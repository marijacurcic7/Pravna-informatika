VRHOVNI SUD CRNE GORE
         Kr.br.51/12  
     Vrhovni sud Crne Gore, u vijeću sastavljenom od sudija Kojović Radula, kao predsjednika vijeća, Stanković Ivice i Stojanović Petra, kao članova vijeća, uz učešće namještenika suda Obradović Slađane, kao zapisničara, u krivičnom predmetu protiv okrivljenog M.M., zbog krivičnog djela ubistvo iz čl.143 Krivičnog zakonika, odlučujući o predlogu Višeg državnog tužilaštva u Podgorici Kti.br.44/12 od 12.09.2012.godine za produženje pritvora protiv okrivljenog, u sjednici vijeća održanoj 13.09.2012.godine, donio je

R J E Š E NJ E
     Pritvor protiv okrivljenog M.M., odredjen rješenjem sudije za istragu Višeg suda u Podgorici Kri.br.163/12 od 17.06.2012.godine, a produžavan rješenjima vijeća tog suda Kv.br.539/12 od 12.07.2012.godine i Kv.br.626/12 od 16.08.2012.godine, produžava se za još mjesec dana, tako da isti po ovom rješenju može trajati do 16.10.2012. godine, do 14,00 časova.

O b r a z l o ž e nj e
     Naredbom Višeg državnog tužilaštva u Podgorici Kti.br.44/12 od 18.06.2012.godine odredjeno je sprovodjenje istrage protiv okrivljenog M.M., zbog osnovane sumnje da je izvršio krivično djelo ubistvo iz čl.143 Krivičnog zakonika.  
     Okrivljenom M.M., odredjen je pritvor rješenjem sudije za istragu Višeg suda u Podgorici Kri.br.163/12 od 17.06.2012.godine, koji je produžen rješenjima vijeća tog suda Kv.br.539/12 od 12.07.2012.godine i Kv.br.626/12 od 16.08.2012.godine, tako da po ovom posljednjem rješenju pritvor okrivljenom može trajati do 16.09.2012.godine, do 14,00 časova.  
     Prije isteka pritvora Više državno tužilaštvo u Podgorici, stavilo je ovom sudu predlog da se pritvor protiv okrivljenog produži za još mjesec dana, po osnovu čl.175 st.1 tač.1 i 2 ZKP.  
     Po razmatranju spisa predmeta i predloga Višeg državnog tužilaštva u Podgorici, Vrhovni sud je našao da je predlog osnovan.  
     Iz spisa predmeta se utvrdjuje da postoji osnovana sumnja da je okrivljeni učinio krivično djelo zbog kojeg je Više državno tužilaštvo u Podgorici donijelo naredbu za sprovodjenje istrage, te da istraga u dosadašnjem toku trajanja pritvora istraga nije završena iz objektivnih razloga jer je potrebno saslušati svjedoke S.M., M.S. i B.B..  
     Kako istraga nije završena a imajući u vidu težinu krivičnog djela koje se okrivljenom M.M. stavlja na teret, izraženu kroz visinu zakonom zaprijećene kazne za to djelo, te činjenicu da je okrivljeni državljanin Republike Srbije sa prebivalištem u Knjaževcu, a u Crnoj Gori boravi kao sezonski radnik, to ovaj sud nalazi da postoji opravdana bojazan da bi se okrivljeni puštanjem na slobodu dao u bjekstvo, pa se produženje pritvora pokazuje opravdanim po osnovu čl.175 st.1 tač.1 ZKP, kako je to osnovano predložilo i Više državno tužilaštvo u Podgorici.  
     U daljem toku istrage potrebno je saslušati svjedoke S.M., M.S. i B.B., pa postoji opravdana bojazan da bi okrivljeni boravkom na slobodi mogao ometati postupak uticanjem na ove svjedoke, a što znači da stoji i pritvorski osnov iz čl.175 st.1 tač.2 ZKP, kako se to i osnovano navodi u stavljenom predlogu.       
     Sa iznijetih razloga, a na osnovu čl.177 st.3 ZKP, odlučeno je kao u izreci ovog rješenja.

VRHOVNI SUD CRNE GORE
Podgorica, 13.09.2012.godine  
Zapisničar,
Predsjednik vijeća
Slađana Obradović s.r.                                           Radule
Kojović s.r.  