I.br.637/11 
OSNOVNI SUD U PODGORICI, po sudiji Mileni Matović, u pravnoj stvari
predlagača obezbjedjenja T.M. iz P.,..., protiv protivnika obezbjedjenja
P.K.C.G. , ul. ..., odlučujući o predlogu za odredjivanje privremene mjere,
van ročišta, dana 31.01.2011.godine donio je  
RJEŠENJE
ODBIJA SE predlog za odredjivanje privremene mjere kojim je traženo da
se protivniku obezbjedjenja zabrani korišćenje, raspolaganje i isplata
novčanih sredstava za rješavanje stambenih potreba zaposlenih u iznosu od
152.000,000 eura, sa računa P.K.C.G., sve do isteka roka za koji je odredjena
privremena mjera, kao neosnovan.  
O b r a z l o ž e nj e
Dana 28.01.2011.godine predlagač obezbjedjenja je ovom sudu podnio predlog za
odredjivanje privremene mjere kojom bi se protivniku obezbjedjenja zabranilo
korišćenje, raspolaganje i isplata novčanih sredstava za rješavanje stambenih
potreba zaposlenih u iznosu od 152.000,00 eura sa računa P.K.C.G., sve do
isteka roka za koji je odredjena privremena mjera. U predlogu je navedeno da
je isti aplicirao za dodjelu stambenih kredita kod protivnika obezbjedjenja,
ali da su navedena sredstva po odluci protivnika obezbjedjenja dodijeljena
dvojici zaposlenih u P.K. i to A.M. i M.P., dok su četvorica radnika
protivnika obezbjedjenja protiv tavke odluke pisali prigovore koji su takodje
odlukom protivnika obezbjedjenja odbijeni kao neosnovani. U predlogu za
odredjivanje privremene mjere predlagač obezbjedjenja navodi da je
obrazloženje pobijane odluke u suprotnosti i kontradiktorno u odnosu na Oglas
za rješavanje stambenih potreba zaposlenih. Odlukom predsjednika P.K. od
04.10.2010.godine imenovani su članovi komisije  u sastavu B.R., S.B. i D.A..
Sumnjajući u legitimitet i zakonitost u odlučivanju tako formirane stambene
komisije, a prije donošenja bilo kakve odluke od strane pomenute komisije
predlagač obezbjedjenja se obratio za pravnu pomoć i savjet Glavnom
republičkom inspektoru rada kao i pomoćniku ministra rada i socijalnog
staranja. Nikom od pomenutih državnih službenika nije bilo jasno kako je
moguće da čovjek iz druge firme i druge lokalne uprave - Opštine D., D.A. -
Direktor F.D., može odlučivati o sredstvima zaposlenih u P.K., dok se s'
druge strane u potpunosti ignorišu i odbacuju kandidati za članove stambene
komisije koje je predložio Sindikat. U cijelom postupku izrade i donošenja
pravilnika, pa i formiranja komisije Sindikat P.K.C.G. je u potpunosti
isključen iz njegovog legitimnog i zakonskog prava da odlučuje o raspodjeli
sredstava zaposlenih, o čemu je sindikat P.K. u pisanoj formi obavijestio
predsjednika K. tražeći da preispita odluku Stambene komisije prije donošenja
konačne odluke o kojoj se isti oglušio. Ova i ovako nezakonito imenovana
komisija, kako predlagač obezbjedjenja navodi, mu je nanijela neprocjenjivu
štetu jer nije po Pravilniku i uslovima Oglasa na zakonit način izvršila
bodovanje i cijenila priloženu dokumentaciju. Naime, Stambena komisija ga je
oštetila za čitavih 30 bodova na osnovu kojih se rang lista mijenja u
potpunosti. Takodje navodi da postoje sumnje da je bodovanje prva dva
kandidata uradjeno protivzakonito a u cilju favorizovanja istih, što će
dokazati u redovnom sudskom postupku. Protiv rang liste uložio je prigovor,
koji je Stambena komisija, u nepotpunom sastavu  odbila kao neosnovan, a koju
odluku je naknadno potpisao član komisije koji nije bio prisutan donošenju
same odluke - D.A. Sve naprijed navedeno kod predlagača obezbjedjenja izaziva
opravdanu i osnovanu sumnju u zakonitost samog imenovanja stambene komisije i
njenih članova, kao i na sam način njenog rada i donošenja odluka. Predmetnim
radnjama Stambena komisija je sračunato vodila cijeli postupak kako bi njega i
ostale učesnike Oglasa oštetila i omogućila favorizovanim kandidatima pozicije
kojim ni u kom slučaju ne pripadaju, a samim tim i isplatu cjelokupno
opredijeljenih sredstava u iznosu od 152.000,00 eura samo dvojici ljudi, što
uveliko nadmašuje iznose kredita u drugim državnim organima. Smatrajući da je
učinio vjerovatnim i izvjesnim osnovanost zahtjeva (potraživanja) kao i
opasnost da će se bez odredjivanja privremene mjere sredstva otudjiti,
prikriti ili na drugi način njima raspolagati predložio je da sud njegov
predlog usvoji. Uz predlog za odredjivanje privremene mjere dostavio je Oglas
za rješavanje stambenih pitanja zaposlenih u P.K.C.G., prigovor na rang listu
za rješavanje stambenih potreba zaposlenih od 20.12.2010.godine, Odluku o
rješavanju stambenih potreba zaposlenih od 31.12.2010.godine, dopis S.S.C.G.-
S.U. i pravosudja Crne Gore, predsjedniku P.K.C.G. od 14.01.2011.godine i
Odluku o potvrdjivanju odluke o rješavanju stambenih potreba zaposlenih od
24.01.2011.godine.  
Cijeneći navode predlagača obezbjedjenja i dovodeći iste u vezi sa priloženim
dokazima ovaj sud nalazi da je predlog za odredjivanje privremene mjere
neosnovan. Naime, članom 271 st.1 ZIP-a propisani su uslovi za odredjivanje
privremene mjere za obezbjedjenje novčanog potraživanja. Tako je ovim članom i
stavom propisano da se privremena mjera za obezbjedjenje novčanog potraživanja
može odrediti ako je predlagač obezbjedjenja učinio vjerovatnim postojanje
potraživanja i opasnost da će bez takve mjere protivnik obezbjedjenja
osujetiti ili znatno otežati naplatu potraživanja time što će svoju imovinu
odnosno svoja sredstva otudjiti, prikriti ili na drugi način njima
raspolagati. To dalje znači da je za odredjivanje privremene mjere potrebno
kumulativno ispunjenje oba gore navedena uslova.  
Imajući u vidu naprijed citiranu zakonsku odredbu sud nalazi da predlagač
obezbjedjenja nije učino vjerovatnim postojanje potraživanja kao prvog uslova
za odredjivanje privremene mjere. Naime, u predlogu za odredjivanje privremene
mjere predlagač obezbjedjenja navodi da je oštećen za čitavih 30 bodova na
osnovu kojih se rang lista mijenja u potpunosti, pri čemu uopšte ne navodi po
kom osnovu je oštećen za tih 30 bodova. Pri ovakvoj ocjeni sud je imao u vidu
da u prigovoru na rang listu za rješavanje stambenih potreba zaposlenih
predlagač obezbjedjenja prigovor isticao po dva osnova, i to po prvom zbog
postojeće stambene situacije, po kojoj neosnovano nije dobio nijedan bod, a
trebao je dobiti čitavih 25 bodova, dok pod stavom drugim smatra da je oštećen
za 5 bodova po osnovu korišćenja sredstava P.K.C.G. u prethodnim postupcima za
rješavanje stambenih potreba a koja sredstva, kako navodi, nije koristio. No,
medjutim, predlagač obezbjedjenja ni jednim dokazom ne potkrepljuje ovakve
svoje tvrdnje zbog čega ih sud smatra paušalnim, a o kojima je na osnovu
priložene dokumentacije u konačnom odlučivala Stambena komisija protivnika
obezbjedjenja donošenjem Odluke o potvrdjivanju odluke o rješavanju stambenih
potreba zaposlenih kod protivnika obezbjedjenja od 24.01.2011.godine. Prilikom
ocjenjivanja postojanja prvog uslova za odredjivanje privremene mjere sud je
posebno cijenio navode predlagača obezbjedjenja o tome da je Komisija za
rešavanje stambenih pitanja nezakonito formirana i da je ista postupala
suprotno Pravilniku o rješavanju stambenih pitanja zaposlenih kod P.K.C.G.
favorizujući položaj dvojice prvorangiranih učesnika na Oglasul pa je našao da
ova pitanja mogu biti od značajna u postupku pobijanja Odluke o dodjeli
stambenih sredstava u posebnom - parničnom postupku, a ne mogu biti od značaja
za utvrdjivanje postojanja vjerovatnosti potraživanja predlagača
obezbjedjenja.  
Nakon utvrdjenja da nije ispunjen prvi uslov za odredjivanje privremene mjere
sud se nije upuštao u ocjenjivanje ispunjenosti drugog uslova iz razloga jer
je izostanak prvog i osnovnog razloga za odredjivanje privremene mjere -
činjenje vjerovatnim postojanje potraživanja od strane predlagača
obezbjedjenja, iz naprijed navedenih razloga izostalo.  
Na osnovu izloženog, a primjenom čl.271 st.1 i čl.40 st.4 ZIP-a odlučeno je
kao u izreci rješenja.  
OSNOVNI SUD U PODGORICI
Dana, 31.01.2011.godine 
IZVRŠNI SUDIJA
Milena Matović s.r. 
PRAVNA POUKA : Protiv ovog rješenja može se izjaviti žalba u roku od 5
dana od dana prijema pismenog otpravka istog, Višem sudu u Podgorici a preko
ovog suda.  
Za tačnost otpravka tvrdi i ovjerava namještenik suda
Ivanović Ivana