I. br. 18/2009
Osnovni sud u Cetinju, sudija Srđan Vujović, u postupku obezbjedjenja
predlagača obezbjedjenja M. V. sa Cetinja, protiv protivnika obezbjedjenja
A.D. "I." Bar iz Bara, odlučujući po predlogu predlagača obezbjedjenja za
odredjivanje privremene mjere radi obezbjedjenja nenovčanog potraživanja dana
07.06.2012. godine, donio je
RJEŠENJE
ODBIJA SE kao neosnovan predlog predlagača obezbjedjenja kojim je traženo
odredjivanje privremene mjere kojom bi se protivniku obezbjedjenja zabranilo
otudjenje i opterećenje sljedećih nepokretnosti: podruma i prizemlja hotela
površine 192 m2, pomoćne zgrade površine 9 m2, zemljišta uz zgradu površine
500 m2 i livade površine 9 m2, evidentiranih na kat. parceli broj 2332,
upisanih u listu nepokretnosti broj 166 KO ... na ime "C." D.D., uz upis ove
zabrane u katastar neporetnosti.
O b r a z l o ž e nj e
Predlagač obezbjedjenja je podnio ovom sudu predlog za odredjivanje privremene
mjere radi obezbjedjenja nenovčanog potraživanja, navodeći da je dana
15.10.2004. godine Komisiji za povraćaj i obeštećenje Prijestonice Cetinje
podnio zahtjev za povraćaj i obeštećenje oduzetih imovinskih prava na
podržavljenoj imovini po osnovu Zakona o povraćaju oduzetih imovinskih prava i
obeštećenja ("Sl. list RCG" br. 21/04) koji je zaveden pod brojem 07-2815, kao
i dopunu zahtjeva od 29.10.2004. godine, koja je zavedena pod brojem
07-2815/2. Zahtjev za povraćaj se odnosi na zemljište i zgrade upisane u listu
nepokretnosti br. 166 KO ..... koje se nalaze na katastarskoj parceli broj
2332 i to podrum i prizemlje hotela površine 192 m2, pomoćnu zgradu površine 9
m2, zemljište uz zgradu površine 500 m2 i livadu površine 9 m2. Dalje je naveo
da je predmetna imovina upisana na "C." D.D. bez pravnog osnova a upisana je i
hipoteka u korist NLB Montenegrobanke i Prve banke CG, dok je na pojedinim
djelovima imovine upisana zabilježba početka namirenja. Kako je "C." D.D.
pripojeno AD "I." Bar to iz navedenog postoji opasnost da protivnik
obezbjeđenja osujeti njegovo pravo na povraćaj oduzetih imovinskih prava na
predmetnim nepokretnostima. U podnesku od 16.03.2011. godine naveo je da je
sporna nepokretnost nezakonito upisana u vlasništvo AD "C." a dokaz o tome je
parnični postupak P. br. 671/05 koji se vodi pred Osnovnim sudom Cetinje po
tužbi tužioca P. Cetinje protiv tuženog "C." radi utvrđivanja imovinskih
prava. Da je nepokretnost nezakonito upisana 2003. godine u vlasništvo "C"
dokazuje posjedovnim listom br. 485 KO .... od 29.03.2001. godine kada je
nepokretnost bila upisana na Opštinu Cetinje dok i hronologija upisa
nepokretnosti ukazuje da nema validnog dokumenta na osnovu kojeg je
nepokretnost upisana u vlasništvo "C.". Smatra da je "C." nezakonito uzimalo
kredite i opterećivalo nepokretnost hipotekom kod NLB Montenegrobanke i Prve
banke. Kako je protivnik obezbjeđenja obavijestio javnost putem dnevne štampe
od 11.11.2010. godine da glavna firma Eurofonda I. Bar u stečaju rasprodaje
Robnu kuću, hotel Grand i nekretnine, predložio je da sud izda privremenu
mjeru kojom će se protivniku obezbjeđenja zabraniti raspolaganje predmetnom
nepokretnošću.
Uz predlog je priložio zahtjev broj 07-2815 od 15.10.2004. godine, dopunu
zahtjeva broj 07-2815/2 od 29.10.2004. godine, izvod iz lista nepokretnosti
broj 166 KO ... od 13.10.2004. godine, posjedovni list broj 485 za KO .....od
29.03.2001. godine, hronologiju uprave za nekretnine PJ Cetinje broj
467-119-12/09 od 26.02.2009. godine, Rješenje Uprave za nekretnine PJ Cetinje
broj 954-119-UPI-164/09 od 04.03.2009. godine i izvod iz dnevnih novina
"Vijesti" od 11.11.2010. godine.
Sud je ocjenom dostavljenih dokaza mišljenja da tužilac nije dokazao da ima
pravo na nenovčano potraživanje jer u skladu sa članom 11. stav 2. u vezi
člana 12. stav 1. tačke 4. i 12. Zakona o povraćaju oduzetih imovinskih prava
i obeštećenju ("Sl.list RCG"broj 21/04, 49/07 i "Sl. list CG" broj 12/07 od
14.12.2007. godine), nepokretnosti za koje se traži izdavanje privremene mjere
zabrane otuđenja i opterećenja vjerovatnije nijesu predmet povraćaja. Radi se
o hotelu, okolnom zemljištu i zgradama na Njegušima pa činjenica da su bile
upisane na Prijestonicu Cetinje pa na "C." d.d. ukazuje da se radi o
podržavljenim nepokretnostima koje su bile u svojini društvenog pravnog lica a
čija lokacija upućuje da se radi o ugostiteljskom kompleksu koji je bio ili će
biti kategorisan u odgovarajuću kategoriju dok predlagač traži i izgrađeno
zemljište odnosno nepokretnosti koje su odlukom nadležnog državnog organa
upisane kao imovina privrednog društva koje je nakon toga privatizovano u
skladu sa zakonom. Zbog prednje ocjene je predlog predlagača neosnovan dok je
sud posebno cijenio da je postupak pred ovim sudom koji je pokrenula
Prijestonica Cetinje radi utvrđenja prava svojine u toku te da je zabilježba
restitucije upisana pa nalazi da je kod takvog stanja stvari u skladu sa
članom 32. stav 2. pomenutog zakona, zabilježba sasvim dovoljna garancija
bivšem vlasniku jer i ukoliko se utvrdi da je njegov zahtjev osnovan takvo
rješenje se može izvršiti neposredno protiv svakog docnijeg vlasnika
nepokretnosti a u skladu sa stavom 5. tog člana su ništavi svi pravni poslovi
zaključeni nakon stupanja na snagu tog zakona koji su učinjeni od strane
nevlasnika, tako da bi, u slučaju da Prijestonica Cetinje uspije u sporu ili
pak predlagač u postupku pred Komisijom za povraćaj i obeštećenja, svaki
pravni posao protivnika obezbjeđenja bio ništav.
Na osnovu izloženog sud nalazi da nijesu ispunjeni uslovi iz člana 289. stav
1. ZIO kao ni uslovi iz člana 32. stav 3. Zakona o povraćaju oduzetih
imovinskih prava i obeštećenja za određivanje tražene privremene mjere pa je
odlučeno kao u dispozitivu.
OSNOVNI SUD U CETINJU
Dana 07.06.2012. godine
IZVRŠNI SUDIJA
Srđan Vujović
PRAVNA POUKA
Protiv ovog rješenja može se izjaviti prigovor u roku od 5 dana Izvršnom
vijeću ovog suda.