I.br. 19/2011
Osnovni sud u Cetinju, sudija Srđan Vujović, u pravnoj stvari izvršnog
povjerioca B. N. sa Cetinja, protiv izvršnog dužnika M. Z. sa Cetinja,
odlučujući o predlogu za izvršenje radi predaje djece, dana 10.12.2012.
godine, donio je
RJEŠENJE
ODBIJA SE kao neosnovan predlog za izvršenje kojim je traženo da se obaveže
izvršni dužnik da u svojstvu oca postupi po pravosnažnoj presudi ovog suda
P.br. 533/08 od 19.09.2008. godine i preda - vrati izvršnom povjeriocu u
svojstvu majke zajedničku maloljetnu djecu M. V. i M. D. u roku od 3 dana od
dana izdavanja rješenja pod prijetnjom prinudnog izricanja novčane kazne i
administarativnog izvršenja tog rješenja.
Protiv ovog rješenja može se izjaviti prigovor vijeću ovog suda u roku od 5
dana od dana prijema prismenog otpravka.
Obrazloženje
Izvršni povjerilac je sudu podnio predlog dana 17.01.2011. godine koji je
uređen predlogom od 22.02.2011. godine tražeći da sud donese rješenje kojim će
se izvršni dužnik obavezati da preda - vrati izvršnom povjeriocu kao majci
zajedničku maloljetnu djecu M. V. i M.D. u roku od tri dana od dana izdavanja
rješenja a na osnovu pravosnažne presude ovog suda P.br. 533/08 od 19.09.2008.
godine kao izvršne isprave.
Sud je radi ocjene predloga na ročištu saslušao stranke i malodobnu djecu te
predstavnike Centra za socijalni rad psihologa S. B. i pedagoga P. M. sproveo
vještačenje po vještaku specijalisti psihijatrije S. L. i specijalisti
psihologu Š. N. pa je nakon ponovnog neposrednog saslušanja stranaka i još
uvijek maloljetnog M. N. a imajući u vidu odredbe materijalnog prava našao da
je podnijeti predlog za izvršenje neosnovan.
Odredbom člana 62. stav 4. Porodičnog zakona Crne Gore je propisano da dijete
koje je navršilo 15 godina života i koje je sposobno za rasuđivanje može
odlučiti sa kojim roditeljem će živjeti. M. V. je u vrijeme podnošenja
predloga imao 17 ipo godina a M. D. 16 godina. Pomenutom odredbom je
ustanovljeno izvorno zakonsko pravo djeteta starijeg od 15 godina da odluči sa
kojim će roditeljem živjeti a sposobnost za rasuđivanje oba sina stranaka je
utvrđena kako neposrednim opažanjem suda tokom postupka i sprovedenim
vještačenjem tako i izjašnjenjem predstavnika organa starateljstva a ista
proizilazi i iz presude ovog suda K.br. 161/11 od 27.10.2011. godine kojom je
izvršni dužnik oglašen krivim jer se saglasio sa odlukom maloljetnih sinova da
žele da dalju brigu o njihovom čuvanju, vaspitavanju i zajedničkom životu vodi
on a ne njihova majka. Predlog izvršnog povjerioca za donošenje rješenja o
izvršenju je neosnovan jer ustanovljeno pravo djeteta i njegova sposobnost za
rasuđivanje predstavljaju razloge koji sprječavaju sudsko izvršenje bilo koje
odluke koja bi glasila na predaju odnosno vraćanje djeteta. Cijenjena su
izjašnjenja izvršnog povjerioca da je izvršen nedozvoljen uticaj na decu, ali
sud kod utvrđenog činjeničnog stanja i jasno izražene volje oba zajednička
djeteta kao i jer je u odnosu na M. V. koji je punoljetstvom stekao potpunu
poslovnu sposobnost u skladu sa članom 95. stav 1. Porodičnog zakona, prestalo
roditeljsko pravo a da u januaru mjesecu 2013. godine roditeljsko pravo
prestaje i nad M. D. smatra da ti navodi nijesu od uticaja na drugačiju odluku
suda.
Posebno je cijenjeno da sud u izvršnom postupku u skladu sa članom 238. stav
1. Zakona o izvršenju i obezbjeđenju, odlučuje o predlogu za izvršenje koji se
podnosi na osnovu odluke kojom se naređuje predaja djeteta, pa kad se ima u
vidu da takva odluka nije donijeta jer se pravosnažnom presudom o razvodu
braka, djeca povjeravaju majci na dalje čuvanje i vaspitavanje majci a ne
naređuje se njihova predaja, niti je takvu odluku donio krivični sud u okviru
svojih nadležnosti a izvršni povjerilac takvu odluku nije izdejstvovao ni u
parničnom postupku, to je podnijeti predlog za donošenje rješenja o izvršenju
neosnovan.
Na osnovu navedenog je u skladu sa članom 42. ZIO, odlučeno kao u dispozitivu.
OSNOVNI SUD U CETINJU
Dana 10.12.2012. godine
IZVRŠNI SUDIJA
Srđan Vujović