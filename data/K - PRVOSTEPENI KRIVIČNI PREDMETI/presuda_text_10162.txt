OSNOVNI SUD U BERANAMA
K.br. 167/11 
U IME NARODA
Osnovni sud u Beranama, kao prvostepeni krivični, po sudiji pojedincu Ani
Kenjić- Djukić, uz sudjelovanje zapisničara Marine Obadović, u krivičnom
predmetu protiv okrivljenog A. A. , iz Berana, zbog krivičnog djela
nasilje u porodici ili u porodičnoj zajednici iz čl.220 st.1 KZ, po optužnom
predlogu Osnovnog državnog tužilaštva u Beranama Kt.br.83/11 od 20.05.2011.
godine, nakon održanog glavnog i javnog pretresa, u prisustvu okrivljenog,
njegovog branioca adv. M. S., iz B. i oštećene B. A., a u odsustvu uredno
pozvanog ODT-a Berane, donio je i javno objavio dana 14.06.2011. godine  
P R E S U D U
Okrivljeni   A. A., JMBG …, od oca R. i majke E., rođene Č., rođen …
godine, u B., gdje je i stalno nastanjen u ul. selu O., državljanin CG,
nezaposlen, oženjen, otac 2 djece, pismen, sa završenom osnovnom školom,
srednjeg imovnog stanja, neosuđivan.  
OSLOBAĐA SE OD OPTUŽBE
Da je:  
Dana 19.03.2011.godine, oko 17,00h, u porodičnoj kući, u selu O., opština B.,
primjenom grubog nasilja narušio tjelesni i duševni integritet člana svoje
porodice - supruge, oštećene A. B., na način, što je stisnutom pesnicom u
predjelu glave, nanijevši joj laku tjelesnu povredu u vidu krvnog podliva u
predjelu gornje usne,  
- čime bi izvršio krivično djelo nasilje u porodici ili u porodičnoj
zajednici iz čl. 220 st. 1 Krivičnog Zakonika.  
-Pošto nije dokazano da je izvršio krivično djelo za koje je okrivljen, na osnovu čl. 363 tač. 3 Zakonika o krivičnom postupku.  
Troškovi krivičnog postupka, padaju na teret budžetskih sredstava ovoga suda,
na osnovu čl. 203 st. 1 ZKP-a.  
Imovinskopravnog zahtjeva za naknadu štete nije bilo.  
O b r a z l o ž e nj e
Osnovno državno tužilaštvo u Beranama, podnijelo je optužni predlog
Kt.br.83/2011 od 20.05.2011. godine, protiv okrivljenog A. A., iz Berana, zbog
krivičnog djela nasilje u porodici ili u porodičnoj zajednici iz čl. 220 st. 1
Krivičnog zakonika. Zastupnik javne optužbe, ODT Berane, nije pristupio na
glavni pretres od 14.06.2011. godine, iako je uredno pozvan, pa je sud isti
održao i zaključio u njegovom odsustvu, na osnovu čl. 453 st. 1 ZKP-a.  
Oštećena B. A., u završnoj riječi nije se pridružila krivičnom gonjenju
protiv okrivljenog, niti je zadržala pravo da imovinsko pravni zahtjev za
naknadu štete ostvari u parničnom postupku.  
Okrivljeni A. A. , u svojoj odbrani, datoj tokom postupka negirao je
izvršenje krivičnog djela i istakao da nije udario oštećenu, niti je na bilo
koji drugi način ugrozio njeno spokojstvo. Imali su jedan razgovor, koji može
da se protumači kao svađa, ali ništa naročito. Na njen zahtjev je poveo kod
njene porodice, gdje su je njena braća nagovorila da ga prijavi policiji, ali
su sada njihovi odnosi odlični. Na pretresu je dodao da je tačno da je
oštećena imala povredu, ali joj on istu nije nanio, nakon što su se posvađali,
povukla je vrata naglo i vratima se udarila po glavi. Ne zna tačno kojim su je
dijelom vrata udarila, da li ivicom ili frontalnim dijelom, ali u svakom
slušaju, oštećenu nije udario stisnutom pesnicom u predjelu glave. Prihvatio
je završnu riječ svoga branioca.  
Branilac okrivljenog adv. M. S. , u završnoj riječi je istakao da
okrivljeni nije izvršio krivično djelo koje mu je stavljeno na teret, niti ima
i jednog dokaza za to. Nije sporno da je došlo do verbalnog sukoba među njima,
ali ne i do  fizičkog napada na oštećenu, koja se povrijedila prilkom
neopreznog izlaska iz kuće, udarom o vrata. Predložio je sudu da okrivljenog
oslobodi od optužbe. Troškove postupka je tražio je u iznosu od 150,00 eura.  
Radi pravilnog i zakonitog presuđenja ove krivično pravne stvari, sud je na
glavnom pretresu, u dokaznom postupku, izveo sledeće dokaze:  
Saslušao oštećenu B. A., stalnog sudskog vještaka med.struke dr. M. B.,
pročitao otpusnu listu JZU Opšte bolnice u B. od 23.03.2011.godine, na ime
oštećene, izvještaj ljekara specijaliste Opšte bolnice u B. broj protokola …
od 22.03.2011.godine, na ime oštećene, nalaz i mišljenje stalnog sudskog
vještaka med.struke Dr. M. B., dat na zapisnik kod istražnog sudija u predmetu
Kri.br. 91/11 od 17.05.2011.godine i izvod iz KE za okrivljenog.  
Nakon sprovedenog dokaznog postupka, cijeneći navode optužbe, odbranu
okrivljenog, te izvedene pobrojane dokaze, u smislu člana 17 i 360 ZKP-a, a
dovodeći ih u vezu jedne sa drugim, sud je stao na stanovište, da činjenice iz
činjeničnog opisa izreke presude, nijesu dokazane, pa je okrivljenog  A. A.,
za krivično djelo nasilje u porodici ili u porodičnoj zajednici iz čl. 220
st.1  KZ, oslobodio od optužbe, usled nedostatka dokaza, na osnovu čl. 363
tač. 3 ZKP-a. Pri tome sud je prihvatio odbranu okrivljenog, obzirom da je
oštećeni istakla da joj nije nanio povredu, tako što je udario stisnnutom
pesnicom, već je ta povreda nastala od udara o vrata, a vještačenjem je
utvrđeno da je povreda mogla nastati na način kako to tvrdi oštećena.  
Tako je na osnovu med. dokumentacije i nalaza i mišljenja vještaka med.struke
dr.  M. B. utvrđeno je da je oštećena zadobila povredu – krvni podliv
gornje usne, koja se kvalifikuju kao laka tjelesna povreda. Povreda je
nanijeta tupom mehaničkom silom relativno slabog inteziteta, a dovoljno da
izazove krvni podliv gornje usne. Mehanička sila je djelovala jednokratno
zamahnuta pesnica, pad na čvrsti predmet i sl. Na pretresu je pojasnio da je
povreda mogla nastati na način kako oštećena tvrdi, tako što je glavom udarila
u ivicu vrata. Isti je stepen vjerovatnoće da je povreda nastala od ivice
vrata ili od stisnute pesnice.  
Sud je prihvatio prednje dokaze, na osnovu kojih je utvrđeno da oštećena u
predmetnom dogadjaju zadobila laku tjelesnu povredu – krvni podliv gornje
usne, koja je mogla nastati udarcem od ivicu vrata, kako to oštećena tvrdi.  
Oštećena B. A. , u svom iskazu datom tokom postupka je istakla, da su je
braća nagovorila da okrivljenog prijavi, da sa njim živi u odličnim odnosima,
nije je maltretirao, niti na bilo koji način oštetio, nije je udario,
posvađali su se i ona ga je opsovala, njemu je bilo krivo, pa je vikao na nju,
krenula je da izađe i kada je otvarala vrata, udarila je o ivicu vrata i tom
prilikom zadobila povredu. Okrivljeni joj nije nanio povredu tako što je
udario stisnutom pesnicom, već je ta povreda nastala od udara od vrata. Iz
revolta je slučaj prijavila policiji, a nije željela da do svega ovoga dođe.
Sada ponovo živi sa suprugom, nikada od njega nije doživela nasilje, vole se i
dalje. Ne želi da bude kažnjen, niti ga tereti na bilo koji način.  
Sud je prihvatio iskaz oštećene, koja tvrdi da je okrivljeni nije udario
stisnutom pesnicom, već da se povrijedila kada je htjela da izađe iz
prostorije, pa se udarila vratima, što je potkrijepljeno med. dokumentacijom i
nalazom i mišljenjem vještaka med. struke, koji je istakao da je povreda kod
oštećene mogla nastati na taj način.  
Na osnovu ovako utvrđenog činjeničnog stanja, sud nije mogao izvesti
zaključak, da je okrivljeni A. A., izvršio krivično djelo nasilje u porodici
ili u porodičnoj zajednici iz čl. 220 st.1 Krivičnog zakonika, koje mu je
stavljeno na teret optužnim predlogom. Naime, tokom postupka na osnovu iskaza
oštećene, utvrđeno je da joj okrivljeni nije nanio povredu tako što je udario
stisnutom pesnicom, već je ta povreda nastala od udara od ivicu vrata, kada je
htjela da izađe iz prostorije. Sud je prihvatio iskaz oštećene, obzirom da je
potkrijepljen med. dokumentacijom i nalozom i mišljenjem vještaka med. struke.
Tako je na osnovu nalaza i mišljenja stalnog sudskog vještaka med. struke M.
B., utvrđeno da je oštećena zadobila povredu – krvni podliv gornje usne, koja
povreda se kvalifikuje kao laka tjelesna povreda, a nanijeta je tupom
mehaničkom silom, relativno slabog inteziteta, koja je djelovala jednokratno,
zamahnuta pesnica, pad na čvrsti predmet i sl. Vještak je istakao da je
povreda mogla nastati na način kako oštećena tvrdi, tako što je glavom udarila
u ivicu vrata i da je isti stepen vjerovatnoće da je povreda nastala od ivice
vrata ili od stisnute pesnice. Činjenica je da je oštećena zadobila povredu,
što se konstatuje iz med. dokumentacije, međutim, oštećena tvrdi da joj
povredu nije nanio okrivljeni, već je nastala od udara od ivicu vrata, kada je
htjela da izađe iz prostorije. Pojasnila je da je iz revolta slučaj prijavila
policiji i da su je braća nagovorila na to.  
Pri ovako utvrđenom činjeničnom stanju, sud nije mogao izvesti zaključak, da
je dokazano da je okrivljeni A. A. izvršio krivično djelo koje mu se optužnim
predlogom stavlja na teret, odnosno da je primjenom grubog nasilja narušio
tjelesni i duševni integritet člana svoje porodice, na način što je oštećenu,
svoju suprugu, stisnutom pesnicom udario u predjelu liglaveca, već bi to bila
predpostavka, na kojoj se sudska odluka ne može zasnovati. Kako teza optužbe
nije dokazana, sud je okrivljenog, na osnovu čl. 363 tač. 3 ZKP-a, oslobodio
od optužbe.  
Troškovi krivičnog postupka, padaju na teret budžetskih sredstava ovoga suda,
na osnovu čl. 203 st. 1 ZKP-a.  
Imovinskopravnog zahtjeva za naknadu štete nije bilo.  
Sa izloženog odlučeno je kao u izreci presude.
OSNOVNI SUD U BERANAMA
Dana 14.06.2011. godine.
Zapisničar,
S U D I J A,
Marina Obadović
Ana  Kenjić - Đukić 
PRAVNA POUKA
Protiv ove presude, dozvoljena je žalba, u roku od 8 (osam) dana,
od dana prijema iste, Višem sudu u B.Polju, a preko ovog suda.  