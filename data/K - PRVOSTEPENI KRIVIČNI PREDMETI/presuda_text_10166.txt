OSNOVNI SUD U BERANAMA
K.br. 200/2011 
U IME NARODA
Osnovni sud u Beranama, kao prvostepeni krivični, po sudiji pojedincu Ani
Kenjić-Djukić, uz sudjelovanje zapisničara Marine Obadović, u krivičnom
predmetu protiv okrivljenog I. M., iz A., zbog krivičnog djela krađa iz
čl. 239 st. 1 KZ, po optužnom predlogu Osnovnog državnog tužilaštva u Beranama
Kt. br. 155/2011 od 16.06.2011. godine, nakon održanog glavnog i javnog
pretresa, u prisustvu okrivljenog i ovlašćenog predstavnika oštećene
Elektodistribucije B., dipl. pravnika M. Z., a u odsustvu   uredno pozvanog
ODT-a Berane, donio je i javno objavio dana 11.07.2011. godine  
P  R E S U D U
Okrivljeni I. M. , jmbg …, od oca S. i majke D., rođene V., rođen …
godine,u A., gdje je i stalno nastanjen u selu P., državljanin CG, nezaposlen,
oženjen, otac dvoje djece, pismen, završio SSS, siromašnog imovnog stanja,
osuđivan presudom Osnovnog suda u Beranama K.br. … od 26.09.2003. godine, po
članu 137 st. 4 KZRCG, na novčanu kaznu od 6.000,00 dinara.  
K r i v    j e :
Što je:  
U periodu od 18.12.2010. godine do 18.03.2011. godine, u svojoj kući u selu
P., opština A., u namjeri da sebi pribavi protivpravnu imovinsku korist,
oduzeo električnu energiju u vrijednosti od 273,35 eura, vlasništvo oštećene
Elektroprivrede Crne Gore AD Nikšić- Elektrodistribucije B., na način što je
mimo električnog brojila marke „L. GR“ tip ZCE5225EA br. …, utičnicu kuhinji
priključio kablom, direktno na dovodno kablo, tako da potrošnja električne
energije nije mjerena preko istog,  
-čime je izvršio krivično djelo krađa iz čl. 239 st. 1 Krivičnog zakonika.  
Pa mu sud za izvršeno krivično djelo, na osnovu navedenog zakonskog propisa,
te primjenom člana 32, 36, 42, 52, 53 i 54 KZ, kao i primjenom člana 364 ZKP-a  
I z r i č e 
USLOVNU OSUDU
Kojom mu utvrđuje kaznu zatvora u trajanju od 45 ( četrdesetpet ) dana i
istovremeno određuje, da se ista neće izvršiti, ako osuđeni za vrijeme od 1
(jedne) godine, od dana pravosnažnosti presude, ne učini novo krivično djelo.  
Okrivljeni se obavezuje da na ime troškova  krivičnog postupka – paušala,
plati sudu iznos od 30,00 (trideset) eura, u  roku od 15 dana, po
pravosnažnosti presude, pod prijetnjom prinudnog  izvršenja.  
Okrivljeni se obavezuje, na osnovu čl. 212 st. 2 ZKP-a, da na ime
imovinskopravnog zahtjeva za naknadu štete, plati oštećenoj Elektroprivredi CG
AD Nikšić- Elektrodistribuciji B., iznos od 130,00 eura, u roku od 15 dana po
pravosnažnosti presude, pod prijetnjom prinudnog izvršenja.  
O b r a z l o ž e nj e
Osnovno državno tužilaštvo u Beranama podnijelo je optužni predlog Kt.
br.155/11 od 16.06.2011. godine, protiv I. M., zbog krivičnog djela krađa iz
čl. 239 st. 1 KZ. Na glavni pretres od 11.07.2011. godine, nije pristupio
uredno pozvan ODT Berane, pa je sud isti održao i zključio u njegovom
odsustvu, na osnovu člana 453 st. 1 ZKP-a.  
Ovlašćeni predstavnik oštećene Elektrodistribucije B., dipl.pravnik M. Z.
, u završnoj riječi, pridružio se krivičnom gonjenju protiv okrivljenog i
postavio imovinsko pravni zahtjev za naknadu štete, u iznosu od 130,00 eura,
jer je okrivljeni preostali dio duga u iznosu od 140,00 eura platio.  
Okrivljeni I. M. , u svojoj odbrani, datoj na glavnom pretresu, istakao je
da ne priznaje izvršenje krivičnog djela i krivicu. Naveo je da živi u
domaćinstvu sa suprugom i dvoje maloljetne djece i da se on nije dovodnim
kablom priključio direktno na utičnicu u kuhinji, ali je moguće da je to
uradio neko od ukućana. Kazao je da se prije par godina dovodni kabal od
konzole do brojila zapalio i usled toga je mijenjan, pa je moguće, obzirom da
jedna utičnica u kuhinji ne radi, da je tada povezano sa dovodnog kabla i
kablo za utičnicu u kuhinji. Svu odgovornost prihvata na sebe. Naglasio je da
je dio iznosa za koji ga duži Elektrodistribucija uplatio i to iznos od 140,00
eura. U završnoj riječi izrazio je žaljenje što je do nepravilnosti došlo i
kazao da se to neće ponoviti.  
Radi pravilnog i zakonitog presuđivanja ove krivično pravne stvari, sud je na
glavnom pretresu, u dokaznom postupku, izveo sledeće dokaze:  
Saslušao svjedoke D. I. i M. M., pročitao obračun FC Distribucije – P. ED B.
br. … od 24.03.2011. godine, zapisnik o kontroli mjernog mjesta
Elektroprivrede CG AD Nikšić-Elektodistribucije B. br. … od 18.03.2011.godine
i izvod iz KE za okrivljenog.  
Nakon sprovedenog dokaznog postupka, cijeneći navode optužbe, odbranu
okrivljenog, te izvedene pobrojane dokaze, u smislu člana 17 i 360 ZKP-a, a
dovodeći ih u vezu jedne sa drugim, sud je stao na stanovište, da su činjenice
iz činjeničnog opisa izreke presude, u svemu dokazane i da je okrivljeni
izvršio krivično djelo, koje mu je optužnim predlogom ODT-a stavljeno na
teret, pa ga je oglasio krivim, jer nije bilo osnova koji bi isključivali
postojanje krivičnog djela i krivice okrivljenog. Pri tome sud nije prihvatio
odbranu okrivljenog, da se on nije dovodnim kablom priključio direktno na
utičnicu u kuhinji, ali je moguće da je to uradio neko od ukućana, obzirom da
je naveo da živi sa suprugom i dvoje maloljetne djece, te je njegova odbrana u
tom dijelu nelogična i neprihvatljiva za sud.  
Tako je na osnovu iskaza svjedoka D. I., utvrđeno da je on sa kolegom
vršio kontrolu u domaćinstvu okrivljenog i tom prilikom su zatekli jednu
utičnicu koja je napojena mimo brojila. Dvije, od tri žice, dovodnog kabla,
koje su se nalazile na licu mjesta, direktno su ulazile u brojilo, a treća je
napajala jedan osigurač, preko koga se napajala jedna utičnica, u koju je u
trenutku kontrole bio priključen frižider. Nepravilnosti su uočili, kontrolom
instalacije, pojedinačno po utičnicama.  
Navode prednjeg svjedoka potvrdio je i svjedok M. M., svojim iskazom, na
osnovu kojeg je utvrdjeno, da je dana 18.03.2011. godine, sa kolegom vršio
kontrolu u domaćinstvu okrivljenog i da su tom prilikom zatekli tri žice koje
vode od konzole, od kojih su dvije bile priključene u električno brojilo, a
jedna je napajala osigurače, od kojih je dalje bila vezana utičnica u koju je
bio priključen frižider, a preko koje potrošnja nije registrovana na
električnom brojilu.  
Činjenice koje su svjedoci naveli u svojim iskazima, sadržane su i u zapisniku
o kontroli mjernog mjesta Elektroprivrede CG AD Nikšić – Elektrodistribucije
B. br. … od 18.03.2011. godine, na osnovu kojeg je utvrđeno, da je potrošač sa
dovoda, mimo brojila, napojio utičnicu u kuhinji i da je isključen na brojilu.
Na konzoli su na fazi, bile prikačene tri žice, a u brojilo su ulazile dvije,
tako da je jedna korištena mimo brojila.  
Sud je prednje dokaze, iskaze svjedoka – radnika Elektrodistribucije B., koji
su medjusobno saglasni i potpuno jasni, a takođe i zapisnički konstatovani u
potpunosti prihvatio.  
Iz obračuna FC Distribucije – Podgorica ED B. br. …, utvrđeno je da je
okrivljeni neovlašćeno preuzeo električnu energiju u protivrijednosti od
273,35 eura, koji dokz je sud prihvatio.  
Pravnom analizom naprijed utvrđenog činjeničnog stanja, sud je našao, da su se
u opisanim radnjama okrivljenog I. M., stekla sva bitna obiležja krivičnog
djela krađa iz čl. 239 st. 1 KZ. Tako je na osnovu iskaza svjedoka D. I. i M.
M., koji su potkrijepljeni zapisnikom o kontroli mjernog mjesta,  utvrđeno da
je okrivljeni sa dovoda, mimo brojila marke „L. GR“, tip ZCE5225EA br. …,
napojio utičnicu u kuhinji, na način što su dvije, od tri žice koje su bile
prikačene na konzoli ulazile u brojilo, a treća je korištena mimo istog. Iz
obračuna FC Distribucije – Podgorica  ED B. utvrđeno je da je okrivljeni, na
taj način, za sporni period, oduzeo električnu energiju u vrijednosti od
273,35 eura. Odbrana okrivljenog, u dijelu gdje navodi da nije počinio
krivično djelo koje mu je optužnim prelogom stavljeno na teret i da nije kriv,
za sud je neprihvatljiva i nelogična, jer je i sam okrivljeni istakao
mogućnost da je prilikom zamjene dovodnog kabla par godina ranije, kada je
isti bio zapaljen, priključena utičnica u kuhinji, direktno na jednu žicu
dovodnog kabla. Takodje je naveo da prihvata odgovornost zbog utvrđenih
nepravinosti. Sud je tako došao do zaključka da niko drugi, osim okrivljenog,
nije mogao, niti imao interes da izvrši krivično djelo, koje mu se stavlja na
teret. Sud je upodobio izreku presude, utvrđenom činjeničnom stanju, ne
dirajući pri tom u objektivni identitet optužbe i presude.  
Djelujući na opisani način, okrivljeni je postupao sa umišljajem, svjestan da
oduzimanjem tuđe pokretne stvari - električne energije, vrši krivično djelo,
pa je i pored takve svijesti, radi pribavljanja protivpravne imovinske
koristi, utičnicu u kuhinji priključio kablom, direktno na dovodno kablo, tako
da potrošnja električne energije nije mjerena preko električnog brojila, čime
je manifestovao htenje za nastupanje zabranjene posledice.  
Prilikom odlučivanja o vrsti i visini krivične sankcije, koju u konkretnom
slučaju treba primijeniti prema okrivljenom I. M., za izvršeno krivično djelo,
sud je imao u vidu sve okolnosti iz čl.42 KZ. Tako je od olakšavajućih
okolnosti, cijenio i uzeo u obzir, da se radi o porodičnom čovjeku, ocu dvoje
maloljetne djece, siromašnog imovnog stanja. Kao otežavajuću okolnost, sud je
cijenio da je okrivljeni već jednom osuđivan, ali obzirom da je od ranije
osuđivanosti prošlo više od sedam godina, sud je mišljenja, da su u konkretnom
slučaju ispunjeni uslovi da se prema učiniocu, koji je kriv, ne primijeni
kazna, smatrajući da to nije nužno, radi krivičnopravne zaštite, već se može
očekivati, da će upozorenje uz prijetnju kaznom, dovoljno uticati na
okrivljenog, da više ne vrši krivična djela. Zbog toga mu je na osnovu člana
53 i 54 KZ, izrekao uslovnu osudu, kao mjeru upozorenja, sa kojom će se
postići u okviru opšte svrhe izricanja krivičnih sakcija, propisane čl. 4 st.
2 KZ, svrha kažnjavanja propisana čl. 32 istog zakona i svrha uslovne osude,
propisana čl. 52 KZ. Osnovano se može očekivati da će izrečena mjera
upozorenja, uz prijetnju kaznom, dovoljno uticati na okrivljenog, da u buduće
ne vrši krivična djela.  
Troškovi krivičnog postupka – paušal, odmjeren je vodeći računa o trajanju i
složenosti krivičnog postupka, te imovnom stanju okrivljenog, na osnovu čl.
199. st. 3 ZKP-a.  
Okrivljeni se na osnovu čl. 212 st. 2 ZKP-a obavezuje, da na ime imovinsko
pravnog zahtjeva za naknadu štete, isplati oštećenoj Elektroprivredi CG AD
Nikšić- Elektrodistribuciji B., iznos od 130,00 eura, u roku od 15 dana, po
pravosnažnosti presude, obzirom da je ovlašćeni predstavnik oštećenog u
završnoj riječi postavio imovinsko pravni zahjtev na taj iznos i istakao da je
okrivljeni preostali dio duga u iznosu od 140,00 eura platio.  
Sa izloženog odlučeno je kao u izreci presude.  
OSNOVNI SUD U BERANAMA
Dana   11.07.2011. godine
Zapisničar,
S u d i j a,
Marina Obadović
Ana Kenjić-Djukić 
PRAVNA POUKA:
Protiv ove presude, dozvoljena je žalba,
u roku od 8 ( osam ) dana, od dana prijema
iste, Višem sudu u B. Polju, a preko ovog suda  