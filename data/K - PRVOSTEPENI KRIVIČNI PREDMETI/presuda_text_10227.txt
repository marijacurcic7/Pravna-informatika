



K.br.613/11/11
U IME CRNE GORE
Osnovni sud u Kotoru, po sudiji Momirki Marović, uz učešće zapisničara Ana-
Marije Petković, u krivičnom predmetu protiv okrivljenog B. S. iz Podgorice,
zbog krivičnog djela građenje objekta bez građevinske dozvole iz čl. 326 a
Krivičnog zakonika, koji se vodi po optužnom predlogu ODT Kotor Kt. br. 378/11
od 16.12.2011 godine, nakon održanog glavnog i javnog pretresa, u prisustvu
zamjenika ODT Kotor Jovanke Čizmović, okrivljenog B.S., dana 02.04.2012 godine
donio i javno objavio sledeću
PRESUDU  
        Okrivljeni B. S., od oca M. i majke S., rođene R., rođen .... godine u Podgorici, stalno nastanjen u P., ulica Z. J. ..., državljanin Crne Gore, sa završenom VSS, oženjen, otac četvoro djece, srednjeg imovnog stanja, ranije osuđivan presudom Osnovnog suda S.-L. od 29.10.2002 godine, zbog krivičnog djela oduzimanje malolj. prinuda – 18 mjeseci zatvora, uslovno na 2 godine, presudom Osnovnog suda u Podgorici K. Br. ... od 8.8.2003 godine zbog krivičnog djela iz čl. 98 st.2/1 KZRCG – na kaznu od 5 mjeseca zatvora, uslovno na 1 godinu, protiv koga se ne vodi postupak za drugo krivično djelo

Kriv je
Što je
 Početkom mjeseca juna 2011 godine u naselju K. u K. u svojstvu investitora, a
suprotno odredbi čl. 69. Zakona o uredjenju prostora i izgradnji objekata  /
Sl. list CG br. 51/2008/ započeo gradnju stambenog objetka bez prethodno
pribavljene gradj. dozvole, na način što je na kat. parceli .. na objektu
spratnosti S+P+PK površine u osnovu 86 m2, započeo izgradnju krovne
konstrukcije.  
- čime je učinio krivično djelo gradjenja objekta bez gradjevinske dozvole iz
čl. 326.a Krivičnog zakonika.  
        Pa ga sud na osnovu naprijed navedenih krivično pravnih odredbi, te odredbi čl. 3. 5.8.13.15.32.33.36.42, 45 i 46 Krivičnog Zakonika i čl. 368. i 374. ZKP-a

O S U Đ U J E 
             NA KAZNU ZATVORA u trajanju od 30 dana koju će izdržati po
pravosnažnosti presude.
           Dužan je okrivljeni da na ime sudskog paušala isplati iznos od 50,00 eura, a sve na žiro račun ovog suda 832-16-52 u roku od tri mjeseca od dana pravosnažnosti presude pod prijetnjom prinudnog izvršenja s pozivom na posl.broj K. 613/11/11.  
O b r a z l o ž e n j e
            ODT Kotor je aktom Kt.br. 378/11 od 16.12.2011 godine optužilo B. S. zbog izvršenja krivičnog djela građenje objekta bez građevinske dozvole iz čl. 326 a KZ.
            Postupajući po podnijetom optužnom predlogu sud je zakazao i održao glavni pretres i isti održao dana 02.04.2012 godine u prisustvu zamjenika ODT Kotor Jovanke Čizmović, okrivljenog B. S., i istog dana donio i javno objavio odluku u ovoj krivičnopravnoj stvari.
             U završnoj riječi zamjenim ODT Kotor Jovanka Čizmović precizirala je činjenični opis krivičnog djela, na način kao u izreci, te dodala da smatra da je provedenim dokazima prvenstveno priznanjem okrivljenog, kao i zapisnikom o inspekcijskom pregledu od 28.06.2011 godine, službenom zabilješkom UP I Kotor, i foto dokumentacijom nesporno je utvrđena njegova krivica za ovo krivično djelo. Predložila je sudu da ga oglasi krivim i da mu izrekne kaznu zakonom propisanim za ovo krivično djelo.
            U završnoj riječi okrivljeni B. S. izjavio je da ostaje kod navoda svoje odbrane i da nema više što da doda.
            U svojoj odbrani okrivljeni B. je izjavio da je predmetni plac još 2003 godine kupio njegov otac M., i to sa započetim objektom, kojem je prizemlje bilo praktično urađeno kao i suteren. Zbog nedostatka novca ništa nijesu radili nekoliko godina, da bi negdje u mjesecu martu 2008 godine podnijeli on i njegov otac, Opštini K. zahtijev za dobijanje rješenja o lokaciji za rekonstrukciji predmetnog objekta. Istakao je da im Opština ništa nije odgovorila u zakonskom roku, tako da su započeli rekonstrukciju. Nakon nekog vremena Opština ih je obavijestila da za K. ne postoji ni DUP ni GUP, tako da su radili, i na tom prizemlju je podigao potkrovlje i bistijernu, tako da je sve radove završio negdje u maju 2008 godine. Istakao je da je 2011 godine u junu, plašeći se propadanja objekta, postavio je drvenu krovnu konstrukciju. Istakao je da ni to ne bi izveo jer nije imao sredstvo već je to morao da mu ne propadne ploča. Naveo je da je čim su došli inspektori obustavio sve radove i da ne misli da ih nastavi dok sve ne reguliše. Dodao je da nije znao da je krivično djelo to što je postavio krovnu konstrukciju, jer da je znao ne bi sebe doveo u situaciju da krivično odgovara i da se vodi istraga protiv njega. Takođe je okrivljeni napomenuo da je prošle godine u oktobru postao legalni potrošač struje, tj. da je dobio priključak, što potrvđuje da poštuje propise, a takođe i redovno plaća porez i za objekat i za zemlju.
           Sud je u dokaznom postupku radi utvrđivanja činjeničnog stanja i krivice okrivljenog proveo sledeće dokaze i to: izvršio uvid u službenu zabilješku Uprave policije Ispostave K. od 06.06.2011 godine, uvid u foto dokumentaciju od 02.06.2011 godine, u uvjerenje Sekretarijata za urbanizam, građevinarstvo i stambeno komunalne poslove od 24.07.2009 godine Opštine K., pročitao zapisnik o inspekcijskom pregledu, inspekcije zaštite prostora br. ... od 28.06.2011 godine i 21.06.2011 godine, izvršio uvid u dopis Sekretarijata za urbanizam, građevinarstvo i prostorno planiranje Opštine K. od 28.09.2011 godine, pročitao rješnje Ministarstva održivog razvoja i turizma Podgorica od 28.09.2011 godine, izvršio uvid u zahtjev za izdavanje rješenja o lokaciji za rekonstrukciju objekta podnijet od strane M. B.Opštini K., pod br. UP ..., uvid u fotografije dostavljene od strane okrivljenog i to 5 fotografija, uvid u izvod iz kaznene evidencije UP PJ Podgorica od 26.12.2011 godine na ime B. S., pročitao iskaz svjedoka S. S. sa zapisnika pred istražnim sudijom ovog suda od 25.10.2011 godine.
           Uvidom u službenu zabilješku UP Ispostave Kotor od 06.06.2011 godine utvrđeno je da su ovlašćena službena lica UP Ispostave Kotor izašla na lice mjesta, u K., i da su tom prilikom identifikovali gradnju objekta čija je spratnost suterena+prizemlje+1+PK, čija je površina u osnovi cca 150 met. Kvadratnih, gdje su zatekli četiri radnika, makedonska državljanina S. H., S. V., S. N. i D. E., koji su naveli da je invetitor B. M. i njegov sin S., te da mu pomažu pri izgradnji objekta.       
           Foto dokumentacijom od 02.06.2011 godine prikazan je objekat u izgradnji, za koji investitor ne posjeduje potrebnu dokumentaciju a koji se nalazi u mjestu K.SO K..
            Uvidom u uvjerenje Sekretarijata za urbanizam, građevinarstvo i stambeno komunalne poslove od 24.07.2008 godine konstatovano je da je kat.parcela. .. K.O.K. u obuhvatu PPO Kotor, nije u obuhvatu Generalnog urbanističkog plana i ne postoji detaljni urbanistički plan za ovo područje.
            Uvidom u zapisnik o inspekcijskom pregledu, inspekcije zaštite prostora br. ... od 28.06.2011 godine, koji je sačinila inspektor S. S. konstatovano je da su vlasnici predmetne nepokretnosti B. S. i njegov otac B. M., predmetnu nepokretnost kupili 2003 godine od M. R. iz P., kao i da je kasnije nepokretnost bila prevedena na B. M., a prizemlje kuće je i tada bilo upisano u listu nepokretnosti bez tereta i ograničenja. Utvrđeno je da se B.S., obratio Sekretarijatu za urbanizam, građevinarstvo i stambeno komunalne poslove Opštine Kotor sa zahtijevom da mu se odobri da izvrši rekonstrukciju postojećeg objekta, jer nije bilo uslovno za stanovanje, od kojih je dobio informaciju da se treba obratiti zahtijevom što je i učinio  26.03.2008 godine. Navedeno je i da je br. zahtijeva koji je podnio na odobrenje ..., kao i da nikada nije dobio odgovor, i budući da u zakonskom roku nije dobio odgovor, pristupio je rekonstrukciji i izgradnji potkrovlja i to u maju i junu 2008 godine, i u tom periodu su završili sve građevinske radove na kući, osim drvene konstrukcije krova i krovnog pokrivača.
Uvidom u dopis Sekretarijata za urbanizam, građevinarstvo i prostorno
planiranje od 28.09.2011 godine konstatovano je da B. S. ne posjeduje
građevinsku dozvolu za izgradnju objekta spratnosti S+P+1+Pk, koji se gradi na
kat.parceli ... K.O. K., kao i da za K. još nije donijet planski dokument.
           Uvidom u rješenje Ministarstva održivog razvoja i turizma Podgorica od 28.09.2011 godine konstatovano je da se rješenjem istog Ministarstva naređuje B. S. da poruši izvedene radove koji predstavljaju rekonstrukciju u smislu nadogradnje postojećeg prizemnog objekta površine u osnovi cca 120 m2, i to nadogradnju prvog sprata površine cca 85 m2, spoljne i unutrašnje zidove, AB stubove i AB serklaž, zabatne zidove sa vertikalnim i horizontalnim serklažama, krovnu konstrukciju od drvene građe sa krovnim pokrivačem, jer su isti izvedeni bez prethodno pribavljene građevinske dozvole.
Uvidom u zahtjev za izdavanje rješenja o lokaciji za rekonstrukciju objekta
podnijet od od strane B. M. konstatovano je da je B. M. Opštini K.podnio
zahtijev za određivanje lokacije za opštu rekonstrukciju porodične kuće P=86
m2 na urbanističkoj parceli br. .. kat.par. zona KO K. po Detaljnom
urbanističkom planu K., a koji zahtjev je podnijet dana 26.3.2008 godine i
zaveden pod brojem Up ....
Uvidom u 5 fotografija dostavljenih od stane okrivljenog prikazan je izgled
predmetnog objekta.
Uvidom u izvod iz kaznene evidencije UO PJ Podgorica od 26.12.2011 godine na
ime B. S. konstatovano je da je isti ranije osuđivan presudom Osnovnog suda
S.-L. od 29.10.2002 godine zbog krivičnog djela oduz. malolj. prinuda – 18
mjeseci zatvora, uslovno na 2 godine, i presudom Osnovnog suda u Podgorici K.
Br. ... od 8.8.2003 godine, zbog krivičnog djela iz čl. 98 st.2/1 KZRCG – 5
mjeseci zatvora, uslovno na 1 godinu.
Svjedok S. S.je navela da je  po prijavi policije izašla na lice mjesta, i da
je tom prilikom sačinila zapisnik 28.06.2011 godine koji je u kopiji
priključen spisima. Istakla je da je tom prilikom zatekla napušteno gradilište
bez radnika i da je po materijalu i šutu bilo logično da je do skora tu nešto
rađeno, i da je zbog toga uputila poziv okrivljnom koji se uredno odazvao i
takođe potvrdio da je vlasnik placa njegov otac i da je isti kupio sa
započetom kućom 2003 godine, i da je sve od krovnih lastavica od njihove
strane izgrađeno u proljeće 2008 godine. Svjedok je navela i da je tražeći
dokaze priložio neke nevažne račune na male iznose, dok je ona u razgovoru sa
mještanima nezvanično saznala da je okrivljeni do skora radio sprat, i da je
to na fotoelaboratu vidljivo kao dio koji je odrađen od crne opeke. Dodala je
da je zbog te okolnosti donijela rješenje o rušenju, upravo samo za taj dio i
na isto je izjavljenja žalba, tako da je drugostepeni postupak u toku, a na
licu mjesta su radovi obustavljeni, zbog činjenice jer je izjavio da kuća za
čitavu porodicu koju grade zajedno on i njegov otac, tako da je rješenje
naslovila i na jednog i na drugog tj. M. i S., ali se M. nije pojavljivao uz
S. obrazloženje da nije u stanju zbog godina i nemoći.
           Cijeneći sve provedene dokaze, kako pojedinačno tako i u njihovoj međusobnoj povezanosti i uslovljenosti kao i odnosu na odbranu okrivljenog, sud je utvrdio činjenično stanje bliže opisano u izreci odluke.
Prilikom utvrđivanja činjeničnog stanja sud je imao u vidu da je okrivljeni u
svojoj odbrani pojasnio zbog čega je započeo građevinske dozvole bez dozvole
međutim sud takve navode nije mogao prihvatiti. Naime, okrivljeni je u svojoj
odbrani naveo da je mjesecu martu 2008 godine podnio Opštini K. zahtijev za
dobijanje rješenja o lokaciji za rekonstrukciji predmetnog objekta, ali
imajući u vidu da im Opština K. u zakonskom roku nije odgovorila, on je
započeo rekonstrukciju. Okrivljeni je pojasnio da ih je nakon nekog vremena
Opština obavijestila da za K. ne postoji ni DUP ni GUP, kao i da je podigao
potkrovlje i bistijernu i da je sve radove završio u mjesecu maju 2008-e
godine.
Dalje iz same odbrane okrivljenog, zapisnika o inspekcijskoj kontroli
inspektora zaštite prostora br. ... od 28.06.2011 godine, uvjerenja
Sekretarija za urbanizam, građevinarstvo i stambeno komunalne poslove Opštine
K. od 24.07.2009 godine, dopisa Sekretarijata  za urbanizam, građevinarstvo  i
prostorno planiranje Opštine K., rješenja Ministarstva održivog razvoja i
turizma Podgorica od 28.09.2011 godine, zahtijeva za izdavanje rješenja o
lokaciji za rekonstrukciju objekta koji je podnijet od strane B. M., iskaza
svjedoka S.S., sud je nespornim utvrdio da je okrivljeni B. S., protivno
propisima o izgradnji objekta - čl. 69 Zakona o uređenju prostora i izgradnji
objekta, bez prethodno pribavljenje građevinske dozvole na već postojećem
objektu spratnosti S+P+PK površine u osnovi 86 m2, započeo izgradnju krovne
konstrukcije, i time učinio krivično djelo građenje objekta bez građevinske
dozvole iz čl. 326 a Krivičnog zakonika.
Odredbom člana 69 Zakona o uređenju prostora i izgradnji objekta je propisano
da se objekat može graditi na osnovu građevinske dozvole i tehničke
dokumentacije. Imajući u vidu prednje sud je našao da su se u radnjama
okrivljenog B., bliže opisanim u izreci odluke, ostvarili svi bitni elementi
bića krivičnog djela građenje objekta bez građevinske dozvole iz čl. 326a
Krivičnog zakonika, pa ga je sud oglasio krivim za isto, obzirom da je bio
svjestan da postupa suprotno propisima o izbradnji objekta i to članu 69.
Zakona o uređenju prostora i izgradnji objekta, koja svijest je obuhvatala
saznanje da je bez prethodno pribavljene građevinske dozvole započeo gradnju
objekta i izveo radove bliže opisane u izreci i to izgradnju krovne
konstrukcije, na objektu. Sud smatra da je okrivljeni postupao sa umišljajem
svjestan značaja svojeg djela i želeći njegovo izvršenje.
Prilikom odluke o vrsti i visini krivične sankcije koju okrivljenom treba
izreći sud je pošao od toga da je za krivično djelo građenje objekta bez
građevinske dozvole iz čl. 326a Krivičnog zakonika zakonom zaprijećeno kaznom
zatvora u trajanju od šest mjeseci do pet godina. U smislu čl. 42 KZ sud je na
strani okrivljenog kao olakšavajužu okolnost cijenio da je isti porodičan
čovjek, otac četvoro djece, pa je ove okolnosti cijenio kao naročito
olakšavajuće, dok je od otežavajućih okolnosti cijenio raniju osuđivanost.
Imajući u vidu naprijed navedeno, sud je okrivljenog osudio na kaznu zatvora u
trajanju od trideset dana, smatrajući da je ista adekvatna težini učinjenog
krivičnog djela i krivici okrivljenog, te da će se njome dovoljno uticati na
okrivljenog i druge evntualne učinioce krivičnih djela, da više ne vrše ova
niti druga krivična djela.
Imajući u vidu naprijed navedeno, a primjenom čl. 3, 5, 8, 13, 15, 32, 33, 36,
42, 45, 46 Krivičnog Zakonika i čl. 368. i 374. ZKP-a, sud je odlučio kao u
izreci presude.
Sud je obavezao okrivljenog da na  ime sudskog paušala uplati iznos od 50,00
eura, a sve na žiro račun ovog suda br. 832-16-52 u roku od tri mjeseca od
dana pravosnažnosti presude pod prijetnjom prinudnog izvršenja s pozivom na
br. K. 613/11/11.  
OSNOVNI SUD U KOTORU
Dana 02.04.2012 godine
Zapisničar,
Sudija,
Ana-Marija Petković
Momirka Marović 
PRAVNA POUKA : Protiv ove presude ima se pravo žalbe Višem sudu u
Podgorici, u roku od 8 dana od dana prijema,a preko ovog suda.  