                                                                                                    K.br.39 / 11



                                U   IME   CRNE  GORE


     OSNOVNI SUD U BERANAMA, po sudiji Dubravki Popović, uz sudjelovanje zapisničara Anite Mihajlović, u krivičnom predmetu protiv optuženog A. J., iz P., zbog krivičnog djela falsifikovanje isprave uz čl.412.st.2.u vezi st.1.KZCG, po optužnici Osnovnog državnog tužioca u Beranama Kt.br.6/11 od 14.01.2011 godine, nakon održanog usmenog, glavnog i javnog pretresa, u prisustvu zamjenika Osnovnog državnog tužioca u Beranama, Vladana Djalovića i optuženog A. J., donio je i javno objavio dana 07.09.2011 godine,


                                    P R E S U D U

Optuženi A. J. JMBG … od oca R. i majke Z., rodjene J., rodjen … godine, u S.,
K., sa prebivalištem u P., naselje G., stanuje kao podstanar u kući B. Š.
oženjen, otac jednog djeteta, pismen, završio Osnovnu školu, zaposlen u auto
otpadu ,,H.“ u P., lošeg imovnog stanja, neosudjivan.  
                                Kriv   je:  
        Što  je :  
        Dana 14.11.2010 godine, u B., upotrijebio kao pravu, lažnu javnu ispravu- vozačku dozvolu serijskog broja …, navodno izdatu od SUP-a S. u K. dana 20.09.2005 godine, na ime A. J., za ,,B“ kategoriju, sa rokom važenja do 20. 09.2015 godine, evidencioni broj … , za koju je znao da je lažna, na način što je istu pružio na uvid ovlašćenim službenicima Uprave policije u B. prilikom kontrole putničkog motornog vozila, marke ,,Mercedes“ reg.oznaka … kojim je upravljao.

  Čime je izvršio krivično djelo falsifikovanje isprave iz čl.412.st.2.u vezi st.1.KZCG.

  Pa ga sud za uzvršeno krivično djelo, na osnovu navedenog zakonskog propisa , te primjenom čl.32.36.42.45.i 46. KZCG kao i primjenom čl.374.ZKP-a,

                                     O S U DJ U J E


          Na kaznu zatvora u trajanju od 45 / četrdeset pet/ dana.

 Optuženi se obavezuje da na ime troškova krivičnog postupka plati sudu iznos od 150 eura, kao i da na ime paušala plati iznos od 30.00 eura a sve u roku od 15 dana, od dana pravosnažnosti presude.

  Na osnovu čl. 75.KZCG, optuženom se izriče MJERA BEZBJEDNOSTI ODUZIMANJE PREDMETA – vozačke dozvole serijskog broja  SR 05745192 kao predmeta  izvršenja krivičnog djela.

                                     O b r a z l o ž e nj e 
     Optužnicom Osnovnog državnog tužioca u Beranama Kt.br.6/11 od 14.01.2011 godine, stavljeno je na teret optuženom A. J., iz P., krivično djelo falsifikovanje isprave iz čl.412.st.2.u vezi st.1.KZCG.Na glavnom pretresu od 07.09.2011 godine, zastupnik javne optužbe, zamjenik Osnovnog državnog tužioca u Beranama, Djalović Vladan, u završnoj riječi je izjavio: Da ostaje u svemu pri podnijetoj optužnici jer smatra da je dokazima izvedenim tokom postupka nesumnjivo utvrđeno da je optuženi izvršio krivično djelo, kako je to opisano dispozitivom, a to proizilazi prvenstveno iz potvrde o privremeno oduzetim predmetima Uprave policije PJ B. od 14.11.2010. godine, iz koje se vidi da je od optuženog oduzeta vozačka dozvola ser. broja … izdata od Sup S. u K. 20.09.2005. godine, na ime A. J., da je predmetna vozačka dozvola lažna proizilazi iz nalaza i mišljenja vještaka grafologa, te obzirom da je za krivično djelo falsifikovanje isprave iz čl. 412. st. 2. propisana kazna zatvora od 3 mjeseca do 5  godina, a kako je optuženi ranije neosuđivan oženjen, otac jednog djeteta, lošeg imovnog stanja, što sve prestavlja olakšavajuće okolnosti na strani optuženog, a pri činjenici da na stani optuženog ne postoje otežavajuće okolnosti, predložio je da sud optuženog osudi na kaznu zatvora u trajanju od 3 mjeseca što predstavlja posebni minimum propisane kazne za ovo krivično djelo.

Izjašnjavajući se o navodima iz optužnice ODT-a u Beranama, optuženi A. J.
je tokom postupka u svoju odbranu naveo sledeće : Da je 2007 godine, u M., na
K., polagao vozački ispit u Auto školi ,,L.“ i to uz pomoć jednog poznanika
koji se zove G., čije prezime ne zna, a polagao je tamo jer je albanski
državljanin, iako u Crnoj Gori živi već 16 godina i radi kod privatnika.Naveo
je, da je G. dao 250 eura na ruke, za vozačku dozvolu koju je kasnije u Auto
školi L. podigao njegov brat, a nije dobio nikakvu priznanicu o izvršenoj
uplati, niti je G. radio u toj Auto školi, već se samo ponudio da mu pomogne
preko svojih prijatelja, da što brže završi vozačku dozvolu. Naveo je, da nije
znao da je vozačka dozvola koju mu je oduzela Policija u B., u novembru 2010
godine, falsifikovana a što se tiče samog polaganja vozačkog ispita kod
pomenute škole, polagao je testove i pomagali su mu a vožnju je obavio jedan
dan i vozio samo dva sata, te da je od dana polaganja testova, do dana kada je
njegov brat podigao za njega vozačku dozvolu, prošlo 20 dana, kao i da se ne
osjeća krivim za djelo koje mu se optužbom stavlja na teret ,kao i da je
predmetnu vozačku dozvolu koristio od 2007 g, pa sve do 14.11.2010 godine,
kada mu je oduzeta prilikom kontrole od Policije.  
U završnoj riječi je izjavio da se ne osjeća krivim, za djelo za koje ga
optužba tereti, jer nije znao da je vozačka dozvola koja mu je oduzeta
falsifikovana i predložio sudu da ga oslobodi od optužbe, kao i da uzme u
obzir da nikada do sada nije osuđivan, da je fizički radnik i da od dnevnica
izdržava porodicu, žena nije zaposlena, a stanuju kao podstanari u P. već 15
godina.  
  Radi pravilnog i zakonitog presudjenja ove krivično pravne stvari, sud je na glavnom pretresu u dokaznom postupku izveo sledeće dokaze :  izvršio uvid u potvrdu o privremeno oduzetim predmetima Uprave policije PJ Berane od 14.11.2010 godine, u vozačku dozvolu serijskog broja …, pročitao nalaz i mišljenje vještaka grafologa dipl.ing.N. V., pročitao nalaz i mišljenje vještaka grafologa dipl.ing.S. S. od 28.06.2011 godine i izvršio uvid u izvod iz KE za optuženog.

    Nakon sprovedenog dokaznog postupka, cijeneći navode optužbe,  odbranu optuženog, te izvedene pobrojane dokaze, cijeneći ih u smislu čl.16 i 370 ZKP-a, a dovodeći ih u vezu jedne sa drugim, sud je stao na stanovištu da su činjenice iz činjeničnog opisa izreke presude u svemu dokazane i da je optuženi izvršio krivično djelo za koje je optužen, pa ga je oglasio krivim i krivično pravno odgovrnim jer nije bilo osnova koji bi isključivali postojanje krivičnog djela i krivično pravne odgovornosti.Pri tome, sud nije prihvatio odbranu optuženog, koji ne priznaje izvršenje krivičnog djela, jer je njegova odbrana negirana izvedenim dokazima i po mišljenju suda sračunata na izbjegavanje krivično pravne odgovornosti.

  Tako iz nalaza i mišljenja vještaka grafologa **S. S.** od 28.06.2011 godine, proizilazi da sporna vozačka dozvola br…. na ime A. J., koja je bila predmet ekspertize, predstavlja falsifikat, te da su grafološkom ekspertizom obrasca vozačke dozvole, utvrdjene sigurne i značajne razlike koje predstavljaju karakteristike grubog falsifikata, kao što su razlike u kvalitetu papirne mase, strukture, kvalitetu štampe, nijansama boje, fluorescentnosti a zaštitna nit nedostaje, dok se na tri otiska pečata ovjere predmetne dozvole čita ,,Beograd“ što je potvrda o kakvom i koliko grubom falsifikatu se radi.

   Nalaz i mišljenje pomenutog vještaka, sud je prihvatio, cijeneći da je dat od strane stručnjaka kompetentnog za davanje kvalitetnog nalaza i mišljenja.Iz istog se zaključuje kao nesporno da je vozačka dozvola koju je optuženi upotrijebio kritičnog dana, falsifikat grube izrade.

  Iz potvrde o privremeno oduzetim predmetima Uprave policije PJ B., od 14.11.2010 godine, utvrdjeno je da je toga dana od J. A. oduzeta vozačka dozvola izdata od SUP-a S. u K. 20.09.2005 godine, br…. serijskog broja …. Potvrda je potpisana od strane ovlašćenog službenika policije, te optuženog A. J..

 Predmetnu potvrdu, sud je takodje prihvatio, jer je ista izdata od strane nadležnog državnog organa, snadbjevena pečatom i potpisom ovlašćenog službenika policije, te potpisom optuženom, od koga je oduzeta sporna vozačka dozvola.

     Iz vozačke dovole serijskog broja … vidi se da je izdata na ime A. J. od … S., u K., dana 20.09.2005 godine, sa rokom važenja do 20.09.2015 godine, broj evidencije …, za B kategoriju.

   Iz nalaza i mišljenja vještaka N. V., proizilazi da je obrazac vozačke dozvole serijskog broja … koja glasi na ime A. J. nije autentičan obrazac za isto, odnosno isti je falsifikat.

Vozačku dozvolu navedenog serijskog broja, sud je cijenio u sklopu nalaza i mišljenja sudskog vještaka, grafologa S. S., iz koga je utvrdjeno kao nesporno, da je falsifikovana, dok je nalaz i mišljenje vještaka N. V. za sud irelevantan, jer vještačenje nije naredio sud, već je ovog vještaka angažovala Uprava policije PJ B..

Pravnom analizom naprijed utvrdjenog činjeničnog stanja, sud je našao da su u
radnjama optuženog A. J., sadržana sva bitna obilježja bića krivičnog djela
falsifikovanje isprave iz čl.412.st.2.u vezi st.1.KZCG. Izvedenim dokazima
utvrdjeno je kao nesporno, da je optuženi A. J., dana 14.11.2010 godine, u
Beranama, upotrijebio kao pravu, lažnu javnu ispravu - vozačku dozvolu
serijskog broja … navodno izdatu od SUP-a S. u K. dana 20.09.2005 godine, na
ime A. J., sa rokom važenja do 20.09.2015 godine, evidencionog broja …, za
,,B“ kategoriju na način što je ovu vozačku dozvolu pružio na uvid ovlašćenim
službenicima Uprave policije u B., prilikom kontrole putničkog motornog
vozila, marke ,,Mercedes“ kojim je upravljao. Iz nalaza i mišljenja sudskog
vještaka, grafologa S. S. od 28.06.2011 godine, utvrdjeno je da vozačka
dozvola koju je upotrijebio optuženi, predstavlja falsifikat grube izrade. Za
sud je neprihvatljiva odbrana optuženog, da nije znao da se radi o
falsifikatu, te da je polagao vozački ispit 2007 godine u Mitrovici i da ovu
vozačku dozvolu koristi od 2007 godine, iz prostog razloga što sporna vozačka
dozvola sadrži konstataciju, da je izdata 2005 godine , te za sud nema dileme
da je optuženi počinio krivično djelo za koje je optužen. Djelujući na opisani
način, optuženi je postupao sa umišljajem, svjestan da službenicima Policije
pruža na uvid lažnu javnu ispravu, iako nije polagao vozački ispit, pa je htio
postizanje zabranjene posledice.  
    Prilikom odlučivanja o izboru vrste i visine krivične sankcije, koju u konkretnom slučaju treba primijeniti prema optuženom, za naprijed navedeno krivično djelo, sud je imao u vidu sve okolnosti u smislu čl.42.KZCG.Tako je od olakšavajućih okolnosti na strani optuženog, sud cijenio i uzeo u obzir, da je porodičan čovjek , otac jednog djeteta, siromašnog imovnog stanja, podstanar, zaposlen kao fiziči radnik, koji do sada nije osudjivan kao počinilac krivičnih djela.Otežavajućih okolnosti na strani optuženog nije bilo, pa mu je sud cijeneći nadjene olakšavajuće okolnosti kao osobito olakšavajućeg karaktera, primjenom odredaba čl.45.i 46.KZCG o ublažavanju kazne, izrekao  kaznu zatvora u trajanju od 45 dana, iako je za ovo krivično djelo propisana kazna zatvora u trajanju od 3 mjeseca do 5 godina, jer će se po mišljenju suda i sa ovako ublaženom kaznom, u okviru opšte svrhe izricanja krivičnih sankcija predvidjenih čl.4.st.2.KZCG postići svrha kažnjavanja iz čl.32.istog zakona.Osnovano se može očekivati da će izrečena kazna pozitivno djelovati na prevaspitavanje optuženog i na njega uticati da ubuduće ne vrši krivična djela.

Odluka o troškovima krivičnog postupka zasnovana je na odredbi
čl.229.st.1.ZKP-a i predstavlja izdatke koje je sud imao za vještaka
grafološke struke, dok je paušalni iznos odmjeren s obzirom na složenost i
trajanje krivičnog postupka, te imovno stanje optuženog .  
Na osnovu čl.75 KZCG optuženom je izrečena mjera bezbjednosti oduzimanje
predmeta- vozačke dozvole, kao predmeta upotrijebljenog za izvršenje krivičnog
djela.  
Sa iznijetih razloga , na osnovu čl.374.ZKP-a, odlučeno je kao u izreci
presude.  
                               OSNOVNI SUD U BERANAMA  
                                     Dana 07.09.2011 godine

ZAPISNIČAR
S U D I J A
Anita Mihajlović
Dubravka Popović  
PRAVNA POUKA
Protiv ove presude  nezadovoljna stranka
Ima pravo žalbe, u roku od 15 dana, od
dana prijema iste, Višem sudu u B.Polju
a preko ovog suda.  