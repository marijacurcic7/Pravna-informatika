K.br. 49/11 
U IME CRNE GORE
      **OSNOVNI SUD U BERANAMA** , po sudiji pojedincu Milovanu Spasoviću, uz učešće namještenika suda Momirke Fatić kao zapisničara, u krivičnom predmetu protiv okrivljenog **L. H.** , iz B., zbog krivičnog djela protivpravno zauzimanje zemljišta iz čl.254. st.2. Krivičnog zakonika Crne Gore, po optužnom predlogu Osnovnog državnog tužilaštva u Beranama Kt.br.192/2010 od 18.01.2011. godine, nakon održanog glavnog i javnog pretresa, u prisustvu Savjetnika ODT-a u Beranama Magdalinić Miladina, okrivljenog L. H. i predstavnika oštećene Opstine Berane dipl.pravnik D. V., a u odsustvu uredno pozvanog branioca okrivljenog adv.D. P. i svjedoka-oštećenog A. T., dana 14.10.2011. godine, donio je i javno objavio

P R E S U D U
      Okrivljeni **L. H., (JMBG ...)** , od oca H. i majke M., rođene B., rođen ... godine, u B., stalno nastanjen u D. L. Opština B., državljanin Crne Gore, penzioner, udovac- otac šestoro djece, pismen, završio OŠ, srednjeg  imovnog stanja, neosuđivan.

KRIV JE
Što je: 
Neutvrđenog dana avgusta mjeseca 2009.godine u mjestu D. L., Opština B.,
protivpravno zauzeo dio nekategorisanog puta, upisanog u listu nepokretnosti
br…. KO L., kat.parcela br…., upisan na ime države Crne Gore, na način što je
na isti postavio kapiju i ogradio u površini od 94 m2.  
- čime je izvršio krivično djelo protivpravno zauzimanje zemljišta iz čl.
254. st.2.  Krivičnog zakonika Crne Gore.  
- Pa mu sud za izvršeno krivično djelo na osnovu navedenog zakonskog propisa,
te primjenom čl. 32, 36, 42, 52, 53 i 54  KZ,  kao i primjenom čl. 374. ZKP-a,  
           I z r i č e : 
USLOVNU   OSUDU
Kojom mu utvrđuje kaznu zatvora u trajanju od 3 /tri/ mjeseca i istovremeno
određuje da se ista neće izvršiti ako okrivljeni za vrijeme od 1 /jedne/
godine od dana pravosnažnosti presude ne učini novo krivično djelo.  
Okrivljeni se obavezuje da na ime troškova krivičnog postupka plati sudu iznos
od 172,25 eura, kao i da plati na ime paušala plati sudu iznos od  20,00
/dvadeset/ eura, a  sve u roku od 15 dana od dana pravosnažnosti presude pod
prijetnjom prinudnog izvršenja.  
Oštećena opština B. se radi ostvarivanja imovinsko pravnog zahtjeva za naknadu
štete na osnovu čl. 239. st.2. ZKP-a upućuje na parnicu.  
O b r a z l o ž e nj e
      Osnovno državno tužilaštvo u Beranama je optužnim predlogom Kt.br. 192/2011 od 18.01.2011. godine, optužilo L. H., iz B., da je izvršio krivično djelo protivpravno zauzimanje zemljišta iz čl.254. st.2. Krivičnog zakonika Crne Gore.

      Na glavnom pretresu od 14.10.2011. godine, zastupnik javne optužbe Savjetnik Osnovnog državnog tužioca u Beranama Magdalinić Miladin u završnoj riječi je izjavio da je na osnovu izvedenih dokaza tokom postupka, a prije svega imajući u vidu nalaz i mišljenje vještaka građevinske struke    nesporno utvrđeno da je okrivljeni L. H. izvršio krivično djelo stavljeno mu na teret optužnim aktom, te da su u radnjama okrivljenog sadržani svi elementi bića krivičnog djela, pa je predložio sudu da okrivljenog oglasi krivim i izrekne mu uslovnu osudu u granicama propisanim Zakonom,a iz razloga što iz kaznene evidencije proizilazi da okrivljeni do sada nije osuđivan.

      Na glavnom pretresu od 14.10.2011. godine, predstavnik oštećene opštine B., dipl.pravnik D. V. je izjavio da je na spornoj parceli nekada postojao put koji nije bio državna imovina, već imovina privatnih lica koja su izdvojila dio svoje imovine da bi formirali prilaz svojim palcevima koji bi koristili u prvom redu za izgradnju porodičnih stambenih zgrada. U pitanju su bili porodice K. i J. B., kao i okrivljeni L. H.. Kada makadamski put više nije bio u funkciji, odnosno kada je više toga puta, rutom J. probijena savremena ulica, taj put više nije bio u funkciji, a bivši vlasnici su vratili u posjed svoju imovinu koju su nekada ustupili dobrovoljno za formiranje puta. Prilikom odmjeravanja kazne molio je sud da uzme u obzir i ovu činjenicu, da je okrivljeni kupio dio parcele kod porodice O., tako da porodice K. i porodica J. B. koriste sada drugi put, a što je utvrđeno iz Ugovora o kupoprodaji od 01.06.2009.godine, pa iz tih razloga predlozio je da sud oštećenu opštinu Berane uputi na parnicu kako bi se ove činjenice utvrdile u parničnom postupku u pogledu utvrđivanja svojinskih prava.

      Izjašnjavajući se o optužnom predlogu ODT-a u Beranama, okrivljeni L. H. **,** je ponovio navode date odbrane iz predmeta Kri.br. 170/2010 od 19.07.2010.godine, gdje je naveo da nije tačno da je izvršio krivično djelo stavljeno mu na teret,a da je tačno da je u zadnje dvije godine vodio spor pred Osnovnim sudom u Beranama sa A. T. u vezi spornog puta.Takođe je istakao da nije zauzeo ni jedan dio postojećeg puta koji koristi takodje i A. T. tj.on se nalazi sa jedne strane puta a L. H. sa druge strane puta. Tačno je da je ogradio imanje prije dvije godine,tačnije 2008 godine,i to onaj dio imovine koji pripada njemu u dužini od 14 m, rosvajnom ogradom, ali uz dio javnog puta koji je upisan u parceli br.183, a koji put odvaja njegov plac i plac oštećenog, a što se tiče puta koji je postojao i koji je bio upisan pod br.181. u listu nepokretnosti br.191.,isti je popločao prije 7-8 godina. Istakao je da L. H., B. J., kao i pok. K. D. taj dio puta koji je popločao ne koriste već duži niz godina, takodje je naveo da je kupio dio parcele kod porodice O. kako bi obezbijedio prilaz sa glavne ulice K. D. i B. J.,koji koriste i dandanas taj put. Dok L. H. se graniči sa njegovim imanjem, a on ima poseban put takođe sa glavnog i sa sporednog puta upisanog pod brojem parcele ....U završnoj riječi je naveo, da smatra da nije izvršio krivično djelo, pa moli sud da ga oslobodi od optužbe.

      Radi pravilnog i zakonitog presuđenja ove krivične stvari sud je na glavnom pretresu u dokaznom postupku izveo sledeće dokaze: saslušao svjedoka - ostećenog A. T., izvršio uvid u zaključak komunalne policije Opštine B. br.... od 24.04.2009.godine, uvid u list nepokretnosti Uprave za nekretnine-PJ Berane br.... od 07.06.2010 godine, uvid u zapisnik sa uviđaja suda sa lice mjesta od 12.01.2011 godine iz predmeta Kri.br. 170/2010, saslušao vještaka geometra D. Č., izvršio uvid u skicu lica mjesta iz predmeta  Kri.br.170/2010,izvrsio uvid u skicu parcela Manual iz predmeta Kri.br. 170/2010, pročitao zapisnik o uviđaju sa lica mjesta od 15.09.2011 godine, pročitao nalaz vještaka građevinske struke M. R., izvršio uvid u ugovor o kupovini od 01.06.2009 god.,između prodavaca porodice O., sa jedne strane i kupca okrivljenog L. H., sa druge strane i izvršio uvid u izvod iz kaznene evidencije.

      Nakon sprovedenog dokaznog postupka cijeneći navode optužbe, odbranu okrivljenog, te izvedene pobrojane dokaze, cijeneći ih u smislu čl.16. i 370. ZKP-a, a dovodeći ih u vezu jedne sa drugim, sud je stao na stanovište da su činjenice iz činjeničnog opisa izreke presude u svemu dokazane i da je okrivljeni L. H., izvršio krivično djelo protivpravno zauzimanje zemljista iz čl. 254. st.2. Krivičnog zakonika Crne Gore, koje mu je optužnim predlogom ODT-a stavljeno na teret, pa ga je oglasio krivim i krivičnopravno odgovornim jer nije bilo osnova koji bi isključivali postojanje krivičnog djela i krivičnopravne odgovornosti okrivljenog.

     Iz iskaza svjedoka-ostećenog A. T. **,** se vidi da živi u blizini kuće L. H., tj.njegova kuća nalazi se na jednoj strani a kuća okrivljenog je na drugoj strani,a da između njihovih kuća postoji put koji je bio širok  negdje oko 5 m,i da taj dio puta nije sporan.Naveo je da je okrivljeni uzurpirao put koji prolazi između njegovog imanja i imanja brata okrivljenog, L. H., i to u duzini od 18 m, tako što je postavio preko puta metalnu kapiju,tako da on, A. T. nije u mogućnosti da autom ulazi u garažu,a takođe je istakao da je okrivljeni uzurpirao oko 94 kvadrata državnog puta.

      Izlaskom suda na lice mjesta,te zapisnika o uviđaju Osnovnog suda u Beranama sa lica mjesta od 12.01.2011 godine  iz predmeta Kri.br. 170/2010 i zapisnika o uviđaju od 15.09.2011 godine,konstatovano je da se sa desne strane puta,gledano od strane J. u pravcu B. nalazi kapija od rosvaja vlasništvo okrivljenog L. H., da u trenutku vršenja uviđaja na parceli ... nijesu vidni elementi puta, niti postoje tragovi saobraćaja,pješačkog kretanja. Da je ulaz u dvorište okrivljenog sa asfaltirane ulice preko pokretne klizne metalne kapije,ograđen metalnom rosvajnom ogradom,a da je prilaz do objekta kuće popoločan betonskim montažnim pločama.

      Iz nalaza i mišljenja vještaka geometra D. Č.,skice lica mjesta, kopije plana, iz predmeta Kri.br. 170/10 od januara 2010 godine, se vidi da sa glavnog puta koji se kreće u pravcu S. i L., u pravcu zapada, odvaja se put registrovan brojem parcele ... i da je upisan u list nepokretnosti br.... KO D. L., kao javno dobro - nekategorisani putevi. Da ovaj put dolazi do parcela sa sjeverne strane L. H. i sa južne strane A. T., da je isti imao širinu 4 metra u momentu snimanja koje je bilo 1996.godine, i ta širina je ista bila na dan terenskog uvidjaja 12.01.2010. godine. Istakao je da put koji odvaja plac A. T. i L. H., nije zauzet niti od okrivljenog L. H. niti od svedoka - oštećenog T. A.. Takođe je utvrđeno da je u pravcu sjevera registrovan nekategorisani put u dužini od 28,8m i prosječnoj širini metar ipo i isti doseže do placa J. B.. Ovaj put se nalazi neposoredno uz plac H. L. i u nastavku uz plac K. D., tako da je sporni put po katastarskoj evidenciji registrovan pod brojem parcele ... upisan u list nepokretnosti br. ... kao nekategorisani put. Utvrđeno je da ne postoje nikakvi tragovi na lice mjesta za kretanje motornih vozila, pješice i bilo kakvo drugo kretanje,da ovaj put od prilaznog puta registrovanog pod brojem parcele br.... odvaja metalna pokretna kapija koju je postavio L. H. i u nastavku zapada uz ulicu postoji metalna ograda,da u ulaznom dijelu reg. puta postoje betonske pločice koje je postavio L. H.  koje čine sastavni dio sve do ulaznih vrata njegove porodične kuće, do prvog izbačenog dijela terase. Pa je iz tih razloga istakao da je L. H. sa stanovišta katastarske evidencije  zauzeo put u površini od 94m2, dok izlaskom na licu mjesta taj put nije nadjen, jer je zauzet, popločan, ogradjen u  sklopu placa L. H..

      Iz mišljenja vještaka građevinske struke M. R. se vidi da na parceli ... nijesu vidni elementi puta,da ne postoje tragovi saobraćajnog, pješačkog kretanja ni kolovoznog zastora,da se parcela ... nalazi sada u okviru ograde okrivljenog L. H.,a da prema vidnim površinama “behaton” ploča jasno se uočavaju različite boje ploča do same ulazne kapije i ploča do samog objekta što ukazuje na različite periode gradnje,jer su ploče do kapije svjetlije nijanse što ukazuje da su ugrađene kasnije u odnosu na ploče do samog objekta,tako da je starost staze izgrađene od behaton ploča, do ulazne kapije od 2 do 3 godine.

      Cijeneći iskaz saslušanog svjedoka-ostećenog A. T., te nalaz i mišljenje vještaka geometra D. Č., nalaz i mičljenje vještaka građevinske struke M. R., skice lica mjesta, te izlaskom suda na lice mjesta, zapisnika o uviđaju Osnovnog suda u Beranama sa lica mjesta od 12.01.2011 godine  iz predmeta Kri.br. 170/2010 i zapisnika o uviđaju od 15.09.2011 godine, je utvrđeno da na parceli ... nijesu vidni elementi puta,niti postoje tragovi saobraćaja,pješačkog kretanja. Da je ulaz u dvorište okrivljenog sa asfaltirane ulice preko pokretne klizne metalne kapije,ograđen metalnom rosvajnom ogradom,a da je prilaz do objekta kuće popoločan betonskim montažnim pločama koje je postavio L. H. i koje čine sastavni dio sve do ulaznih vrata njegove porodične kuće i isti doseže do placa J. B., uz plac pok. K. D., te da je okrivljeni počinio krivično djelo za koje je optužen.

       Sud je u potpunosti prihvatio nalaz i mišljenje vještaka geometra D. Č., kao i nalaz i mišljenje vještaka građevinske struke M. R., jer isti potiču od kompetentnih i stručnih lica,u skladu je s pravilima struke.

Pravnom analizom naprijed utvrđenog činjeničnog stanja sud je našao da su se u
opisanim radnjama okrivljenog L. H., stekla sva bitna obilježja bića krivičnog
djela protivpravno zauzimanje zemljišta iz čl.254. st.2. Krivičnog zakonika
Crne Gore. Naime, svim izvedenim dokazima tokom postupka je utvrđeno da se
sporni put nalazi u okviru ograde okrivljenog, da je ograđen metalnom
rosvajnom kapijom i da je prilaz do objekta kuće popločan betonskim montažnim
pločama sto je utvrđeno kako njegovim iskazom tako i iskazom svjedoka-
oštećenog A. T., kao i nalazima i mišljenjima vještaka geodetske i građevinske
struke.Djelujući na opisani način okrivljeni je postupao sa umišljajem,
svjestan da takvim radnjama zauzima zemljište na protivpravan način, pa i
pored takve svijesti je htio izvršenje krivičnog djela, tj. postizanje
zabranjene posledice. Pri tom sud nije mogao prihvatiti odbranu okrivljenog da
je sporni put popločan prije 7-8 godina, a iz razloga jer se iz nalaza i
mišljenja vještaka građevinske struke M. R. vidi da je starost staze izgrađene
od behaton ploča do ulazne kapije od 2-3 godine, što znači da put koji je
popločao i zauzeo okrivljeni porodice J. B. i pok. K. D. su isti koristili
sve do 01.06.2009. godine, kada je okrivljeni kupio plac kod porodice O., a
što je utvrđeno iz ugovora o kupovini ovjerenog pred Osnovnim sudom u
Beranama, OV.br.... od 02.06.2009.godine,  sledećih dimenzija u dužini od 33
m, širine 4,20 m na ulazu sa glavnog puta, a koji put vodi od škole "R. M." ka
naselju D.L., širine 3,60 m,  a sve iz razloga kako bi porodice J. B. i
porodica pok. K. D. prestale da koriste put koji je okrivljeni zauzeo i
popločao, a za uzvrat koristile dio parcele koju je okrivljeni kupio kod
porodice O. za prilaz svojim kućama, a što je utvrđeno i prilikom izlaska suda
na lice mjesta.  
Prilikom odlučivanja o izboru, vrste i visine krivične sankcije koju u
konkretnom slučaju treba primijeniti prema okrivljenom L. H. za naprijed
navedeno krivično djelo sud je imao u vidu sve okolnosti u smislu čl.42. KZ
CG. Tako je od olakšavajućih okolnosti na strani okrivljenog sud cijenio i
uzeo u obzir da je udovac- otac šestoro djece,da do sada nije osuđivan kao
počinilac krivičnih djela, dok otežavajućih okolnosti na strani okrivljenog
nije bilo, pa mu je sud na osnovu čl.53. i 54. KZ CG, utvrdio kaznu zatvora u
trajanju od 3 /tri/ mjeseca i istovremeno odredio da se ista neće izvršiti ako
okrivljeni za vrijeme od 1 /jedne/ godine, od dana pravosnažnosti presude ne
učini novo krivično djelo. Imajući posebno u vidu činjenicu da bi izricanje
efektivne zatvorske kazne negativno uticalo na njegov život, sud je uvjerenja
da će se uslovnom osudom  kao mjerom upozorenja u okviru opšte svrhe izricanja
krivičnih sankcija predviđenih čl.4. st.2. KZ CG, postići svrhe uslovne osude
iz čl.52. istog Zakona, jer se osnovano može očekivati da će  i uslovna osuda,
kao mjera upozorenja uz prijetnju kaznom, dovoljno uticati na okrivljenog, da
više ne čini krivična djela.  
      Odluka o troškovima krivičnog postupka predstavlja izdatke koje je sud imao kao naknadu vještaku geometru D. Č. u iznosu od 66,00 eura, vještaku građevinske struke M. R. za dati nalaz i mišljenje u iznosu od 77,00 eura, kao i izdatke u iznosu od 29,75 eura koje je sud imao prilikom izlaska na lice mjesta,  dok je paušalni iznos odmjeren s obzirom na složenost i trajanje krivičnog postupka, te imovnog stanja okrivljenog shodno  čl.226. st.2. tač. 1 i 9. ZKP-a.

     S iznijetih razloga odlučeno je kao u izreci presude.

OSNOVNI SUD U BERANAMA,
Dana, 14.10.2011. godine.
Zapisničar
S U D I J A
Momirka Fatić
MILOVAN SPASOVIĆ 
PRAVNA POUKA:
Protiv ove presude može se izjaviti žalba
Višem sudu u Bijelom Polju, u roku od   8
/osam/   dana  od dana prijema pismenog
otpravka, preko ovog suda.  