OSNOVNI SUD U BERANAMA
K.br.73/11  
                                   U   IME  NARODA



     Osnovni sud u Beranama, kao prvostepeni, krivični, po sudiji Dubravki Popović, kao sudiji pojedincu, uz sudjelovanje Dušanke Sekulić kao zapisničara, u krivičnom predmetu protiv okrivljenog B. Lj., iz B., zbog krivičnog djela laka tjelesna povreda iz čl.152.st.2.u vezi st.1.KZCG, po optužnom predlogu Osnovnog državnog tužilaštva u Beranama Kt.br.358/10 od 18.02.2011 godine, nakon održanog usmenog, glavnog i javnog pretresa u prisustvu okrivljenog B. Lj. a u odsustvu uredno pozvanih zastupnika javne optužbe, zamjenika ODT-a u Beranama, V. Dj. i oštećenog B. Z., donio je i javno objavio dana 20.05.2011 godine,


                                          P R E S U D U

Okrivljeni B. LJ. od oca M. i majke S., rodjene L., rodjen … godine, u B., sa
prebivalištem u naselju H., Opština B., državljanin Crne Gore, pismen, završio
srednju školu, oženjen, otac dvoje djece, lošeg imovnog stanja, osudjivan
presudom Osnovnog suda u Beranama K.br…. od 17.03.2003 godine po
čl.145.st.1.t.1.KZCG četiri mjeseca zatvora, uslovno za dvije godine.  
                                 K r i v    j e :

           Što  je :  
           Dana 19.08.2010 godine, oko 01.20 časova, u kafani ,,P.“ naselje R., Opština B., lako tjelesno povrijedio oštećenog B. Z., na način što ga je udario pivskom flašom u predjelu glave, sredstvom podobnim da tijelo teško povrijedi i zdravlje teško naruši i nanio mu laku tjelesnu povredu u vidu rane razderine u lijevom čeonom predjelu iznad lijevog oka, usled čega je oštećeni pao preko stolice na pod, pri čemu je zadobio još i povrede u vidu rane razderine u lijevom potiljačnom predjelu, oguljotinu u predjelu desne strane ledja i nagnječenje grudnog koša .

Čime je izvršio krivično djelo laka tjelesna povreda iz čl.152.st.2.u vezi
st.1.KZCG.  
Pa ga sud za izvršeno krivično djelo na osnovu navedenog zakonskog propisa, te
primjenom čl.32.36.i 42.KZCG, kao i primjenom čl.364.ZKP-a,  
                                         O S U DJ U J E

   Na kaznu zatvora u trajanju od 30 / trideset/ dana.

   Okrivljeni se obavezuje da na ime troškova krivičnog postupka plati sudu iznos od 300 eura, kao i da na ime paušala plati sudu iznos od 30.00 eura, a sve u roku od 15 dana od dana pravosnažnosti presude pod prijetnjom prinudnog izvršenja.

Oštećeni B. Z., iz P., se radi ostvarivanja imovinsko pravnog zahtjeva za
naknadu štete upućuje na parnicu, čl.212.st.2.ZKP-a.  
                                             O b r a z l o ž e nj e 
    Osnovno državno tužilaštvo u Beranama, dana 18.02.2011 godine, podnijelo je Osnovnom sudu Berane, optužni predlog Kt.br.358/10 protiv okrivljenog B. Lj., iz B., zbog krivičnog djela laka tjelesna povreda iz čl.152.st.2.u vezi st.1.KZCG.Na glavni pretres od 20.05.2011 godine, nije pristupio zastupnik javne optužbe, zamjenik ODT-a u Beranama, Vladan Djalović a uredno je pozvan, pa je sud na osnovu čl.453.st.1.ZKP-a glavni pretres održao i zaključio u njegovom odsustvu.

   Na glavni pretres nije pristupio ni oštećeni B. Z., iako uredno pozvan, pa je radi ostvarivanja imovinsko pravnog zahtjeva za naknadu štete upućen na parnicu, čl.212.st.2.ZKP-a.

   Izjašnjavajući se o navodima iz optužnog predloga Osnovnog državnog tužilaštva u Beranama, okrivljeni **B. Lj.** je tokom postupka u svoju odbranu naveo sledeće : da je tačno, da je 19.08.2010 godine, nakon jedan sat ujutru bio u kafani ,,P.“ u naselju R., u B., u društvu P. V. i B. čije ime ne zna, te da je bio popio i njih trojica su sjedjeli za stolom a više puta do njihovog stola prilazio je B. Z., koji je sjedio za drugim stolom sa svojim društvom, udaljen oko 3-4 metra i on je takodje bio pijan, te iako ga nije od ranije poznavao, svakih par minuta prilazio je za njihov sto i sijedao.Dalje je naveo, da ga je to iznerviralo, pa je u jednom trenutku, kada je sjeo za njihov sto, dok se nalazio u tom sjedećem položaju na stolici, udario Z. otvorenom šakom u predjelu lica i on je pao sa stolice na pod, pa   je tada P. V.  njega izgurao iz kafane i više se nije vraćao.Naveo je, da su mu kasnije pričali, da je B. neko drugi udario pivskom flašom u predjelu glave, ali da on to nije uradio a nakon tog dogadjaja oni su se pomirili i žao mu je što se to desilo, ali pivskom flašom ga nije udario i zbog toga se ne osjeća krivim za djelo koje mu se optužbom stavlja na teret.U završnoj riječi je izjavio, da mu je krivo što je B. Z. udario šakom- pesnicom i nanio mu povredu, ali da ga nije udario pivskom flašom, niti kakvim drugim predmetom, te predložio sudu da ga što blaže kazni, jer je oženjen, radi kod privatnika i ima dvoje maloljetno djece a žena mu nije zaposlena.

    Radi pravilnog i zakonitog presudjenja ove krivično pravne stvari, sud je na glavnom pretresu u dokaznom postupku izveo sledeće dokaze : u svojstvu svjedoka saslušao oštećenog B. Z., te svjedoke V. R., P. V. i M. Nj., izvršio uvid u izvještaj ljekara specijaliste dr.B. D. br.4141 od 19.08.2010 godine, izveo dokaz vještačenjem povreda kod oštećenog posredstvom vještaka hirurga dr.M. M. na glavnom pretresu od 08.04.2011 godine, pročitao nalaz i mišljenje vještaka za sudsku medicinu Dr.D. Č. od 06.05.2011 godine i izvršio uvid u izvod iz KE za okrivljenog.

   Nakon sprovedenog dokaznog postupka, cijeneći navode optužbe, odbranu okrivljenog, te izvedene pobrojane dokaze, cijeneći ih u smislu čl.17. i 360.ZKP-a, a dovodeći ih u vezu jedne sa drugim, sud je stao na stanovištu da su činjenice iz činjeničnog opisa izreke presude u svemu dokazane i da je okrivljeni B. Lj. izvršio krivično djelo za koje je optužen, pa ga je oglasio krivim i krivično pravno odgovornim, jer nije bilo osnova koji bi isključivali postojanje krivičnog djela i krivično pravne odgovornosti.Pri tome, sud nije prihvatio odbranu okrivljenog B. u dijelu u kome je naveo, da je oštećenog udario pesnicom a ne pivskom flašom, te da je kasnije od drugih čuo da ga je neko drugi udario flašom, iz razloga što je takva odbrana sračunata na izbjegavanje krivično pravne odgovornosti, tim prije što se okrivljeni pomirio sa oštećenim i vjerovatno upućen u to,  da se krivično gonjenje za laku tjelesnu povredu nanesenu pesnicom, preduzima po privatnoj tužbi.

 Tako je iz iskaza svjedoka **V. R.** , utvrdjeno : da se datuma ne sjeća zbog proteka vremena, zato što je to bilo u ljeto 2010 godine, ali je bio očevidac dogadjaja u kome je okrivljeni B. Lj. pivskom flašom udario B. Z., u predjelu glave i to dok je B. sjedio na stolici, za stolom B.. Dalje je naveo, da je on inače vlasnik kafane P. i prethodno je Z. sjedio za njegovim stolom a sa njima je u društvu bila i jedna od konobarica, ne može sigurno reći koja, jer se one mijenjaju, moguće B., pa je vidio kada je B. pošao za sto B., koji je sjedio sa još jednim čovjekom, ali ne zna ko je to bio i B. im je poručio piće a u jednom trenutku B. ga je udario pivskom flašom u predjelu glave.Naveo je, da je B. odmah posle toga napustio kafanu, te da je potpuno siguran, da B. tom prilikom niko drugi nije udario, niti pivskom flašom, niti kakvim drugim predmetom, osim B. a B. je čest gost u njegovoj kafani i od ranije mu je pravio probleme. Napomenuo je , da B. nije maltretirao, niti vrijedjao B. i tog čovjeka koji je sjedio sa njim, pa se iznenadio kada je dobio udarac flašom u predjelu glave a i B. je tom prilikom bio popio, ali nije nikoga maltretirao u kafani, niti je uopšte bio agresivan.

 Iskaz ovog svjedoka sud je u potpunosti prihvatio, cijeneći da je objektivan, jasan i uvjerljiv, jer je u pogledu sredstva sa kojim je oštećenom nanesena povreda, potvrdjen u prvom redu nalazom i mišljenjem vještaka za sudsku medicinu.Iz neposredne blizine, svjedok je jasno vidio da okrivljeni napada oštećenog, pivskom flašom u predjelu glave, bez povoda, iako je oštećeni prišao da poruči piće za njegov sto.

    Iz iskaza oštećenog **B. Z.** , utvrdjeno je: da se ne sjeća datuma, ali da je tačno, da je bio u kafani ,,P.“ u naselju R. i sjedio za stolom sa V. R. i dao sebi za pravo da se malo opusti, te da je u kafani bila muzika uživo i pjevačica je pjevala a on je prilazio stolu za kojim je sjedio B. Lj. a misli da je još neko sjedio za njegovim stolom.Dalje je naveo, da B. ne poznaje i da nije vidio ko mu je nanio povredu u predjelu lijevog oka, jer je pao kao pokošen. Dodao je, da je u trenutku kada je udaren, nalazio se na sred kafane, te da nije vidio ko ga je udario, niti sa čim je udaren. Kao oštećeni nije se pridružio krivičnom gonjenju, niti postavio imovinsko pravni zahtjev za naknadu štete.

Iskaz oštećenog sračunat je po mišljenju suda , da pomogne okrivljenom, budući da je sam okrivljeni naveo da su se u medjuvremenu pomirili. U prilog takvom zaključivanju ide činjenica, da je oštećeni za razliku od svih saslušanih svjedoka i samog okrivljenog, naveo da se u trenutku kada je udaren, nalazio na sred kafane i da nije vidio niti ko ga je udario, niti sa čim, iako je nesporno da je sjedio za stolom okrivljenog kome je poručio piće .

   **Iz izvještaja ljekara specijaliste br…. od 19.08.2010 godine i nalaza i mišljenja vještaka za sudsku medicinu** **dr.D. Č.** od 06.05.2011 godine, utvrdjeno je: da je B. Z. zadobio sledeće povrede: ranu razderinu u lijevom čeonom predjelu, iznad lijevog oka, ranu razderinu u lijevom potiljačnom predjelu, nagnječenje grudnog koša i oguljotinu u predjelu desne strane ledja, veličine dječije pesnice, pri čemu se navedene povrede pojedinačno i zbirno, kvalifikuju kao laka tjelesna povreda.Proizilazi takodje, da su navedene povrede nastale djelovanjem tupine mehaničkog orudja, te da rana razderina u lijevom čeonom predjelu iznad lijevog oka, nije mogla nastati djelovanjem pesnicom, već najvjerovatnije flašom, dok su rana razderina u lijevom potiljačnom predjelu, te oguljotina u predjelu ledja, kao i nagnječenje grudnog koša, nastale mehanizmom pada na tvrdu podlogu, na zadnji dio tijela, moguće preko navedene stolice, dok se B. nalazio u sjedećem položaju nakon zadobijanja povrede u lijevom čeonom predjelu.

   Iz nalaza i mišljenja vještaka –hirurga **dr.M. M.** sa glavnog pretresa od 08.04.2011 godine, proizilazi, da se iz medicinske dokumentacije i to izvještaja ljekara specijaliste Opšte bolnice u Beranama od 19.08.2010 godine, vidi da je B. Z. doveden u prijemnu ambulantu od strane policije, te da su pri pregledu konstatovane sledeće povrede : nagnječno razderna rana u predjelu lijeve obrve, nagnječno razderna rana u predjelu potiljka, oguljotina kože u predjelu ledja i nagnječne povrede desne strane grudnog koša koje se kvalifikuju pojedinačno i zbirno, kao lake tjelesne povrede a mogle su nastati dejstvom tupog mehaničkog orudja, kao što je stisnuta pesnica, palica, flaša i sl. a što se tiče oguljotine u predjelu ledja ona je mogla nastati tangencionalnim dejstvom tupog mehaničkog orudja ili pri padu na tvrdu neravnu podlogu a ne isključuje se mogućnost da je i neka od nagnječno razdernih rana u predjelu lijeve obrve ili potiljka nastala pri padu na tvrdu podlogu.Proizilazi da su obzirom na lokalizaciju, povrede nastale dejstvom dva ili više udaraca, te da je veća vjerovatnoća da je povreda iznad lijevog oka nastala udarcem pesnicom a da se sa sigurnošću ne može isključiti ni udarac flašom koja se nije polomila.

 Nalaz i mišljenje hirurga Dr.M. za sud je prihvatljiv u pogledu kvalifikacije povreda, jer je u tom dijelu usaglašen sa nalazom i mišljenjem vještaka za sudsku medicinu, dok je u pogledu načina nanošenja povreda i sredstava sa kojim su nanesene, dat prioritet vještaku za sudsku medicinu kao kompetentnijem stručnjaku.

 Iz iskaza svjedoka **P. V.** utvrdjeno je: da je bio u kafani P., na R., u društvu B. Lj. a to se dešavalo prije pola noći, kada je čovjek koga nije poznavao a za koga je kasnije saznao da se zove B. Z., prilazio za sto, za kojim su sjedjeli on i B. Lj. i pokušavao da udari B. Lj., a bio je popio, pa ga je B. odvraćao i u jednom trenutku, on je B. uhvatio rukom za grlo, nakon čega je njega B. odgurnuo rukom.Naveo je, da ne zna, da li je B. od tog odgurivanja pao, jer je rukama preko ledja obgrlio B. i izvukao ga iz kafane, nakon čega se više nijesu vraćali u kafanu.Dodao je, da je vidio da je te noći B. bio neko vrijeme u društvu V. R., kao i da je išao od jednog stola do drugog, jer je bio u alkoholisanom stanju, te da nije vidio da je B. neko drugi udarao, jer je izvukao B. napolje i više se nijesu vraćali.

 Iz iskaza svjedoka **M. Nj.,** utvrdjeno je: da se ne sjeća datuma, zbog proteka vremena, ali da je bio u kafani P., za jednim od stolova, dok je za stolom nedaleko od njegovoga sjedio B. Lj., koga poznaje, te da je bio suton, oko 9 sati uveče i vidio je da je čovjek za koga je kasnije saznao da se radi o B., u alkoholoisanom stanju prilazio stolu za kojim je sjedio B. Lj. i P. V.. Dalje je naveo, da je B. prilazio B. i stezao ga rukom za vrat, pa je u jednom trenutku, dok je B. sjedio na stolici pored B., B. ga odgurnuo i B. je pao sa stolicom na pod a odmah nakon toga P. je izveo B. iz kafane i nijesu se više vraćali.Napomenuo je, da je B. odgurnuo B. sa obje ruke u predjelu grudi, kao i da je B. bio u društvu sa bratom, V. R., vlasnikom kafane.Dodao je, da B. Z. niko nije udario, osim što ga je B. odgurnuo rukama.

  Iskaze ovih svjedoka sud nije prihvatio u dijelu u kome su naveli da je oštećeni stezao rukom za vrat okrivljenog a to nije naveo ni sam okrivljeni na čiji predlog su saslušani ovi svjedoci, pa su ovakvi navodi  sračunati na to da pomognu okrivljenom i predstave oštećenog kao napadača, što u konkretnom nije slučaj. Nasuprot njima, svjedok V. R. decidno je naveo, da je okrivljeni, pivskom flašom udario oštećenog u predjelu glave, iako nije bilo povoda, jer je oštećeni sjeo za sto okrivljenog i poručio piće.

    Pravnom analizom naprijed utvrdjenog činjeničnog stanja, sud je našao da su u radnjama okrivljenog B. Lj., sadržana sva bitna obilježja bića krivičnog djela laka tjelesna povreda iz čl.152.st.2.u vezi st.1.KZCG. Izvedenim dokazima utvrdjeno je kao nesporno, da je okrivljeni B. Lj., dana 19.08.2010 godine, oko 01,20 časova, u kafani ,,P.“ u naselju R., u B., lako tjelesno povrijedio oštećenog B. Z., na način što ga je pivskom flašom udario u predjelu glave i nanio mu povredu u vidu rane  razderine u lijevom čeonom predjelu iznad lijevog oka, što je utvrdjeno iz nalaza i mišljenja vještaka za sudsku medicinu dr.D. Č.. Kritičnom prilikom oštećeni je bio u društvu V. R., vlasnika kafane a zatim  prišao stolu okrivljenog i poručio piće.Bez ikakva povoda, okrivljeni je napao oštećenog, udarivši ga pivskom flašom u predjelu glave, usled čega se oštećeni prevrnuo sa stolice na pod, obzirom da se nalazio u sjedećem položaju i pri tom zadobio još i povrede u vidu rane razderine u lijevom potiljačnom predjelu, nagnječenje grudnog koša i oguljotinu u predjelu desne strane ledja, veličine dječije pesnice, što je takodje utvrdjeno iz nalaza pomenutog vještaka za sudsku medicinu. Polazeći od toga, da je svjedok V. R., očevidac dogadjaja, jasno vidio kada je okrivljeni udario oštećenog pivskom flašom u predjelu glave i da niko osim okrivljenog nije udarao oštećenog, ni po izlasku iz kafane okrivljenog B., za sud nema dileme da je on počinilac krivičnog djela laka tjelesna povreda iz navedenog člana i stava.Pri tome, staklena pivska flaša predstavlja sredstvo podobno da se tijelo teško povrijedi i zdravlje teško naruši.Stoga je neprihvatljiva odbrana okrivljenog da je oštećenog udario otvorenom šakom u predjelu lica, jer pored iskaza svjedoka V. koji je negirao odbranu okrivljenog po pitanju sredstva sa kojim je oštećenom nanešena povreda, takvi navodi okrivljenog negirani su i zaključkom vještaka za sudsku medicinu, da rana razderina iznad lijevog oka oštećenog, nije mogla nastati djelovanjem pesnicom, već najvjerovatnije pivskom flašom. Djelujući na opisani način, okrivljeni je postupao sa umišljajem, svjestan da udara oštećenog pivskom flašom u predjelu glave, sredstvom podobnim da tijelo teško povrijedi i zdravlje teško naruši i da istom može nanijeti opisane povrede, pa je htio postizanje zabranjene posledice.

     Prilikom odlučivanja o izboru vrste i visine krivične sankcije, koju u konkretnom slučaju treba primijeniti prema okrivljenom B. Lj., za naprijed navedeno krivično djelo, sud je imao u vidu sve okolnosti u smislu čl.42.KZCG. Tako je od olakšavajućih okolonosti na strani okrivljenog sud cijenio i uzeo u obzir da je porodičan čovjek, otac dvoje djece, te da se oštećeni nije pridružio krivičnom gonjenju a od otežavajućih da je osudjivan navedenom presudom, pa mu je sud izrekao kaznu zatvora u trajanju od 30 dana, iako je za ovo krivično djelo zaprijećena kazna zatvora do 3 godine.Po mišljenju suda izrečena kazna je srazmjerna težini izvršenog krivičnog djela i stepenu krivično pravne odgovornosti okrivljenog, te će se ovom vrstom i visinom kazne u okviru opšte svrhe izricanja krivičnih sankcija predvidjenih čl.4.st.2.KZCG postići svrha kažnjavanja iz čl.32.istog zakona.Osnovano se može očekivati da će izrečena kazna pozitivno djelovati na prevaspitavanje okrivljenog i na njega uticati da ubuduće ne vrši krivična djela.

Odluka o troškovima krivičnog postupka zasnovana je na odredbi
čl.202.st.1.ZKP-a i predstavlja izdatke koje je sud imao za  vještake
medicinske struke, dok je paušalni iznos odmjeren s obzirom na složenost i
trajanje krivičnog postupka, te imovno stanje okrivljenog, shodno
čl.199.st.3.ZKP-a.  
Oštećeni B. Z., iz P., se radi ostvarivanja imovinsko pravnog zahtjeva za
naknadu štete upućuje na parnicu , čl.212. st.2.ZKP-a.  
               Sa iznijetih razloga odlučeno je kao u izreci presude.

                               OSNOVNI SUD U BERANAMA  
                                     Dana 20.05.2011 godine

ZAPISNIČAR
S U D I J A
Dušanka Sekulić
Dubravka Popović  
PRAVNA POUKA
Protiv ove presude nezadovoljna
Stranka ima pravo žalbe u roku od
8 dana, od dana prijema iste, Višem
Sudu u B.Polju a preko ovog suda.  