OSNOVNI SUD U BERANAMA
K. br. 111 / 2011 
U    IME   NARODA
          Osnovni sud u Beranama, kao prvostepeni krivični, u vijeću sastavljenom od sudije Dubravke Popović kao predsjednika vijeća i sudija porotnika Stojana Kukalja i Vučića Babovića, kao članova vijeća, uz sudjelovanje Dušanke Sekulić, kao zapisničara, u krivičnom predmetu protiv okrivljenog **A. R.** , iz B., zbog krivičnog djela teška kradja iz čl. 240. st.1.t.1. KZ CG, po optužnici Osnovnog državnog tužilaštva Berane, Kt. br.58/11 od 19.03.2011. godine, nakon održanog usmenog glavnog i javnog pretresa u prisustvu zastupnika javne optužbe, zamjenika ODT-a u Beranama, Mićović Jadranke, okrivljenog A. R. i punomoćnika oštećenog Doma zdravlja u Beranama Dj. S.,  donio je dana 06.05.2011 godine, a javno objavio dana  07.05.2011 godine.

P R E S U D U
      Okrivljeni **A. R.,** zv. N., od oca R. i majke N., rođene S., rođen … godine u D., sa prebivalištem u B., ul."M.T.", br…, državljanin Crne Gore, neoženjen, nezaposlen, pismen, završio Osnovnu školu, siromašnog imovnog stanja, vojsku nije služio, osudjivan presudama Osnovnog suda Berane K.br…. od 31.12.2005.godine, po čl.239. st.1. KZ RCG na novčanu kaznu od 1.200 eura, Osnovnog suda Berane K.br…. od 20.12.2006.godine po čl.240. st.1. tač.1. KZ CG, na kaznu zatvora od 3 mjeseca, Osnovnog suda Berane K.br…. od 10.11.2006.godine, po čl.240. st.1. tač.1. KZ RCG, na 3 mjeseca zatvora,   Osnovnog suda Berane K.br…. od 07.11.2006. godine po čl.239. st.1. KZ CG, na 600,00 eura,  Osnovnog suda Berane K.br…. od 27.01.2007.godine po čl.239. st.1. KZ CG, na 60 dana zatvora, kaznu izdržao i presudom  Osnovnog suda B.Polje, K.br…. od 16.03.2007.godine po čl.240/1 u produženom trajanju KZ RCG, na kaznu zatvora od 1 godine, kaznu izdržao.

                        K r i v    j e : 
      Što je :  
      Dana 25.02.2011 godine, oko 19.00 časova , u B., obijanjem novoizgradjenog dijela, oštećenog Doma zdravlja ,,Dr.N. L.“ B., pokušao da oduzme 6 bakarnih lajsni dimenzija 2,50 x 50 cm, ukupne vrijednosti 90.00 eura, na način što je djelujući fizičkom snagom tijela, rukama razvalio metalnu šipku na vratima  koja taj prostor čini zatvorenim, kroz tako napravljen otvor se provukao i ušao u unutrašnjost a zatim stepeništem dospio do  krova i sa krovne konstrukcije odvalio bakarne lajsne a sve u namjeri da njihovim prisvajanjem sebi pribavi protivpravnu imovinsku korist ,  da bi na poziv policajaca PJ B. koji su ga stigavši na lice mjesta  pozvali da sidje, prvo se sakrio u zgradi , nakon čega je lišen slobode i priveden u zgradu Policije PJ B., dok su bakarne lajsne ostale u zgradi Doma zdravlja.

Čime je  izvršio krivično djelo teška kradja u pokušaju iz čl. 240. st.
1.t.1.u vezi sa čl.20 KZCG.  
Pa ga sud za izvršeno krivično djelo na osnovu navedenog zakonskog propisa, te
primjenom čl.32. 36. 42.45.i 46 KZ CG, kao i primjenom čl.364.ZKP-a  
                                            O S U Đ U J E 
      Na kaznu zatvora u trajanju od  6 / šest/ mjeseci.

     Okrivljeni se obavezuje da na ime troškova krivičnog postupka plati sudu iznos od 60.00 eura, kao i da na ime  paušala plati sudu iznos od 30,00 /trideset/ eura, u roku od 15 dana od dana pravosnažnosti presude pod prijetnjom prinudnog izvršenja.

       Imovinsko pravnog zahtjeva za naknadu štete nije bilo.

                                    O b r a z l o ž e n je 
   Osnovno državno tužilaštvo iz Berana je optužnicom  Kt. br.58 /11 od 19.03.2011. godine,  optužilo  A. R.,  iz Berana, da je izvršio krivično djelo teška kradja iz čl. 240. st. 1. tač.1. KZ CG. Na glavnom pretresu od  06.05.2011 godine, Zamjenik Osnovnog državnog tužioca u Beranama, Jadranka Mićović, u završnoj riječi je izjavila da ostaje pri podnesenoj optužnici Kt.br.58/11 od 19.03.2011 godine, jer je teza iste u potpunosti dokazana a što je utvrdjeno kako priznanjem optuženog, tako i drugim dokazima izvedenim na glavnom pretresu, pa je predložila da ga sud oglasi krivim i osudi na kaznu po zakonu.

      Punomoćnik oštećenog Doma Zdravlja u B., Dj. S. u završnoj riječi izjavila je, da se pridružuje krivičnom gonjenju a nije postavila imovinsko pravni zahtjev za naknadu štete, obzirom da su bakarne lajsne ostale na mjestu, nijesu odnešene, jer je stigla Policija dok se A. još nalazio u zgradi Doma Zdravlja sa čije je krovne konstrukcije i skinuo bakarne profile, te su bakarni profili i lajsne ostale na licu mjesta a policija je A. odvela na saslušanje.

      Izjašnjavajući se o navodima iz optužnice Osnovnog državnog tužioca Berane, okrivljeni **A. R.,** je tokom postupka u svoju odbranu naveo sledeće:  
      Da je tačno da je dana 25.02.2011 godine, oko 19.00 časova pošao do Doma Zdravlja ,,Dr.N. L.“ sa namjerom da ukrade neke bakarne lajsne i te bakarne lajsne je oduzeo na način što se provukao kroz jedan otvoren prostor, popeo se na krov i oduzeo 3 bakarne lajsne i krenuo iste da odnese , ali je došla policija i u tome ga spriječila. Istakao je, da se popeo na treći sprat Doma Zdravlja B. a lajsne su stajale na krovu i iste je povukao i makao sa krova i kada je krenuo da ih iznese iz objekta, naišla je policija i lajsne nije uzeo, već su oduzete od strane policije a šta su dalje radili sa njima nije mu poznato.Izjavio je, da priznaje da je izvršio krivično djelo ali da nije razvalio nikakva metalna vrata tj. metalnu šipku.U završnoj riječi izjavio je, da nema šta drugo da kaže, osim što traži da ga sud što blaže kazni.

     Radi pravilnog i zakonitog presudjenja ove krivično-pravne stvari sud je na glavnom pretresu u dokaznom postupku izveo sledeće dokaze : pročitao nalaz i mišljenje vještaka finansijske struke dipl.ecc.O. S. dat u predmetu Ki.br.19/11 od 15.03.2011 godine, izvršio uvid u fotodokumentaciju Uprave policije PJ B. br…. od 25.02.2011 godine i izvršio uvid u izvod iz KE za okrivljenog.

      Nakon sprovedenog dokaznog postupka, cijeneći navode optužbe, odbranu  okrivljenog, te izvedene pobrojane dokaze, cijeneći ih u smislu čl. 17. i 360. ZKP-a, a dovodeći ih u vezu jedne sa drugim, sud je stao na stanovištu da su činjenice iz činjeničnog opisa izreke presude u svemu dokazane i da je okrivljeni A. R. počinio krivično djelo teška kradja u pokušaju iz čl.240.st.1.t.1.u vezi čl.20 KZCG , pa ga je  oglasio krivim i krivično-pravno odgovornim, jer nije bilo osnova koji bi isključivali postojanje krivičnog djela i krivično-pravne odgovornosti. Pri tome, sud nije prihvatio pravnu kvalifikaciju zastupnika javne optužbe kojom se okrivljenom stavlja na teret da je izvršio krivično djelo teška kradja iz čl.240.st.1.t.1.KZCG tačnije svršeno krivično djelo iz navedenog člana i stava.Ovo iz razloga što je punomoćnik oštećenog decidno istakla da su bakarne lajsne ostale na licu mjesta, u zgradi Doma zdravlja jer je policija stigla dok se okrivljeni još nalazio u zgradi, zbog čega nije uspio ne samo da odnese bakarne lajsne, već ni da se udalji iz objekta, zato što je lišen slobode. Samim tim, okrivljeni nije zasnovao svoje pritežanje na ovim stvarima, što je neophodan uslov da bi postojalo svršeno krivično djelo kradje, već je djelo ostalo u pokušaju zato što nije nastupila štetna posledica a činjenica da je u unutrašnjost objekta dospio obijanjem tj. razvalivši metalnu šipku na vratima koja ih obezbjedjuje jer se radi o novoizgradjenom Domu zdravlja, bez ikakve dileme ukazuje da se radi o krivičnom djelu teška kradja u pokušaju. Sud takodje nije prihvatio odbranu okrivljenog, u dijelu u kome je naveo, da nije razvaljivao metalnu šipku koja se nalazila na vratima, već da se provukao kroz otvor širine oko 40 cm i tako dospio u unutrašnjost, jer je takva odbrana u suprotnosti sa dokazima izvedenim na glavnom pretresu i po mišljenju suda sračunata na umanjivanje krivično-pravne odgovornosti.Iz fododokumentacije Uprave policije jasno se vidi na jednoj od fotografija da je uklonjena metalna šipka, što znači da se radilo o zatvorenom prostoru koji je obezbijedjen vratima sa metalnim šipkama, koja još uvijek nemaju stakla, jer je opšte poznato da nova zgrada  Doma zdravlja još nije u potpunosti završena i da su predmet kradje vrlo često bile bakarne lajsne i profili sa krovne konstrukcije, zbog čega je A. takodje osudjivan od strane ovog suda i da su upravo nakon učestalih kradja bakarnih lajsni sa krovne konstrukcije, zgradu obezbijedili postavljanjem metalnih rešetki i šipki na vrata.

  Iz nalaza i mišljenja vještaka finansijske struke dipl.ecc. **O. S.,** datog u predmetu Ki.br.19/11 od 15.03.2011 godine,utvrdjeno je: da vrijednost jedne bakarne lajsne dimenzije 2,50 x 50 cm u maloprodaji iznosi 15,00 eura, te da je ukupna vrijednost 6 bakarnih lajsni na dan izvršenja krivičnog djela 90,00 eura a utvrdjena je na osnovu cijena bakarnih lajsni u maloprodaji.

   Iz fotodokumentacije Uprave policije PJ B. br…. od 25.02.2011 godine, vidi se metalna rešetka na mjestu gdje treba da stoje vrata, dok se na jednoj fotografiji vidi da su na metalni ram od vrata na kojima nema stakla zavarene metalne šipke, a takodje i komadi bakarnih lajsni na podu, vjerovatno odvaljeni sa krovne konstrukcije jer se na jednoj od fotografija vidi i dio krovne konstrukcije sa bakarnim profilima, a na drugoj fotografiji vidi se metalna šipka tj . jedan kraj je spušten, djeluje kao odvaljen zato što nije u istom položaju kao drugi kraj šipke .

   Nalaz  i mišljenje pomenutog vještaka sud je prihvatio, cijeneći da je dat stručno i savjesno od strane lica kompetentnog za davanje kvalitetnog nalaza i mišljenja, kao i fotodokumentaciju Uprave policije, sačinjenu od strane ovlašćenog službenog lica.Dovodeći u vezu ove dokaze sa odbranom okrivljenog A. R., te činjenicom da je punomoćnik oštećenog istakla da su bakarni profili ostali na licu mjesta iz razloga što su pripadnici policije stigli  dok je okrivljeni još uvijek bio u zgradi sa čije krovne konstrukcije je skunuo bakarne profile, zaključuje se da je okrivljeni ubrzo priveden u policiju i da su profili  koje je namjeravao oduzeti ostali u zgradi Doma zdravlja, jer na njima nije zasnovao svoje pritežanje.

   Pravnom analizom naprijed utvrđenog činjeničnog stanja, sud je našao da su  u radnjama okrivljenog A. R., sadržana sva bitna obilježja bića krivičnog djela teška krađa u pokušaju iz čl.240. st.1.t.1. u vezi čl.20 KZCG. U toku krivičnog postupka,  utvrđeno je kao nesporno, da  je dana 25.02.2011 godine, oko 19.00 časova u B., obijanjem novoizgradjenog dijela oštećenog Doma zdravlja ,,DR N. L.“ B., okrivljeni A. R. pokušao da oduzme 6 bakarnih lajsni dimenzija 2,50 x 50 cm, tako što je djelujući fizičkom snagom tijela- rukama razvalio metalnu šipku na vratima, na kojima nema stakla i koja taj prostor čini zatvorenim a zatim se provukao u unutrašnjost i stepeništem dospio do krova sa koga je rukama odvalio bakarne lajsne.Utvrdjeno je takodje, da su pripadnici policije stigli na lice mjesta dok se okrivljeni još uvijek nalazio u zgradi novoizgradjenog dijela Doma zdravlja i pozvali ga da sidje, nakon čega se okrivljeni prvo sakrio u zgradi a zatim je od strane pripadnika policije pronadjen i lišen slobode. Pri tome, punomoćnik oštećenog istakla je da su bakarni profili ostali na licu mjesta, u zgradi Doma zdravlja, što znači da okrivljeni na njima nije zasnovao svoje pritežanje, pa se zaključuje kao nesporno, da je  počinio krivično djelo teška kradja u pokušaju iz navedenog člana i stava , jer u konkretnom slučaju nije nastupila posledica krivičnog djela tj. oduzimanje bakarnih profila, zato što je okrivljeni zatečen pri izvršenju krivičnog djela . Iz nalaza i mišljenja vještaka finansijske struke, dipl.ecc.O. S., proizilazi da vrijednost predmetnih bakarnih lajsni na dan izvršenja krivičnog djela iznosi 90.00 eura,

Djelujući na opisani način okrivljeni je postupao sa umišljajem, svjestan da
započinje izvršenje krivičnog djela teške kradje, obijanjem objekta,
uklanjajući metalnu šipku koja je prostor činila zatvorenim, radi oduzimanja
tudje pokretne stvari i pribavljanja protivpravne imovinske koristi pa je htio
postizanje zabranjene posledice.  
      Prilikom odlučivanja o izboru vrste i visine krivične sankcije koju u konkretnom slučaju treba primijeniti prema okrivljenom A. R. za naprijed navedeno krivično djelo, sud je imao u vidu sve okolnosti u smislu čl.42. KZ CG . Tako je od olakšavajućih okolnosti sud okrivljenom cijenio i uzeo u obzir da je mlad i nezaposlen, siromašnog imovnog stanja, a od otežavajućih okolnosti da je više puta osuđivan za isto krivično djelo, te da se radi o povratniku, na koga izrečene kazne nijesu uticale  da ubuduće ne vrši krivična djela, već je ponovio kriminalno ponašanje, pa  je sud cijeneći nadjene olakšavajuće okolnosti kao osobito olakšavajućeg karaktera, primjenom odredaba čl.45.i 46.KZCG o ublažavanju kazne, okrivljenom izrekao kaznu zatvora u trajanju od 6 / šest / mjeseci/, jer je po mišljenju suda izrečena kazna srazmjerna težini izvršenog krivičnog djela i stepenu krivično-pravne odgovornosti okrivljenog, te će se i sa ovako ublaženom kaznom u okviru opšte svrhe izricanja krivičnih sankcija predviđenih čl.4. st.2. KZ CG postići svrha kažnjavanja iz čl.32. istog Zakona.Osnovano se može očekivati da će izrečena kazna pozitivno djelovati na prevaspitavanje okrivljenog i da će ista na njega uticati da ubuduće ne vrši krivična djela.

      Odluka o troškovima krivičnog postupka zasnovana je na odredbi čl.202.st.1.ZKP-a i predstavlja izdatke koje je sud imao za vještaka finansijske struke, dok je paušalni iznos odmjeren s obzirom na složenost i trajanje krivičnog postupka, te imovno stanje okrivljenog shodno čl.199. st.3. ZKP-a.

       Imovinsko pravnog zahtjeva za naknadu štete nije bilo.

         Sa iznijetih razloga odlučeno je kao u izreci presude.

                           OSNOVNI SUD U BERANAMA,
                               Dana 07.05. 2011 godine 

Predsjednik vijeća- sudija
Zapisničar,                                                     DUBRAVKA
POPOVIĆ
Dušanka Sekulić 
PRAVNA POUKA:
Protiv ove presude nezadovoljna stranka
ima pravo žalbe u roku od 15 dana od
dana prijema iste   i to Višem sudu u
Bijelom Polju, a preko ovog suda.  