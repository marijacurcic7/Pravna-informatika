OSNOVNI SUD U BERANAMA
K.br.117/11  
                                        U   IME  NARODA

    Osnovni sud u Beranama, kao prvostepeni, krivični, po sudiji pojedincu Dubravki Popović, uz sudjelovanje Dušanke Sekulić, kao zapisničara, u krivičnom predmetu protiv okrivljene V. D., iz B., zbog krivičnog djela uvrede iz čl.195.st.1.KZCG, po privatnoj tužbi privatne tužilje M. C., iz B., preciziranoj na glavnom pretresu od 23.06.2011 godine, nakon održanog usmenog, glavnog i javnog pretresa, u prisustvu privatne tužilje M. C. i okrivljene V. D., donio je dana 23.06.2011 godine a javno objavio dana 24.06.2011 godine,


                                        P R E S U D U

Okrivljena V. D. od oca S. i majke M., rodjene B., rodjena … godine, u selu
B., opština B., Crnogorka, državljanka Crne Gore, penzioner, razvedena bez
djece, pismena, završila Višu medicinsku školu, osudjivana presudom Osnovnog
suda Berane K.br…. od 19.04.2010 godine, po čl.154.KZ na novčanu kaznu od 400
eura.  
                     OSLOBADJA SE OD OPTUŽBE

       Da  je :  
       Dana 28.02.2011 godine, u B., uvrijedila privatnu tužilju M. C., govoreći ,,Kurvo, dolaze ti Cigani sa Taluma svaku noć, pa sa njima svašta radiš, lopovko, kradeš mi drva i trošiš telefon preko interneta, svi ste lopovi i pijandure, kurvo sa svakim živim se vučeš i dolaze ti kod kuće.“

Čime bi izvršila krivično djelo uvreda iz čl.195.st.1.KZCG.  
POŠTO djelo za koje je optužena po zakonu nije krivično djelo,
čl.363.st.1.t.1.ZKP-a.  
   O troškovima krivičnog postupka - paušalnom iznosu sud će odlučiti posebnim rešenjem čl.200 ZKP-a.

                              **  O b r a z l o ž e nj e**

    Privatna tužilja M. C., iz B., dana 23.03.2011 godine, podnijela je Osnovnom sudu u Beranama, privatnu krivičnu tužbu protiv V. D., iz B., zbog krivičnog djela uvreda iz čl.195.st.1.KZCG. Na glavnom pretresu od 23.06.2011 godine, privatna tužilja M. C., precizirala je privatnu tužbu, pa ista glasi: Što je okrivljena V. D., dana 28.02.2011 godine, u Beranama, uvrijedila privatnu tužilju M. C., govoreći ,,Kurvo, dolaze ti Cigani sa Taluma svaku noć, pa sa njima svašta radiš, lopovko, kradeš mi drva i trošiš telefon preko interneta, svi ste lopovi i pijandure, kurvo sa svakim živim se vučeš i dolaze ti kod kuće.“ Čime je izvršila krivično djelo uvreda iz čl.195.st.1.KZCG.  
   Izjavila je da ostaje pri tako preciziranoj privatnoj tužbi u cjelosti.U završnoj riječi je izjavila da ostaje pri preciziranoj tužbi i zatražila zaštitu, jer trpi već 4 godine uvrede od V. D. i predložila da je sud oglasi krivom i osudi na kaznu po zakonu.

Izjašnjavajući se o navodima iz privatne tužbe, privatne tužilje M. C.,
okrivljena V. D. je tokom postupka u svoju odbranu navela sledeće : Da
nije počinila krivično djelo nikakvo a ni uvredu, kako joj se to stavlja na
teret preciziranom privatnom tužbom, privatne tužilje C. M., te da je tačno da
su komšije i samo ograda razdvaja njihove kuće a sa privatnom tužiljom odavno
nije u dobrim odnosima, jer je ista još dok je njen pokojni otac bio živ
pravila zavadju, dok ona u kući živi sama. Navela je, da nije istina da joj je
govorila bilo kakve uvredljive riječi u februaru 2011 godine i nije je
nazivala kurvom, ni lopovkom a iz razloga što su u lošim odnosima odavno, te
nije išla ni na sahranu njenom ocu sa kojim je inače govorila, tačnije bila u
odličnim odnosima.Napomenula je da joj odnedavno stižu na mobilni telefon
poruke i crteži, ali nije htjela da podnosi nikakvu tužbu, nego da prezre.U
završnoj riječi je izjavila da se ne osjeća krivom za djelo uvrede, jer je sve
to izmišljeno i zatražila da se M. C. oglasi krivom jer je stara žena a njeni
svjedoci si izmišljeni i pripisiju joj svašta, te predložila da je sud u
potpunosti oslobodi od optužbe, jer ona njih ni jedno ne poznaje i sve je
lažno .  
    Radi pravilnog i zakonitog presudjenja ove krivično pravne stvari, sud je na glavnom pretresu u dokaznom postupku izveo sledeće dokaze : u svojstvu svjedoka saslušao privatnu tužilju M. C., te svjedoke M. V., Ć. M., L. M., I. I. i Ć. S. i izvršio uvid u izvod iz KE za okrivljenu.

    Nakon sprovedenog dokaznog postupka, cijeneći navode optužbe, odbranu okrivljene, te izvedene pobrojane dokaze, cijeneći ih u smislu čl.17.i 360ZKP-a, a dovodeći ih u vezu jedne sa drugim, sud je stao na stanovštu da u konkretnom slučaju ima mjesta primjeni blažeg zakona po okrivljenu. Preciziranom privatnom tužbom, okrivljenoj se stavlja na teret da je izvršila krivično djelo uvreda iz čl.195.st.1.KZCG, dana 28.02.2011 godine. Medjutim, poslije datuma, koji se privatnom tužbom stavlja na teret okrivljenoj kao datum izvršenja krivičnog djela, došlo je do izmjene Krivičnog Zakona, pri čemu je Zakonom o izmjenama i dopunama Krivičnog Zakonika koji je u primjeni od 09.07.2011 godine, u čl.8 propisano :  Čl. 195 i 196 brišu  se „ to je u konkretnom slučaju za okrivljenu povoljniji zakon iz 2011 godine, pa je primjenom povoljnijeg zakona, sud okrivljenu V. D. oslobodio od optužbe, zbog krivičnog djela uvreda iz čl.195.st.1.KZCG, pošto djelo za koje je optužena po Zakonu nije krivično djelo, čl.363.st.1.t.1.ZKP-a.

      Iz iskaza privatne tužilje **M. C.,** koja je saslušana u svojstvu svjedoka, utvrdjeno je: da je toga dana oko 4 sata ujutru, probudila   vika i galama a zatim kada je pomjerila zavjesu, vidjela je da V. D. gadja kamenjem u kuću. Navela je , da su one komšije i da ih razdvaja samo ograda a već nekoliko godina D. bez razloga vrijedja nju i njenu porodicu, te iako je gadjala kamenjem u kuću i galamila, ona nije izlazila.Dalje je navela, da oko 8 sati ujutru, kada je u dvorištu prostirala veš, D. je bila na svojoj terasi i počela da je vrijedja govoreći  ,, Kurvo, svake noći ti dolaze Cigani sa Taluma i svašta sa njima radiš, kradeš mi drva lopovko, trošiš mi telefon preko intreneta a svi ste vi lopovi i pijandure.“ Istakla je, da je te riječi pogadjaju, jer joj D. bez razloga nanosi bol, zato što je to neistina, a ona živi u kući sama, tačnije u jednom dijelu kuće živi brat sa porodicom a ona je živjela sa ocem koji je umro prije dvije godine.Napomenula je, da je D. i njega vrijedjala i da to teško pada i njoj i njenoj porodici a za to nije bilo razloga, jer nikada nije reagovala, niti bilo ko od njih na njene psovke, galamu i provokacije, kao i da je bila prinudjena da podnese privatnu tužbu, jer takvo ponašanje okrivljene traje već 3-4 godine.

     Iz iskaza svjedoka **Ć. M.,** utvrdjeno je: da koliko se sjeća, on je u februaru mjesecu M. V. dotjerao svinje, koje mu je prodao, iz B., gdje inače živi, pa je ulazeći u dvorište M. vidio gospodju koju je vidio u sudnici, kao okrivljenu a bila je u sivom džemperu i psovala je ženu za koju je posle saznao,da je to sestra M. V. kome je prodao svinje.Naveo je, da je V. sestra bila u dvorištu a starija gospodja u svom dvorištu i ako se dobro sjeća, govorila je V. sestri ,,Kurvo, zatim Ciganko“ ali ne može da se sjeti šta još, ali je videći njega počela i njega da psuje, mada ga ne poznaje.Naveo je, da se V. nalazio kod svinjca, u dvorištu, koji je iza njihove kuće, te da se ne može sjetiti ničega drugog u vezi toga dana, kada je dolazio kod M. a kada je prilazio kući, stara gospodja je gadjala kamenom u zadnji dio auta koji je bio u dvorištu M..

    Iz iskaza svjedoka **L. M.** , utvrdjeno je : da je bio očevidac, obzirom da je sa okrivljenom i privatnom tužiljom prvi komšija, jer živi u istoj ulici i njegova kuća je tačno naspram V. D. i M. C., te kada je nedavno sjedio sa majkom na terasi, vidio je i čuo D. kako govori Cmiljani ,,Kurvo, ciganko“ a to se ponavlja danima.Dalje je naveo, da se sve čuje, čak i kad je u kući a C. joj nije ništa odgovarala, niti joj uzvraćala, kao i da on nije bio očevidac, niti je prisustvovao u februaru mjesecu kada je D. vrijedjala C., ali je kasnije čuo u komšiluku da je D. i tada vrijedjala C. i da joj je oštetila auto.

      Iz iskaza svjedoka **I. I.,** utvrdjeno je: da nije bila prisutna toga jutra u februaru, kada je V. D. vrijedjala njenu tetku M. C., već je došla u popodnevnim časovima i vidjela da je C. oštećeno auto a tada je prilazeći vidjela D. na terasi i ona je prijetila C. govoreći : Ubiću te, zaklaću te, moja si i sl „.Navela je, da inače tetka C. je srela u dvorištu   i odmah su ušle u kuću a sa njom je bila mala kćerkica, kao i da se to stalno ponavlja, te D. čak i nju i njenu porodicu često vrijedja kada dolaze kod tetke C..

     Iz iskaza svjedoka **Ć. S.** utvrdjeno je : da je komšinica sa V. D. i sa M. S. i obzirom da se posjećuje sa C., bila je u prilici kad su pile kafu u dvorištu njene kuće, da čuje D. kako joj upućuje najvulgarnije riječi govoreći ,,Kurvo, lopovko, jednoga pratiš, drugi ti dolazi“ a bilo je još toga, ali ne može pobrojati i sramota ju je, što te vulgarne riječi pominje pred sudom.Istakla je, da je to bilo prije par mjeseci, ali to se uvijek ponavlja a D. je i njoj pravila brojne neprijatnosti, čak je jedanput bez razloga i napala sjekiricom.

   Iz iskaza svjedoka **M. V.,** utvrdjeno je: da je lično čuo toga dana u februaru a ne sjeća se datuma, kada je komšinica V. D. sa svoje terase vrijedjala njegovu sestru M. C., dok je ona širila veš a njenu kuću od njihove dijeli samo ograda.Tom prilikom D. je vrijedjala C. govoreći ,, Kurvo, dolaze ti cigani i ljubavnici sa T.“   a govorila je još ružnih riječi, ali se zaista ne može sjwtiti svega tačno, misli da je govorila i lopovko, kradeš mi drva, telefone i sl, ali da ne može sve tačno nabrojati a on i C. joj nijesu uzvraćali.Naveo je, da to traje sigurno oko 5 godina, jer je D. i njemu pravila probleme i bili su na sudu, zato što ga je napala sjekirom.

         Iskaze privatne tužilje M. C., te svjedoka L. M. i Ć. M., sud je prihvatio kao objektivne, jasne i uvjerljive, pri čemu su svjedoci kao očevici dogadjaja potvrdili iskaz privatne tužilje u pogledu uvredljivih riječi , upućenih od strane okrivljene. Iskazi svjedoka Ć. S. i I. I., ukazuju da nijesu bile prisutne kritičnom dogadjaju i stoga su za sud irelevantni, kao i iskaz M. V., brata privatne tužilje.

     Nakon što su izvedeni svi dokazi predloženi od strane privatne tužilje, sud je našao da u konkretnom slučaju ima mjesta primjeni blažeg zakona po okrivljenu.Privatnom tužbom, okrivljenoj V.D. se stavlja na teret da je izvršila krivično djelo uvreda iz čl.195.st.1.KZCG a čl.133.st.3.KZCG propisano je: da ako je poslije izvršenja krivičnog djela izmijenjen zakon, jednom ili više puta, primijeniće se zakon koji je najblaži za učinioca.Kako je poslije datuma koji se privatnom tužbom stavlja na teret okrivljenoj  kao datum izvršenja krivičnog djela, došlo do izmjene Krivičnog zakona CG, pri čemu Zakon o izmjenama i dopunama Krivičnog Zakonika koji je u primjeni od 09.07.2011 godine, u čl.8 propisuje, da se član 195 i 196 brišu iz Krivičnog Zakonika, to je za okrivljenu povoljniji zakon iz 2011 godine, pa je primjenom toga zakona, sud okrivljenu V. D. oslobodio od optužbe za krivično djelo uvreda iz čl.195.st.1.KZCG pošto djelo za koje je optužena , po zakonu nije krivično djelo, čl.363.st.1.t.1.ZKP-a.

    O troškovima krivičnog postupka - paušalnom iznosu sud će odlučiti posebnim rešenjem čl.200 ZKP-a.

          Sa iznijetih razloga odlučeno je kao u izreci presude.

                          OSNOVNI SUD U BERANAMA  
                                 Dana 24.06.2011 godine.

ZAPISNIČAR
S U D I J A
Dušanka Sekulić
Dubravka Popović  
PRAVNA POUKA
Protiv ove presude nezadovoljna
Stranka ima pravo žalbe u roku od
8 dana, od dana prijema iste, Višem
Sudu u B.Polju a preko ovog suda.  