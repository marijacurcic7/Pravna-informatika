K.br. 140/11 
U IME CRNE GORE
      **OSNOVNI SUD U BERANAMA** , po sudiji pojedincu Draganu Dašiću, uz učešće namještenika suda Mirjane Čukić kao zapisničara, u krivičnom predmetu protiv optuženog **M. M.,** B., zbog krivičnog djela falsifikovanje isprave iz čl. 412. stav 2. u vezi sa st. 1 Krivičnog zakonika CG, po optužnici Osnovnog državnog tužilaštva u Beranama, Kt.br.100/2011, od 13. aprila 2011. godine, nakon održanog glavnog i javnog pretresa, u prisustvu Zamjenika Osnovnog državnog tužioca u Beranama, Sujković Amre i optuženog, dana 07.09.2011. godine, donio je i javno objavio

P R E S U D U
      Optuženi  **M. M. (JMBG ...),** od oca S. i majke N., rođene D., rođen ... godine u B., sa prebivalištem   u selu B. Opština B., državljanin Crne Gore, nezaposlen, neoženjen, pismen,  završio Srednju trgovačku školu, siromašnog imovnog stanja, neosuđivan.

KRIV JE
           Što je: 
      Neutvrđenog dana marta mjeseca 2011. godine, u selu B., Opština B., u namjeri da je upotrijebi kao pravu nabavio lažnu javnu ispravu - jednu registarsku tablicu reg.br. BP ..., koja pripada neregistrovanom putničkom motornom vozilu marke "...", vlasništvo V. P. iz B. P. i istu postavio na svoje putničko motorno vozilo marke "...", bez registarskih oznaka i ovakvu lažnu javnu ispravu, za koju je znao da je lažna, upotrijebio kao pravu dana 24.03.2011. godine, u mjestu B., Opština B..

      \- Čime je izvršio krivično djelo falsifikovanje isprave iz čl. 412. st.2. u vezi st.1.Krivičnog zakonika Crne Gore.

      \- Pa mu sud za izvršeno krivično djelo na osnovu navedenog zakonskog propisa, te čl. 4. st. 2, čl. 32, 36, 42, 52, 53, 54, 66, 68 st.1. i st. 4. i 75, st.1. KZ CG  kao i primjenom čl. 226. st.2. tač. 9. čl. 229. i 374. ZKP-a,

           I z r i č e : 
USLOVNU   OSUDU
      Kojom mu utvrđuje kaznu zatvora u trajanju od 3 /tri/ mjeseca i istovremeno određuje da se ista neće izvršiti ako okrivljeni za vrijeme od 1 /jedne/ godine od dana pravosnažnosti presude ne učini novo krivično djelo.

      Na osnovu čl. 66, 68 st.1. i st. 4. i čl. 75. st.1. KZ CG, okrivljenom M. M. izriče se mjera bezbjednosti oduzimanje registarskih tablica reg. br. BP …, kao predmeta izvršenja krivičnog djela.

      Troškova krivičnog postupka nije bilo, a okrivljeni se obavezuje da na ime paušala plati sudu iznos od  40,00 /četrdeset/ eura, a  sve u roku od 15 dana od dana pravosnažnosti presude pod prijetnjom prinudnog izvršenja.

      Imovinsko pravnog zahtjeva za naknadu štete nije bilo.

O b r a z l o ž e nj e
      Optužnicom Osnovnog državnog tužilaštva u Beranama Kt.br.100/2011 od 13. aprila 2011. godine, stavljeno je na teret optuženom M. M., iz sela B., Opština B., krivično djelo falsifikovanje isprave iz čl. 412. stav. 2. u vezi sa st.1. Krivičnog zakonika Crne Gore.

      Na glavnom pretresu od 07.09.2011. godine, zastupnik javne optužbe - Zamjenik Osnovnog državnog tužioca u Beranama - Sujković Amra, u završnoj riječi je izjavila, da ostaje pri podnijetoj optužnici Osnovnog državnog tužilaštva Kt.br.100/2011, od 13. aprila 2011. godine, jer je kako na osnovu priznanja optuženog M. M., tako ina osnovu službene zabilješke ovlašćenih radnika Područne jedinice B., C. A. i B. M. od 23.04.2011 godine nesporno utvrđeno, da je okrivljeni M. M. izvršio krivično djelo falsifikovanje isprave iz čl. 412. st.2. u vezi st.1. KZ. Te da je nesporno da je 24. marta 2011. godine, prilikom kontrole od strane ovlašćenih radnika Područne jedinice B., utvrđeno da su registarske tablice na vozilu kojim je upravljao okrivljeni poticale od vozila marke "..." vlasništvo V. P. iz B. P.. Takođe je navela i da je za krivično djelo falsifikovanje isprave iz čl. 412.st.2. u vezi st.1. KZ, propisana kazna zatvora u trajanju od tri mjeseca do pet godina, a da  je članom 46. istog zakonika propisano da se navedena kazna može ublažiti do trideset dana zatvora, te je  predlažila sudu da  okrivljenog M. M. oglasi krivim i osudi na kaznu zatvora od trideset dana, jer se radi o licu koje do sada nije osuđivano, koje je siromašnog imovnog stanja i nezaposlen.

      Izjašnjavajući se o optužnici ODT-a u Beranama, optuženi **M.M.** u svojoj odbrani je naveo da priznaje u potpunosti izvršenje krivičnog djela koje mu je stavljeno na teret te da priznaje krivicu za ovo krivično djelo. Takođe je naveo da je predmetnog dana, tj. 24. marta 2011. godine, krenuo   u pravcu B.,  putničkim motornim vozilom P., koje na sebi nije imalo nikakve registarske tablice, pa je na putu pronašao jednu registarsku tablicu reg. br.  BP ... i stavio ga na ovo vozilo  tj. na prednji dio ovog vozila, smatrajući da ga policija neće zaustavljati. Dalje je naveo, da ga je saobraćajna patrola Uprave policije PJ B., u kojoj su bili A. C. i M. B., zaustavila u mjestu B. i utvrdili da je na njegovo  vozilo postavio ovu registarsku tablicu i da su mu oduzeli  i vozilo i tablicu. U završnoj riječi je izjavio da mu je žao zbog učinjenog krivičnog djela, da mu je ovo prvo krivično djelo i neće više nikada činiti krivična djela.

      U dokaznom postupku sud je izveo sledeće dokaze: izvršio uvid u potvrdu Uprave policije - PJ B., o privremeno oduzetim predmetima br. 03/2-Sl od 24.03.2011 godine i izvršio uvid u izvod iz kaznene evidencije za optuženog.

     Na predlog ODT-a, uz saglasnost optuženog, sud je donio rješenje da se neće izvoditi dokaz saslušanje svjedoka C. A. i B. M., obzirom da je priznanjem optuženog kao i izvedenim dokazima na glavnom pretresu, činjenično stanje u dovoljnoj mjeri utvrđeno.

      Nakon sprovedenog dokaznog postupka cijeneći navode optužbe, odbranu okrivljenog, te izvedene pobrojane dokaze, cijeneći ih u smislu čl.16. i 370. ZKP-a, a dovodeći ih u vezu jedne sa drugim, sud je stao na stanovište da su činjenice iz činjeničnog opisa izreke presude u svemu dokazane i da je optuženi M. M., izvršio krivično djelo falsifikovanje isprave iz čl.412. st.2. u vezi st.1. Krivičnog zakonika Crne Gore, koje mu je stavljeno na teret, pa ga je oglasio krivim i krivičnopravno odgovornim jer nije bilo osnova koji bi isključivali postojanje krivičnog djela i krivičnopravne odgovornosti optuženog. Pri tome, sud je prihvatio odbranu optuženog koji je priznao izvršenje krivičnog djela, jer je priznanje optuženog potpuno, istinito i jasno. Naime, optuženi je priznao da je predmetnog dana, lažnu javnu ispravu, tj.registarsku tablicu reg.br.BP ..., upotrijebio kao pravu, tako što ju je postavio na svoje PMV marke "...", a zatim istim vozilom upravljao u trenutku kada ga je u mjestu B., zaustavila saobraćajna policija. Navedena činjenica u skladu je i sa izvedenim pismenim dokazom, tj.potvrdom o privremenom oduzimanju predmeta od optuženog.

      Uvidom u potvrdu Uprave policije - PJ B., o privremeno oduzetim predmetima br. ... od 24.03.2011 godine, vidi se da su navedenog dana, ovlašćeni policijski službenici UP-PJ B., od M. M., privremeno oduzeli PMV-Walksvagen, tip "...", br.šasije ..., sa registarskim oznakama BP ....

Sud je u potpunosti prihvatio navedenu potvrdu jer ista potiče od nadležnog
organa i snadbjevena je pečatom. Na osnovu iste je utvrđeno, da su ovlašćena
službena lica, predmetnog dana, od optuženog M. M., oduzeli lažnu javnu
ispravu, tj.predmetnu reg.tablicu te da su se u tom trenutku upoznala sa
sadržinom lažne javne isprave, i da je samim  tim optuženi lažnu javnu ispravu
pustio u pravni saobraćaj, pored saznanja da je lažna, te je time učinio
predmetno krivično djelo.  
Pravnom analizom naprijed utvrđenog činjeničnog stanja sud je našao da su se u
opisanim radnjama optuženog M. M. stekla sva bitna obeležja bića krivičnog
djela falsifikovanje isprave iz čl.412. st.2. u vezi st.1. Krivičnog zakonika
Crne Gore. Naime, svim izvedenim dokazima tokom postupka je utvrđeno da je
optuženi neutvrđenog dana marta mjeseca 2011. godine, u selu B., Opština B., u
namjeri da je upotrijebi kao pravu nabavio lažnu javnu ispravu - jednu
registarsku tablicu reg.br. BP ..., koja pripada neregistrovanom putničkom
motornom vozilu marke "...", vlasništvo V. P. iz B. P. i istu postavio na
svoje putničko motorno vozilo marke "...", bez registarskih oznaka i ovakvu
lažnu javnu ispravu, za koju je znao da je lažna, upotrijebio kao pravu dana
24.03.2011. godine, u mjestu B., Opština B.. Navedene činjenice su utvrđene na
osnovu priznanja optuženog te izvedenih dokaza, iz kojih je utvrđeno da je
optuženi, prethodno nabavio lažnu javnu ispravu, a zatim je upotrijebio kao
pravu, i pored saznanja da je lažna, u trenutku kada ga je zaustavila
saobraćajna policija, koja se u tom trenutku upoznala sa sadržinom predetne
isprave, te je u tom trenutku optuženi lažnu javnu ispravu i pustio u pravni
saobraćaj, čime je izvršio predmetno krivično djelo. Postupajući na opisani
način, optuženi je postupao sa umišljajem, svjestan da je isprava lažna, tj.
da pripada drugom vozilu, pa ju je i pored takve svijesti upotrijebio kao
pravu i time ugrozio pravni saobraćaj, odnosno htio je izvršenje krivičnog
djela, to jest, postizanje zabranjene posledice.  
Prilikom odlučivanja o izboru, vrste i visine krivične sankcije koju u
konkretnom slučaju treba primijeniti prema optuženom M. M. za naprijed
navedeno krivično djelo sud je imao u vidu sve okolnosti u smislu čl.42. KZ
CG. Tako je od olakšavajućih okolnosti na strani optuženog sud cijenio i uzeo
u obzir da se radi o mlađem licu, nezaposlenom, koje do sada nije osuđivano
kao počinilac krivičnih djela i da je siromašnog imovnog stanja, a posebno
imajući u vidu njegovo kajanje zbog učinjenog djela, dok otežavajućih
okolnosti na strani optuženog nije bilo, pa mu je sud na osnovu čl.53. i 54.
KZ CG, utvrdio kaznu zatvora u trajanju od 3 /tri/ mjeseca i istovremeno
odredio da se ista neće izvršiti ako okrivljeni za vrijeme od 1 /jedne/
godine, od dana pravosnažnosti presude ne učini novo krivično djelo. Imajući
posebno u vidu činjenicu da je optuženi mlađe lice i da bi izricanje efektivne
zatvorske kazne negativno uticalo na njegov život, sud je uvjerenja da će se
uslovnom osudom kao mjerom upozorenja, u okviru opšte svrhe izricanja
krivičnih sankcija predviđenih čl.4. st.2. KZ CG, postići svrhe uslovne osude
iz čl.52. istog Zakona, jer se osnovano može očekivati da će i uslovna osuda
kao mjera upozorenja uz prijetnju kaznom, dovoljno uticati na optuženog da
više ne čini krivična djela.  
      Na osnovu čl. 66, 68 st.1. i st. 4. i čl. 75. st.1. KZ CG, okrivljenom M. M. izriče se mjera bezbjednosti oduzimanje registarskih tablica reg. br. BP …, kao predmeta izvršenja krivičnog djela.

      Sud nije prihvatio predlog iz optužnice ODT-a iz Berana, da  optuženom izrekne mjeru bezbjednosti oduzimanja predmeta-putničkog vozila "Walksvagen" tip "…", br.šasije …, a isto iz razloga što se po zakonu mogu oduzeti predmeti koji su upotrijebljeni, namijenjeni ili nastali izvršenjem krivičnog djela, a za izvršenje predmetnog krivičnog djela upotrijebljena je lažna javna isprava, tj. registarska tablica čijom se upotrebom kao prave ugrožava pravni saobraćaj. Kako samo postojanje veze između nekog predmeta i izvršenja krivičnog djela još ne predstavlja osnov za primjenu ove mjere bezbjednosti, već je potrebno da se radi o predmetu kojim je prouzrokovana posledica, a posledica je prouzrokovana upotrebom lažne registarske tablice, te ne postoje zakonski uslovi za oduzimanje vozila.

      Troškova krivičnog postupka nije bilo, dok je paušalni iznos odmjeren s obzirom na složenost i trajanje krivičnog postupka, te imovnog stanja okrivljenog shodno čl.199. st.9. ZKP-a.

     Imovinsko pravnog zahtjeva za naknadu štete nije bilo.

     S iznijetih razloga odlučeno je kao u izreci presude.

OSNOVNI SUD U BERANAMA,
Dana, 07.09.2011. godine.
Zapisničar
S U D I J A
Mirjana Čukić
Dragan Dašić 
PRAVNA POUKA:
Protiv ove presude može se izjaviti žalba
Višem sudu u Bijelom Polju, u roku od
15 dana od dana prijema pismenog otpravka,
preko ovog suda u dva primjerka.  