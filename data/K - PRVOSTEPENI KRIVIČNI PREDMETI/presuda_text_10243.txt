OSNOVNI SUD U BERANAMA
K.br. 144/11 
U IME CRNE GORE
Osnovni sud u Beranama, kao prvostepeni krivični, po sudiji pojedincu Ani
Kenjić- Djukić, uz sudjelovanje zapisničara Marine Obadović, u krivičnom
predmetu protiv okrivljenog M. Š. , iz M., zbog krivičnog djela samovlašće
iz čl. 384 st.1 KZ, po optužnom predlogu Osnovnog državnog tužilaštva u
Beranama, Kt.br.390/10 od 19.04.2011.godine, nakon održanog javnog i glavnog
pretresa, u prisustvu Zamjenika ODT-a Berane Vladana Đalovića, branioca
okrivljenog adv.D. T.  po zamjeničkom punomoćju branioca okrivljenog po
službenoj dužnosti adv. Z. M. i ovlašćenog predstavnika oštećene
Elektrodistribucije B., dipl.pravnika M. Z., a u odsustvu okrivljenog M. Š.,
donio je i javno objavio dana 10.10.2011.godine  
P R E S U D U
Okrivljeni M. Š., od oca M. i majke M., rođene B., rođen … godine u B., sa
prebivalištem u M. N., opština M., sada na nepoznatoj adresi, državljanin CG,
nezaposlen, neosuđivan.  
K r i v    je :
Što je:  
Neutvrđenog dana, u periodu od 20. maja do 20.avgusta 2010. godine, u B.,
samovlasno pribavio pravo za koje smatra da mu pripada, na način što se, nakon
što je 20. maja 2010. godine isključen sa elektromreže od strane ovlašćenih
radnika Elektroprivrede Crne Gore AD N.-Elektrodistribucije B., kablom 2x16
mm2 priključio na elektromrežu, bez saglasnosti Elektrodistribucije B.,  
- čime je izvršio krivično djelo samovlašće iz čl. 384 st.1 Krivičnog
zakonika.  
- Pa ga sud za izvršeno krivično djelo, na osnovu navedenog zakonskog
propisa, te primjenom čl. 32, 39 st. 2 tač. 2 i čl. 42 KZ, kao i primjenom
člana 374 ZKP-a,  
                                                           O S U Đ U J E 
Na novčanu kaznu u iznosu od 400,00 (četristotine) eura, koju je dužan da
plati u roku od 15 dana, po pravosnažnosti presude. Ako osuđeni, ne plati
novčanu kaznu, u ovom roku, sud će novčanu kaznu, zamijeniti kaznom zatvora,
tako što će se za svakih započetih 25,00 eura novčane kazne, odrediti jedan
dan kazne zatvora.  
Okrivljeni se obavezuje, da plati sudu troškove krivičnog postupka u iznosu od
75,00  ( sedamdesetpet ) eura i paušal u iznosu od 30,00 (trideset) eura, u
roku od 15 dana, po pravosnažnosti presude, pod prijetnjom prinudnog
izvršenja.  
Imovinsko pravnog zahtjeva za naknadu štete nije bilo.  
O b r a z l o ž e nj e
Osnovno državno tužilaštvo u Beranama, podnijelo je optužni predlog
Kt.br.390/10 od 19.04.2011. godine, protiv M. Š., iz M., zbog krivičnog djela
samovlašće iz čl.384 st.1 KZ. Zastupnik javne optužbe, Zamjenik ODT- Berane
Vladan Đalović u završnoj riječi je ostao pri podnijetom optužnom predlogu i
istakao da je dokazima izvedenim tokom postupka utvrdjeno, da je okrivljeni
izvršio krivično djelo, kako to stoji u optužnom predlogu, a što je utvrđeno
saslušanjem svjedoka radnika Elektrodistribucije, uvidom u zapisnik o kontroli
mjernog mjesta Elektrodistribucije B. broj … od 20.05.2010.godine, iz koga se
vidi da je M. Š. isključen na stubu, zbog nezmirenih obaveza prema
Elektrodistribuciji B., a iz zapisnika o kontroli mjernog mjesta broj 2 od
10.08.2010.godine, da je prilikom ponovne kontrole kod istog potrošača isti
ponovo isključen na stubu, što ukazuje  da se u periodu izmedju ove dvije
kontrole okrivljeni samovlasno priključio na električnu mrežu. Kako je za
krivično djelo samovlašće iz čl.384 st.1 KZ propisana novčana kazna ili kazna
zatvora do 6 mjeseci, a obzirom da je okrivljeni do sada neosuđivan,  to je
predložio da ga sud oglasi krivim i osudi na novčanu kaznu u iznosu od 400,00
eura.  
Ovlašćeni predstavnik oštećene Elektrodistibucije B., dipl.pravnik M. Z. u
završnoj riječi, pridružio se krivičnom gonjenju protiv okrivljenog, a nije
postavio imovinsko pravni zahtjev za naknadu štete.  
Okrivljeni M. Š., nije bio dostupan državnim organima, pa je sud na osnovu
čl.324 st. 2 i 3 ZKP-a, donio rješenje Kv. br.272/11 od 28.09.2011.godine, da
mu se sudi u odsustvu i postavljen mu je branilac po službenoj dužnosti adv.
Z. M.. Adv. D. T., po zamjeničkom punomoćju branioca okivljenog po službenoj
dužnosti adv. Z. M., u završnoj riječi je istakla da je osnovno načelo u pravu
da se u postupku uvijek čuje i riječ druge strane, a obzirom da okrivljeni ni
tokom istrage nije dao iskaz pred sudom, ostavila je da sud cijeni njegovu
krivično pravnu odgovornost.  
Radi pravilnog i zakonitog presuđenja ove krivično pravne stvari, sud je na
glavnom pretresu, u dokaznom postupku, izveo sledeće dokaze: saslušao svjedoke
V. V. i M. P., radnike Elektrodistribucije, pročitao iskaz svjedoka T. Č.,
zapisnike o kontroli mjernog mjesta Elektroprivrede CG  AD N.-
Elektodistribucija B. br. … od 20.05.2010.godine i broj  … od
10.08.2010.godine, akt Elektrodistribucije B. broj … od 10.11.2010.godine i
izvod iz kaznene evidencije za okrivljenog.  
Nakon sprovedenog dokaznog postupka, cijeneći navode optužbe, te izvedene
pobrojane dokaze, u smislu člana 16 i 370 ZKP-a, a dovodeći ih u vezu jedne sa
drugim, sud je stao na stanovište, da su činjenice iz činjeničnog opisa izreke
presude, u svemu dokazane i da je okrivljeni M. Š. izvršio krivično djelo,
koje mu je optužnim predlogom ODT-a stavljeno na teret, pa ga je oglasio
krivim, jer nije bilo osnova koji bi isključivali postojanje krivičnog djela i
krivice okrivljenog.  Pri tome, sud je u potpunosti prihvatio izvedene dokaze
i izveo nesumnjiv zaključak o krivici okrivljenog.  
Tako je na osnovu iskaza svjedoka V. V. utvrđeno da je zajedno sa kolegama
dana 20.05.2010.godine obišao domaćinstvo okrivljenog i tom prilikom su
konstatovali da je samovoljno priključen na elektrodistributivnu mrežu.
Potrošač nije bio prisutan i isključili su ga na stubu. Radilo se o stambenom
objektu-vikendici. Potrošaču nisu stizali računi za električnu energiju i nije
bio registrovan kao zvanični potrošač.  
Na osnovu iskaza svjedoka M. P. utvrđeno je da je sa kolegama M. Š. i
V. V. dana 20.05.2010.godine po nalogu za isključenje nelegalnih potrošača,
bio u selu Z., u domaćinstvo okrivljenog i tom prilikom su se uvjerili da je
domaćinstvo nelegalno priključeno ne električnu mrežu i isto su isključili na
stubu. Takođe je, po nalogu za isključenje nelegalnog potrošača od
10.08.2010.godine, bio sa kolegom T. Č. u selu Z. u isto domaćinstvo, koje su
opet isključili sa stuba. Oba puta se radilo o samovoljnom priključenju kablom
2x16 mm2 pletenicom direktno na stubu. Ni prvi, ni drugi put okrivljeni nije
bio prisutan, a oni su o tome sačinili zapisnik koji su potpisali i predali
nadležnoj službi. Napomenuo je da se   radi o domaćinstvu krajnjeg siromašnog
stanja.  
Navode ovih svjedoka je potvrdio i svjedok T. Č. , koji je istakao da je
dana 10.08.2010.godine zajedno sa kolegom M. P., bio u selu Z., u domaćinstvu
okrivljenog, jer je isti nelegalno vršio potrošnju, a to su utvrdili njegove
kolege, koji su bili prethodno na licu mjesta, a radilo se o maju mjesecu.
Dolaskom u domaćinstvo utvrdili su da je okrivljeni svoje domaćinstvo
priključio na elektro mrežu, kablom 2x16 mm2 pletenicom na stubu. Isključili
su domaćinstvo sa elektro mreže i to sa stuba i tom prilikom okrivljeni nije
bio prisutan. Misli da je naknadno primljena instalacija za priključenje na
elektro mrežu predmetnog brojila okrivljenog.  
Sud je u potpunosti prihvatio iskaze ovih svjedoka, jer su isti dati u jasnom
i ubjedljivom izlaganju i ničim dovedeni u pitanje, a istovremeno su potvrđeni
kroz sadržinu zapisnika o kontroli mjernog mjesta br…. od 20.05.2010.godine i
br…. od 10.08.2010. godine.  
Tako iz zapisnika o kontroli mjernog mjesta od 20.05.2010.godine, proizilazi
da je potrošač isključen  na stubu, jer nije izvršio obaveze prema ED B., dok
iz zapisnika o kontroli mjernog mjesta od 10.08.2010.godine proizilazi da je
potrošač samovoljno priključen na ED mrežu i da je isključen na stubu,  koje
dokaze je sud prihvatio.  
Iz  akta Elektroprivrede Crne Gore-Elektrodistribucija B. broj … od
10.11.2010. godine, utvrđeno je da je okrivljenom na njegov zahtjev izdata
elektroenergetska saglasnost zavedena pod br…. od 08.07.2010. godine, kao i da
isti nije podnio zahtjev za izdavanje elektroenergetske saglasnosti za
priključenje,  koji dokaz je sud prihvatio.  
Pravnom analizom, naprijed utvrđenog činjeničnog stanja, sud je našao, da su
se  u opisanim radnjama okrivljenog M. Š., stekla sva bitna obiležja krivičnog
djela samovlašće iz čl.384 st.1 KZ. Naime, na osnovu iskaza svjedoka  V. V. i
M. P., utvrđeno je da su isti kao radnici Elektrodistribucije B. dobili nalog
za isključenje nelegalno priključenih potrošača i u selu Z. isključili su
domaćinstvo - vikendicu okrivljenog, koga nijesu zatekli i to na stubu. Navodi
ovih svjedoka su potvrđeni i zapisnikom o kontroli mjernog mjesta od
20.05.2010.godine. Iz iskaza svjedoka T. Č. proizilazi da je zajedno sa
kolegom M. P. utvrdio da je okrivljeni svoje domaćinstvo priključio na elektro
mrežu, kablom 2x16 mm2 pletenicom, zakačenom na stubu i da su isto isključili
i tom prilikom okrivljeni nije bio prisutan. Navodi ovog svjedoka potvrđeni su
zapisnikom o kontroli mjernog mjesta od 10.08.2010. godine. Dakle, iz prednjih
dokaza proizilazi da je objekat okrivljenog isključen 20.05.2010. godine, sa
elektromreže, jer je u pitanju nelegalni potrošač, ali se okrivljeni nakon
toga ponovo priključio na elektromrežu kablom 2x16 mm2 na stubu, što znači
samovlasno pribavio pravo koje misli da mu pripada. Iz akta Elektroprivrede
Crne Gore-Elektrodistribucija B. broj … od 10.11.2010. godine, utvrđeno je da
je okrivljenom na njegov zahtjev izdata elektroenergetska saglasnost, ali nije
podnio zahtjev za izdavanje elektroenergetske saglasnosti za priključenje.
Činjenica je da je okrivljenom u julu mjesecu 2010. godine izdata elektro
energetska saglasnost, a obzirom da mu nije nakon toga izdata i saglasnost za
priključenje, koja je obavezna da bi potrošač bio legalno priključen, to je
nesumnjivo utvrdjeno da je okrivljeni  samovoljno  pribavio pravo za koje
smatra da mu pripada, te da je izvršio krivično djelo za koje se tereti.  
Djelujući na opisan način, okrivljeni je postupao sa umišljajem, svjestan da
samovoljnim priključenjem svog domaćinstva, na elektromrežu, bez saglasnosti
Elektrodistribucije, vrši krivično djelo, pa je i pored takve svijesti, u selu
Z., opština B., samovoljno priključio domaćinstvo na elektromrežu nakon što je
isključen sa iste, pribavljajući na taj način pravo za koje smatra da mu
pripada, čime je manifestvovao htjenje za nastupanje zabranjene posledice.  
Prilikom odlučivanja o vrsti i visini krivične sankcije, koju u konkretnom
slučaju treba primijeniti prema okrivljenom M. Š. za izvršeno krivično djelo,
sud je imao u vidu sve okolnosti iz čl. 42 KZ-a. Tako je od olakšavajućih
okolnosti cijenio i uzeo u obzir da se radi o nezaposlenom licu, koje  do sada
nije osuđivano. Kako je  za krivično djelo samovlašće propisana novčana kazna
ili kazna zatvora do šest mjeseci, sud je okrivljenog M. Š. vodeći računa o
prednjim okolnostima na osnovu čl.39 st. 2 tač. 2 KZ osudio na novčanu kaznu u
iznosu od 400,00 eura. koju je dužan da plati u roku od 15 dana, po
pravosnažnosti presude. Ako osuđeni, ne plati novčanu kaznu, u ovom roku, sud
će novčanu kaznu, zamijeniti kaznom zatvora, tako što će se za svakih
započetih 25,00 eura novčane kazne, odrediti jedan dan kazne zatvora. Sud je
uvjerenja da je navedena kazna srazmjerna težini krivičnog djela i stepenu
krivice  okrivljenog i predstavlja onu mjeru koja je neophodna za postizanje,
u okviru opšte svrhe krivičnih sankcije propisane  čl.4 st.2 KZ-a, svrhe
kažnjavanja propisane članom 32 istog Zakona.Osnovano se može očekivati da će
novčana kazna, pozitivno djelovati na okrivljenog, da u buduće ne vrši
krivična djela.  
Odluka o troškovima krivičnog postupka u iznosu od 75,00 eura, zasnovana je na
odredbi čl. 229 st. 1 ZKP-a i predstavlja izdatke suda za odbranu okrivljenog
putem branioca po službenoj dužnosti adv.Z. M., za razmatranje spisa  predmeta
i pristup na jedan održani pretres, shodno advokatskoj tarifi ("Sl. list CG
br. 12/05"), umanjenoj za 50 posto, na osnovu Odluke o visini naknade za rad
advokata za odbrane po službenoj dužnosti ("Sl. list CG br. 20/10"), dok je
paušalni iznos odmjeren vodeći računa o trajanju i složenosti krivičnog
postupka, te imovnom stanju okrivljenog, na osnovu čl.226 st.3 ZKP-a.  
Imovinsko pravnog zahtjeva za naknadu štete nije bilo.  
Sa izloženog odlučeno je kao u izreci presude.  
OSNOVNI SUD U BERANAMA
Dana 10.10.2011 godine.
Zapisničar,
Marina Obadović
S  U  D  I J A
Ana Kenjić-Đukić 
PRAVNA POUKA:
Protiv ove presude, dozvoljena je žalba,
u roku do 8   ( osam ) dana, od dana prijema iste,
Višem sudu u B. Polju, a preko ovog suda.  