OSNOVNI SUD U BERANAMA
K.br.146/11 
U IME CRNE GORE
Osnovni sud u Beranama, kao prvostepeni krivični, po sudiji pojedincu Ani
Kenjić - Đukić, uz sudjelovanje zapisničara Marine Obadović, u krivičnom
predmetu protiv okrivljenog D. R. , iz B., zbog krivičnog djela šumska
krađa iz čl. 324 st. 1 KZ-a, po optužnom predlogu  Osnovnog državnog
tužilaštva  u Beranama Kt.br. 22/2011 od 19.04.2011. godine, nakon održanog
glavnog javnog pretresa, u prisustvu Savjetnika ODT-a Miladina Magdelinića,
okrivljenog i oštećenog S. R., donio je i javno objavio dana 21.09.2011.  
P R E S U D U
Okrivljeni D.R., JMBG …, od oca A. i majke D., rođene Đ., rodjen … godine
u B., gdje je i stalno nastanjen u selu K., državljanin Crne Gore, nezaposlen,
neoženjen, pismen, sa završenom OŠ , siromašnog imovnog stanja, osuđivan
presudama Osnovnog suda u Beranama: K.br. … od 08.09.2006. godine, zbog
krivičnog djela šumska krađa iz čl. 324 st. 2 KZ, na kaznu zatvora 6 mjeseci
uslovno za jednu godinu i K. br. … od 10.11.2009. godine, zbog krivičnog djela
šumska krađa iz čl. 324 st. 2 KZ, na kaznu zatvora u trajanju od 3 mjeseca i
novčanu kaznu u iznosu od 200,00 eura, kaznu izdržao  
K r i v    j e :
Što je:  
Dana 10.01.2011. godine, u privatnoj šumi vlasništvo oštećenog S. R., u mjestu
"K." – K., Opština B., radi krađe oborio 2 (dva) hrastova stabla u ukupnoj
količini 2,87 m3, čime je oštećenom S. R. pričinio štetu u iznosu od 110,00
eura,  
- čime je izvršio krivično djelo šumska krađa iz čl. 324 st. 1 Krivičnog
zakonika.
- Pa ga sud za izvršeno krivično djelo, na osnovu navedenog zakonskog
propisa, te primjenom čl. 32, 36, 39 st. 2 tač. 3 i čl. 42 KZ, kao i primjenom
čl. 374 ZKP,  
O S U Đ U J E
Na novčanu kaznu u iznosu od 600,00 (šeststotina) eura, koju je dužan da
plati u roku od 3 (tri) mjeseca, po pravosnažnosti presude. Ako osuđeni, ne
plati novčanu   kaznu, u ovom roku, sud će novčanu kaznu, zamijeniti kaznom
zatvora, tako što će za svakih započetih 25,00 eura novčane kazne, odrediti
jedan dan kazne zatvora i n a kaznu zatvora u trajanju od 30 (trideset)
dana. 
Okrivljeni se obavezuje, da plati sudu troškove krivičnog postupka u iznosu od
197,00 (jednastotinadevedestsedam) eura i paušal u iznosu od 30,00 ( trideset
) eura, u roku od 15 dana, po pravosnažnosti presude, pod prijetnjom prinudnog
izvršenja.  
Okrivljeni se obavezuje, na osnovu čl. 239 st. 2 ZKP-a, da na ime imovinsko
pravnog zahtjeva za naknadu štete, isplati oštećenom S. R., iz B., iznos od
110,00 eura, u roku od 15 dana, po pravosnažnosti presude.  
O b r a z l o ž e nj e
Osnovno državno tužilaštvo u Beranama, podnijelo je optužni predlog  Kt.br.
22/2011 od 19.04.2011. godine, protiv okrivljenog D. R., zbog  krivičnog djela
šumska krađa iz čl. 324 st. 1 KZ-a. Zastupnik javne optužbe, savjetnik ODT
Berane Miladin Magdelinić, u završnoj riječi je precizirao identitet
okrivljenog, u pogledu godine rođenja, a iz razloga što je greškom upisan
datum rođenja … godine, pa umjesto tog datuma treba da stoji datum … godine i
istakao da je izvedenim dokazima tokom postupka nesporno utvrđeno da je
okrivljeni izvršio krivično djelo stavljeno mu na teret, te da je samim tim
teza optužbe opravdana i na zakonu zasnovana. Predložio je da sud okrivljenog
oglasi krivim i osudi na kaznu zatvora u trajanju od 6 mjeseci i novčanu kaznu
u iznosu od 200,00 eura.  
Oštećeni S. R., u završnoj riječi pridružio se krivičnom gonjenju protiv
okrivljenog i postavio imovinsko pravni zahtjev za naknadu štete u iznosu od
110,00 eura.  
Okrivljeni D. R. , u svojoj odbrani datoj tokom postupka, negirao je da je
izvršio krivično djelo koje mu se stavlja na teret, naveo da nije vršio bilo
kakvu sječu u mjestu „K.“, u šumi R. S. i da je spreman da odgovara, ukoliko
se on zakune da ga je vidio kako vrši sječu te noći, te da to nije tačno i da
ga oštećeni nije zatekao ni vidio. Ne sjeća se gdje je bio u noći 10-og
januara, jer na to nije obraćao pažnju. Zna gdje se nalazi mjesto „K.“, koje
je od njegove kuće udaljeno oko 1,5 km, a predmetne noći nije bio u toj šumi.
U završnoj riječi negirao je krivicu i tražio da ga sud oslobodi krivične
odgovornosti.  
Radi pravilnog i zakonitog presuđenja ove krivično pravne stvari, sud je na
glavnom pretresu, u dokaznom postupku, izveo sledeće dokaze:  
- Saslušao oštećenog S. R., kao i svjedoke M. R. i V. K., pročitao zapisnik
Uprave za šume - Pljevlja – PJ B. o izvršenoj kontroli br. … od 11.01.2011.
godine, posjedovni list Uprave za nekretnine – PJ B. br. … od 11.01.2011.
godine na ime S. R. i A. R., zapisnik o uviđaju suda sa lica mjesta od
09.04.2011. godine, nalaz i mišljenje vještaka geometra D. Č. od 08.04.2011.
godine, nalaz i mišljenje vještaka dipl. ing. šumarstva P. K. br. 6/11 od
13.04.2011. godine i izvod iz KE za okrivljenog.  
Nakon sprovedenog dokaznog postupka, cijeneći navode optužbe, odbranu
okrivljenog, te izvedene pobrojane dokaze, u smislu člana 16 i 370 ZKP-a, a
dovodeći ih u vezu jedne sa drugim, sud je stao na stanovište, da su
činjenice, iz činjeničnog opisa izreke presude, u svemu dokazane, te da je
okrivljeni D. R. izvršio krivično djelo šumska krađa iz čl. 324 st. 1 KZ, koje
mu je optužnim predlogom stavljeno na teret, pa ga je oglasio krivim, jer nije
bilo osnova koji bi isključivali postojanje krivičnog djela i krivice
okrivljenog. Pri tome, sud nije prihvatio odbranu okrivljenog , da on nije
izvršio krivično djelo i da se predmetne noći nije nalazio u šumi, na mjestu
sječe, već je mišljenja da je ista sračunata na izbjegavanje krivice.  
Tako je na osnovu iskaza oštećenog S. R. utvrđeno da je on vlasnik
hrastove šume koja se nalazi u selu K., u mjestu zvanom „K.“. Dana 10.01.2011.
godine, oko 21 čas, nakon što je začuo zvuk motorne testere, otišao je sa
svojim sinom do mjesta sječe i sa udaljenosti od 20 do 30 metara spazio jedno
lice, koje je prepoznao i vidio je da se radi o okrivljenom D. R., koji je
vršio obaranje hrastovih stabala u njegovoj privatnoj šumi, koji je nakon što
je primijetio oštećenog pobjegao noseći sa sobom motornu testeru. Odmah je
slučaj prijavio policiji i lugaru V. K., koji je sjutradan izašao na mjesto
sječe, gdje je utvrdio da je okrivljeni D. R., oborio dva hrastova stabla
ukupne drvne mase 3,13 m3. I prije ovog događaja nalazio je okrivljenog na
licu mjesta kako vrši bespravnu sječu u njegovoj šumi, ali ga nije
prijavljivao, jer je siromašnog imovnog stanja.  
Prethodni iskaz potvrđuje i svedok M. R. svojim iskazom iz kojeg je
utvrđeno, da je predmetnog dana, oko 21 čas, sa svojim ocem, oštećenim S. R.,
otišao u selo K. i u mjestu „K.“, pošto su začuli zvuk motorne testere i
uputili se u pravcu šume, koja je njihovo privatno vlasništvo, sa nekih 30-tak
metara vidjeli su okrivljenog D. R.. Kada ih je primijetio, okrivljeni je uzeo
motornu testeru, sa kojom je prethodno obarao stabla i pobjegao u šumu, ali ga
je on prepoznao, iako ga je vidio s leđa, obzirom da ga poznaje od ranije.
Vidljivost za noćne uslove bila je dosta dobra, bila je mjesečina, snijeg, a
osvjetljavali su i sijalicom. Njegov otac je slučaj prijavio policiji, a nakon
toga je sjutradan izašao sa lugarem na lice mjesta i utvrdio da je izvršena
bespravna sječa dva hrastova stabla, ukupne drvne mase 3,13 m3. Zabranjeno im
je da posječena stabla pomjeraju sa lica mjesta, ali je ista neko odnio nakon
mjesec dana, čak su čuli da je to učinio okrivljeni i čuli su gdje ih je
prodao.  
Sud je prednje iskaze u potpunosti prihvatio, jer su međusobno saglasni, jasni
i uvjerljivi.  
Na osnovu posjedovnog lista Uprave za nekretnine PJ B., utvrđeno je da S. R.
posjeduje šumu u mjestu „K.“, u ukupnoj površini od 9600 m2, kao suvlasnik u
idealnom dijelu 1/3, a koji dokaz sud je u potpunosti prihvatio.  
Iz zapisnika o uviđaju suda utvrđeno je da je sječa izvršena u selu K. -
zaseok R., u mjestu zvano „K.“, na udaljenosti od seoskog puta od oko 30
metara i to motornom testerom iz dva reza, da se odnosi na dva stabla hrasta
na međusobnom rastojanju od 4 do 5 metara, da je visina panjeva poslije sječe
20 do 25 cm i na čelu oba, utisnut je žig o bespravnoj sječi od strane lugara
ŠŠ-360.  
Iz nalaza i mišljenja vještaka geometra D. Č. utvrđeno je da je sječa dva
hrastova stabla izvršena u dijelu parcele 3/20, ukupne površine 9600 m2,
upisane  u posjedovnom listu br. 3, KO Kaludra, koji glasi na ime S. R. i dr.  
Takođe je iz nalaza i mišljenja vještaka dipl. ing. Šumarstva P. K., utvrđeno
da se predmetna sječa odnosi na dva hrastova stabla prečnika na panju 54 i 52
cm, čija bruto drvna masa iznosi 2,87 m3 u vrijednosti od 110,00 eura, da je
sječa izvršena motornom testerom iz dva reza i to u periodu  kraja 2010 i
početka 2011. godine, te da je sječu izvršilo jedno lice.  
Sud je prednje dokaze, na osnovu kojih je nesumnjivo utvrđeno da je u mjestu
„K.“, na parceli oštećenog, izvršena sječa dva hrastova stabla bruto drvne
mase 2,87 m3 u vrijednosti 110,00 eura, u potpunosti prihvatio.  
Na osnovu iskaza svjedoka V. K. utvrđeno je da je početkom januara mjeseca
2011. godine u Šumsku Upravu u B. došao S. R. i inspektoru M. V., prijavio
bespravnu sječu u svojoj šumi od strane okrivljenog D. R.. Istog dana je sa
oštećenim izašao na lice mjesta i utvrdio da se radi o privatnoj šumi
oštećenog S. R. i da su posječena dva hrastova stabla, prečnika na panju 54 i
56 cm, ukupne drvne mase 3,13 m3. Tom prilikom oštećeni mu je kazao da je u
šumi zatekao okrivljenog D. R., koji je pobjegao sa lica mjesta, nakon čega je
on panjeve žigosao šumskim žigom ŠŠ-360 i o svemu sačinio zapisnik koji je
oštećeni potpisao. On je okrivljenog D. R. i njegovog brata viđao u šumi, a
takođe i podnosio krivične prijave protiv istih zbog bespravne sječe, kako u
privatnim šumama, tako i u državnoj šumi.  
Iz zapisnika o izvršenoj kontroli proizilazi da je lugar V. K., izvršio
kontrolu na licu mjesta 11.01.2011. godine, gdje je našao da su u selu K., u
mjestu zvano „K.“, u privatnoj šumi S. R. posječena dva hrastova stabla,
prečnika na panju 54 i 56 cm, što u bruto masi iznosi po III bonitetu 3,13 m3.  
Sud je prednje dokaze, iskaz svjedoka – lugara V. K. i zapisnik o izvršenoj
kontroli prihvatio, osim u dijelu prečnika panja jednog stabla od 56 cm i
ukupne količine drvne mase, koja je preciznije izračunata od strane vještaka
šumarske struke.  
Pravnom analizom naprijed utvrđenog činjeničnog stanja, sud je našao, da su se
u opisanim radnjama okrivljenog D. R., stekla sva bitna obilježja krivičnog
djela šumska krađa iz čl. 324 st. 1 KZ. Naime, na osnovu iskaza oštećenog i
svjedoka M. R., utvrđeno da je okrivljeni predmetne noći izvršio sječu u šumi
koja je privatno vlasništvo oštećenog S. R., jer su isti predmetne večeri
zatekli okrivljenog kako vrši sječu i sa sigurnošću ga prepoznali na licu
mjesta, a što je sud prihvatio. Na osnovu lista nepokretnosti, zapisnika o
uviđaju suda i nalaza i mišljenja vještaka geometra, utvrđeno je da je
oštećeni, S. R., vlasnik parcele br. 3/20, po kulturi šuma, upisane u
posjedovnom listu br. ..., KO K.. Takođe je vještačenjem putem vještaka
šumarske struke utvrđeno da su na istoj parceli, motornom testerom, posječena
dva stabla hrasta prečnika na panju 54 i 52 cm, ukupne bruto drvne mase 2,87
m3, a vrijednosti od 110,00 eura. Vještak se izjasnio da je sječu oba stabla
izvršilo jedno lice, prema koncentrisanosti sječe, načinu,  smjeru obaranja,
visini panjeva i vremenu sječe. Iskazom svjedoka – lugara V. K. i na osnovu
zapisnika o izvršenoj kontroli, utvrđeno je da je lugar V. K., nakon prijave
sječe od strane oštećenog, u prisustvu istog, izvršio pregled na licu mjesta i
o istom sačinio zapisnik, konstatujući da su posječena dva stabla hrasta, a
koje dokaze je sud u ovom dijelu prihvatio, dok u dijelu koji se odnosi na
prečnik jednog panja i ukupnu bruto drvnu masu, sud nije prihvatio, obzirom da
je premjer panjeva preciznije izvršen od strane vještaka šumarske struke, koji
je nakon toga izračunao i ukupnu bruto drvnu masu, a po mišljenju suda je
stručniji i kompetentniji od lugara za ovu vrstu obračuna. Sud nije prihvatio
odbranu okrivljenog da predmetne noći nije bio na mjestu sječe, te da nije
izvršio krivično djelo, već je mišljenja da je ista sračunata na izbjegavanje
krivice, neuvjerljiva i negirana ostalim izvedenim dokazima. S toga je sud
izveo nesumnjiv zaključak da je okrivljeni D. R. izvršio krivično djelo
stavljeno mu na teret.  
Djelujući na opisani način, okrivljeni je postupao sa umišljajem, svjestan da
obaranjem stabala, u privatnoj šumi vlasništvo S. R., vrši krivično djelo, pa
je i pored takve svijesti, oborio dva stabla, radi pribavljanja protivpravne
imovinske koristi, čime je manifestovao htjenje za nastupanje zabranjene
posledice.  
Prilikom odlučivanja o vrsti i visini krivične sankcije, koju u konkretnom
slučaju treba primijeniti prema okrivljenom D. R., za izvršeno krivično djelo,
sud je imao u vidu sve okolnosti iz čl. 42 KZ-a. Tako je od olakšavajućih
okolnosti, cijenio i uzeo u obzir, da je okrivljeni siromašnog imovnog stanja,
dok je kao otežavajuću okolnost cijenio njegovu raniju osuđivanost i to da je
dva puta osuđivan za isto krivično djelo. Kako su za krivično djelo šumska
krađa čl. 324 st. 1 KZ-a, zakonom kumulativno propisane  novčana kazna i
zatvor do jedne godine, to je sud okrivljenom D. R., kao glavnu kaznu izrekao,
na osnovu čl. 39 st. 2 tačka 3 KZ-a, novčanu kaznu u iznosu od 600,00 eura,
koju je dužan platiti u roku od 3 (tri) mjeseca, računajući od dana
pravosnažnosti presude, a ako osuđeni, ne plati novčanu kaznu u ovom roku, sud
će novčanu kaznu, zamijeniti kaznom zatvora, tako što će za svakih započetih
25,00 eura novčane kazne, odrediti jedan dan kazne zatvora, dok mu je kao
sporednu kaznu , na osnovu čl. 36 KZ-a, izrekao kaznu zatvora, u trajanju od
30 dana. Navedene kazne su po mišljenju suda srazmjerne težini izvršenog
krivičnog djela i stepenu krivice okrivljenog i predstavljaju onu mjeru, koja
je nužno neophodna, za postizanje u okviru opšte svrhe izricanja krivičnih
sankcija propisane čl. 4 st.2 KZ –a, svrhe kažnjavanja propisane čl. 32 istog
zakona. Osnovano se može očekivati da će izrečene kazne, pozitivno djelovati
na okrivljenog, te da će iste u buduće uticati na njega, da više ne vrši
krivična djela.  
Odluka o troškovima krivičnog postupka u iznosu od 197,00 eura, zasnovana je
na odredbi čl. 229 st. 1 ZKP-a i predstavlja izdatke koje je sud imao za
izlazak na lice mjesta i  naknadu i nagradu vještaku geometru i vještaku dipl.
ing. šumarstva, dok je paušalni iznos odmjeren vodeći računa o trajanju i
složenosti krivičnog postupka, te imovnom stanju okrivljenog, na osnovu čl.
226 st. 3 ZKP-a.  
Okrivljeni se obavezuje, na osnovu čl. 239 st. 2 ZKP-a, da na ime imovinsko
pravnog zahtjeva za naknadu štete, isplati oštećenom S. R. iznos od 110,00
eura, u roku od 15 dana, po pravosnažnosti presude.  
Sa izloženog odlučeno je kao u izreci presude.  
OSNOVNI SUD U BERANAMA
Dana 21.09. 2011.godine. 
Zapisničar,
S U D I J A ,
Marina Obadović
Ana Kenjić -Đukić 
PRAVNA POUKA:
Protiv ove presude, dozvoljena je žalba, u roku do 8   ( osam )
dana, od dana prijema iste,Višem sudu u B. Polju, a preko ovog suda.  