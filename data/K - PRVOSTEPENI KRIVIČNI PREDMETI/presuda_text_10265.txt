OSNOVNI SUD U BERANAMA
K.br.169/11 
U IME CRNE GORE
Osnovni sud u Beranama, kao prvostepeni krivični, po sudiji pojedincu Ani
Kenjić- Đukić, uz sudjelovanje zapisničara Marine Obadović, u krivičnom
predmetu protiv okrivljenog R. M., iz B., zbog krivičnog djela laka
tjelesna povreda   iz čl. 152 st. 2 u vezi st. 1 KZ, po optužnom predlogu
Osnovnog državnog tužilaštva u Beranama Kt. br. 91/2011 od 24.05.2011. godine,
nakon održanog glavnog i javnog pretresa, u prisustvu zamjenika ODT-a Jadranke
Mićović, okrivljenog i oštećenog Ž. B., donio je i javno objavio dana
29.09.2011.godine,  
P R E S U D U
Okrivljeni R. M. , JMBG …, od oca B. i majke V., rodjene G., rođen …
godine, u selu B., P., stalno nastanjen u naselju B., Opština B., državljanin
CG, penzioner, oženjen, otac šestoro djece, pismen, završio SSS, srednjeg
imovnog stanja, neosuđivan,  
K r i v   je :
Što je:  
Dana 11.03.2011. godine, oko 16,45 časova, u naselju B., Opština B., lako
tjelesno povrijedio oštećenog Ž. B., na način što ga je gadjao kamenom,
sredstvom podobnim da tijelo teško povrijedi i zdravlje teško naruši i udario
u predjelu ruke, nanijevši mu povredu - razderotinu veličine 3 x 1 cm u
predjelu šake lijevo sa dorzalne strane,  
- čime je izvršio krivično djelo laka tjelesna povreda iz čl.152 st. 2 u vezi
st.1 Krivičnog zakonika.  
- Pa ga sud za izvršeno krivično djelo, na osnovu navedenog zakonskog
propisa, te primjenom čl. 32, 39 st. 2 tač. 5 i čl. 42 KZ, kao i primjenom
člana 374 ZKP-a,  
                                                           O S U Đ U J E  
Na novčanu kaznu u iznosu od 1.200,00 (jednuhiljadudvijestotine) eura,
koju je dužan da plati u roku od 3 (   tri ) mjeseca po pravosnažnosti
presude. Ako osuđeni ne plati novčanu  kaznu, u određenom roku, sud će novčanu
kaznu, zamijeniti kaznom zatvora, tako što će za svakih započetih 25,00 eura
novčane kazne, odrediti jedan dan kazne zatvora.  
Okrivljeni se obavezuje, da plati sudu troškove krivičnog postupka, u iznosu
od 66,00 ( šesdesetšest ) eura i paušal u iznosu od 30,00  eura, u roku od 15
dana, po pravosnažnosti presude, pod prijetnjom prinudnog izvršenja.  
Oštećeni Ž. B. se radi ostvarivanja imovinskog pravnog zahtjeva za naknadu
štete na osnovu čl. 239 st. 2 ZKP- a upućuje na parnicu.  
O b r a z l o ž e nj e
Osnovno državno tužilaštvo u Beranama, podnijelo je optužni predlog Kt. br.
91/11 od 24.05.2011. godine, protiv R. M., iz  B., zbog krivičnog djela  laka
tjelesna povreda iz čl. 152 st. 2 u vezi st. 1 KZ. Zamjenik ODT-a Berane,
Jadranka Mićović u završnoj riječi ostala je pri optužnom predlogu navodeći da
je teza istog u potpunosti dokazana i da iskaz oštećenog ne treba dovoditi u
sumnju, jer je dat na jasan, precizan i tačan način, te da je u cjelosti
potvrđen kako medicinskom dokumentacijom, tako i nalazom i mišljenjem stalnog
sudskog vještaka medicinske struke dr. B. D.. Na kraju je predložila da sud
optuženog osudi na novčanu kaznu u iznosu od 1.200,00 eura.  
Oštećeni Ž. B., u završnoj riječi se pridružio krivičnom gonjenju protiv
okrivljenog i zadržao pravo da imovinsko pravni zahtjev za naknadu štete
ostvari u parničnom postupku . 
Okrivljeni R. M., u svojoj odbrani datoj tokom postupka, naveo je da je
dana 11.03.2011. godine, u popodnevnim časovima čistio livadu oko kuće, tj.
skupljao je lišće. Gomile lišća bile su udaljene od njegove kuće 2 do 2,5 m, a
od kuće Ž. B. 30 do 50 metara. Skupljeno lišće je zapalio i obzirom da je
duvao jak vjetar nosio je dim suprotno od njegove kuće i od kuće oštećenog.
Tada je čuo kako mu isti psuje majku i njega i on mu je odgovorio na isti
način. Ž. B. je prešao na njegovo imanje i gađao dva puta kamenom u njegovom
pravcu kojom prilikom je polomio salonit kojim je pokriven kokošar, a potom je
gađao u njegovom pravcu i drvetom. On je tada uzeo jedan kamen sa kojim ga je
gađao oštećeni i gađao u njegovom pravcu, a da li ga je pogodio ne zna. Tada
je naišao njegov brat od strica R. M. i kazao oštećenom da se skloni sa
njegovog imanja, što je isti i učinio, nakon čega su nastavili verbalni
konflikt, a dva sata nakon svega došla je policija. Na pretresu je dodao da
smatra da je oštećeni zadobio povrede kada je preskakao jaz da dođe na njegovo
imanje. Naveo je da on nije mogao pogoditi oštećenog kamenom, zbog ograde, a
isti ogradu kojom je zagrađen kokošar nije preskakao. Istakao je da to nije
jedini napad od strane oštećenog, već da su tom napadu prethodila dva napada
na njega i njegovu suprugu, a na koje policija nije reagovala. Da bi oštećeni
došao do njegovog imanja morao je proći kroz kupinjak i izrasline šljiva i
pretpostavlja da je pao i usled toga zadobio povredu. Pojasnio je da je tačno
da je gađao oštećenog, ali ne onim kamenom za koji tvrdi oštećeni da ga je
gađao, obzirom da tu postoji visoka ograda preko koje nije mogao prebaciti taj
kamen, jer je lošeg zdravstvenog stanja. U završnoj riječi je negirao
izvršenje krivičnog djela i naveo da teza optužbe nije dokazana, jer u nalazu
vještaka se kaže da je povreda mogla nastati od kamena, što znači da je mogla
nastati i od pada, kao i na drugi način. Nije priznao krivicu i tražio je od
suda da ga oslobodi od optužbe.  
Radi pravilnog i zakonitog presuđenja ove krivično pravne stvari, sud je na
glavnom pretresu, u dokaznom postupku, izveo sledeće dokaze: saslušao
oštećenog Ž. B., svjedoka R. M., pročitao izvještaj specijaliste JZU Opšta
bolnica B. br. … od 11.03.2011. godine, izvještaj ljekara specijaliste JZU
Opšte bolnice B. br. … od 15.03.2011. godine, nalaz i mišljenje stalnog
sudskog vještaka medicinske struke dr. B. D., dat na zapisniku kod istražnog
sudije Osnovnog suda u Beranama od 18.05.2011. godine i izvod iz KE za
okrivljenog.  
Nakon sprovedenog dokaznog postupka, cijeneći navode optužbe, odbranu
okrivljenog, te izvedene pobrojane dokaze, u smislu člana 16 i 370 ZKP- a, a
dovodeći ih u vezu jedne sa drugim, sud je stao na stanovište, da su činjenice
iz činjeničnog opisa izreke presude, u svemu dokazane i da je okrivljeni R. M.
izvršio krivično djelo, koje mu je optužnim predlogom ODT-a stavljeno na
teret, pa ga je oglasio krivim, jer nije bilo osnova koji bi isključivali
postojanje krivičnog djela i krivice okrivljenog.  Pri tome sud nije prihvatio
odbranu okrivljenog u dijelu da nije izvršio krivično djelo, jer je ista
nelogična, kontradiktorna i negirana izvedenim dokazima, u prvom redu iskazom
oštećenog, medicinskom dokumentacijom, a i sam okrivljeni je naveo da je ipak
gadjao oštećenog, ali ne sa kamenom za koji oštećeni tvrdi da ga je gadjao.  
Tako je na osnovu iskaza oštećenog Ž. B. utvrđeno, da je dana 11.03.2011.
godine, u popodnevnim časovima dok se nalazio u svojoj kući, vidio kroz
prozor, okrivljenog R. M., u čijoj blizini i živi, kako pali neko smeće u
blizini njegove kuće i to 3 do 4 metra. Kada ga je upitao zašto to radi, isti
mu je odgovorio „Mrš lopove, lopužo, moje je imanje i ja mogu da radim šta
hoću“. On je u tom trenutku kupio rublje koje se nalazilo na terasi, a
okrivljeni se približio na domak jedne ograde, čija je visina oko 1,80 metara
i gadjao ga sa jednim kamenom, ali ga nije pogodio. Potom je uzeo drugi kamen
kojim je gađao u njegovom pravcu , a on je da bi zaštitio glavu podigao lijevu
ruku i kamen ga je pogodio u predjelu lijeve šake sa vanjske strane. On je
tada, ne želeći da se svađa sa okrivljenim, obzirom da se radi o starijem
čovjeku narušenog zdravlja, slučaj prijavio policiji i nakon toga otišao u
medicinski centar B., gdje mu je konstatovana povreda. On nije prije ovog
događaja gađao okrivljenog kamenom, jer je njegovo dvorište u cjelini
prekriveno betonom, tako da to nije moguće učiniti. R. M. je jednog momenta
prošao blizu njegove terase, ali mu nije govorio da se udalji, niti mu se
obraćao, a on nije prilazio do ograde okrivljenog već je bio na terasi i
stepenicama svoje kuće.  
Sud je iskaz oštećenog prihvatio kao objektivan, jasan i uvjerljiv, jer je u
pogledu odlučnih činjenica potvrđen nalazom i mišljenjem vještaka medicinske
struke, na osnovu čega se nesumnjivo zaključuje da je okrivljeni nanio laku
tjelesnu povredu oštećenom.  
Na osnovu medicinske dokumentacije i nalaza i mišljenja vještaka med. struke
dr. B. D., utvrđeno je  da je kod oštećenog konstatovana povreda u vidu
razderotine veličine 3 x 1 cm, u predjelu šake lijevo sa dorzalne strane. Ta
povreda se kvalifikuje kao laka tjelesna povreda, a nanesena je tupom
mehaničkom silom, to može biti kamen ili neki drugi sličan predmet.  
Sud je prednje dokaze medicinsku dokumentaciju, te nalaz i mišljenje vještaka
med. struke prihvatio, obzirom da je med. dokumentacija izdata od strane
ovlašćenih lica i snabdjevena pečatima i potpisima, a nalazi i mišljenje su
dati stručno i savjesno, u skladu sa pravilima nauke i vještine.  
Iz iskaza svjedoka R. M. , proizilazi da se predmetnog dana nalazio kod
brata oštećenog i čuvši svađu izašao je i vidio da je oštećeni potrčao, a on
mu je kazao da stane. Oštećeni je nečim gađao u pravcu okrivljenog, koji se
nalazio iza taraba u svom dvorištu i faktički je bio zagrađen. Čuo je da je
nešto udarilo u tarabe, ali ne zna šta, a zaključio je da je to nešto bacio
oštećeni, obzirom da se zvuk udarca čuo sa one strane taraba, sa koje se
nalazi oštećeni. Nije vidio da je okrivljeni bilo čime gađao oštećenog. Nakon
toga otišao je kući, a svađa i psovke su se nastavile, dok kod oštećenog nije
primijetio nikakve povrede. Oštećeni je samo prešao jaz i bio je udaljen od
taraba, 2 do 2,5 metra. Ovo nije prva svađa između okrivljenog i oštećenog,
policija je već dva puta dolazila na lice mjesta.  
Iskaz prednjeg svjedoka sud nije prihvatio, već je mišljenja da je isti
sračunat da pomogne okrivljenom u cilju izbjegavanja krivice, obzirom da je
isti izjavio da nije vidio da je okrivljeni gadjao oštećenog, a naveo je da je
oštećeni gadjao u pravcu okrivljenog, jer je čuo da je nešto udarilo u tarabe,
a ne zna šta, te pošto je zvuk dolazio sa strane gdje se nalazio oštećeni,
zaključio je da je nešto bacio oštećeni, što je nelogično, jer je okrivljeni
istakao da je u jednom navratu gadjao oštećenog, negirajući da se radi o
kamenu za koji oštećeni tvrdi da ga je gadjao.  
Pravnom analizom naprijed utvrđenog činjeničnog stanja, sud je našao da su u
radnjama okrivljenog R. M., sadržana sva bitna obilježja krivičnog djela laka
tjelesna povreda iz čl. 152 st. 2 u vezi st. 1 KZ. Naime, na osnovu iskaza
oštećenog, utvrđeno je da je bio kući, kada je vidio da okrivljeni pali lišće,
izašao je i pitao zašto to radi, a okrivljeni je odgovorio pogrdnim riječima,
a zatim prišao do ograde visoke 1,80 m i gadjao ga najprije jednim kamenom,
ali ga nije pogodio, a zatim drugim, oštećeni je podigao lijevu ruku da bi
zaštitio glavu, a kamen ga je pogodio u predjelu lijeve šake, sa vanjske
strane. Nakon toga je prijavio okrivljenog u UP PJ B., a zatim bio kod ljekara
Opšte bolnice u B., gdje mu je pregledom konstatovana povreda. Kazivanje
oštećenog je potkrijepljeno i medicinskom dokumentacijom, iz koje proizilazi
da se oštećeni predmetnog dana, javio ljekaru zbog zadobijenih povreda.
Vještačenjem putem vještaka medicinske struke B. D., utvrđeno je da je
oštećeni zadobio povredu u vidu razderotine 3 x 1 cm u predjelu šake, lijevo
sa dorzalne strane, da je ista nanesena dejstvom tupe mehaničke sile, to može
biti kamen ili sličan predmet, a kvalifikuje se kao laka tjelesna povreda.
Svjedok R. M. u svojoj izjavi datoj tokom postupka, istakao je da je
predmetnog dana bio prisutan svađi okrivljenog i oštećenog, te da je oštećeni
nečim gađao u pravcu okrivljenog, ali to nije vidio, već je to zaključio na
osnovu zvuka koji se čuo sa one strane na kojoj se nalazio oštećeni. Negirao
je da je okrivljeni gađao oštećenog, međutim, okrivljeni je priznao da je u
jednom momentu gađao oštećenog, a ne zna da li ga je pogodio, ali je naveo da
ga nije gađao kamenom za koji tvrdi oštećeni, pa sud iskaz prednjeg svjedoka
nije prihvatio, već je mišljenja da je isti želio da pomogne okrivljenom. Sud
takođe nije prihvatio ni odbranu okrivljenog, u dijelu da nije izvršio
krivično djelo, iz razloga što je takva odbrana negirana iskazom oštećenog,
med.dokumentacijom i nalazom i mišljenjem vještaka med. struke, nelogična je i
kontradiktorna, jer i sam okrivljeni nije sporio da je uputio kamen u pravcu
oštećenog i po mišljenju suda, sračunata na izbjegavanje krivice. Dakle, na
osnovu prednjih dokaza, nesumljivo je potvrđena teza optužbe da je okrivljeni
izvršio krivično djelo koje mu se stavlja na teret, a kamen u svakom slučaju
predstavlja sredstvo podobno da tijelo teško povrijedi i zdravlje teško
naruši. Sud je upodobio izreku presude utvrđenom činjeničnom stanju, ne
dirajući pri tom, u objektivni identitet između optužbe i presude.  
Djelujući na opisan način, okrivljeni je postupao sa umišljajem, svjestan da
gađajući kamenom, koji je sredstvo podobno da tijelo teško povrijedi i
zdravlje teško naruši u pravcu oštećenog, vrši krivično djelo, pa je i pored
takve svijesti, gađao oštećenog kamenom, kojom prilikom mu je nanio laku
tjelesnu povredu, čime je manifestovao htjenje za nastupanje zabranjene
posledice.  
Prilikom odlučivanja o vrsti i visini krivične sankcije, koju u konkretnom
slučaju treba primijeniti prema okrivljenom R. M., za izvršeno krivično djelo,
sud je imao u vidu sve okolnosti iz čl. 42 KZ-a. Tako je od olakšavajućih
okolnosti sud okrivljenom cijenio da je porodičan čovjek, otac šestoro djece,
neosuđivan. Kako je za predmetno krivično djelo zakonom propisana novčana
kazna ili kazna zatvora u trajanju do tri godine, to je sud okrivljenom na
osnovu čl. 39 st. 2 tač. 5 KZ-a izrekao novčanu kaznu u iznosu od 1.200,00
eura, koju je dužan da plati u roku od 3 mjeseca po pravosnažnosti presude.
Ako osuđeni ne plati novčanu kaznu, u određenom roku, sud će novčanu kaznu,
zamijeniti kaznom zatvora, tako što će za svakih započetih 25,00 eura novčane
kazne, odrediti jedan dan kazne zatvora. Po mišljenju suda, izrečena novčana
kazna je srazmjerna težini izvršenog krivičnog djela i stepenu krivice
okrivljenog, te će se izrečenom kaznom, u okviru opšte svrhe izricanja
krivičnih sankcija predviđenih čl. 4 st. 2 KZ, postići svrha kažnjavanja
propisana čl. 32 istog zakona. Osnovano se može očekivati da će izrečena kazna
pozitivno djelovati na okrivljenog, te da će ista dovoljno uticati  da ubuduće
ne vrši krivična djela.  
Odluka o troškovima krivičnog postupka u iznosu od 66,00 (šesdesetšest) eura,
zasnovana je na odredbi čl. 229 st. 1 ZKP-a i predstavlja izdatke koje je sud
imao kao naknadu za vještačenje putem vještaka medicinske struke, dok je
paušalni iznos odmjeren vodeći računa o trajanju i složenosti krivičnog
postupka, te imovnom stanju okrivljenih, na osnovu čl. 226 st. 3 ZKP-a.  
Oštećeni Ž. B., iz B., Opština B., radi ostvarivanja imovinskog pravnog
zahtjeva za naknadu štete, upućije se na parnicu, na osnovu čl. 239 st. 2
ZKP-a.  
Sa izloženog odlučeno je kao u izreci presude.  
OSNOVNI SUD U BERANAMA
Dana 29.09.2011. godine.
Zapisničar,
S U D I J A, 
Marina Obadović
Ana Kenjić-Đukić 
PRAVNA POUKA:
Protiv ove presude, dozvoljena je žalba,
u roku do 8   ( osam ) dana, od dana prijema iste,
Višem sudu u B. Polju, a preko ovog suda.  