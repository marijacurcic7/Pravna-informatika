K.br. 185/11 
U IME CRNE GORE
      **OSNOVNI SUD U BERANAMA** , po sudiji pojedincu Draganu Dašiću, uz učešće namještenika suda Mirjane Čukić kao zapisničara, u krivičnom predmetu protiv okrivljenog **D. M.** , iz B., zbog krivičnog djela ugrožavanje sigurnosti iz čl.168. st.1. Krivičnog Zakonika,  po optužnom predlogu Osnovnog državnog tužilaštva u Beranama Kt.br. 114/2011, od 01.06.2011. godine,  nakon održanog, usmenog glavnog i javnog pretresa u prisustvu zastupnika javne optužbe Zamjenika ODT-a u Beranama Sujković Amre, oštećenog K. N., okrivljenog D. M. i njegovog branioca adv. S. M., donio je i javno objavio dana 22.09.2011. godine,

P R E S U D U
      Okrivljeni **D. M.,** od oca M. i majke M., rođene Lj., rođen u B. ... godine, stalno nastanjen u naselju D., Opština B., državljanin Crne Gore, po zanimanju ugostitelj, oženjen, otac dvoje djece, pismen, završio Srednju školu, siromašnog imovnog stanja, neosuđivan.

K r i v    j e :
      **Što je :**

      U noći 12.03.2011. godine oko 19,17 časova u B., ugrozio sigurnost oštećenog K. N. ozbiljnom prijetnjom da će napasti na život i tijelo oštećenog, na način što je više puta pozivao oštećenog sa svog mobilnog telefona marke "Nokia", model 230, ser. br. ..., u kojem se nalazila kartica broja ... i prekidao vezu, na mobilni telefon oštećenog br. ... i nakon što ga je oštećeni pozvao, okrivljeni mu je uputio riječi prijetnje "jesi li ti ovaj što piše po novina", "jebaću ti majku pobiću vas i ove što pišu s tobom, dolazim noćas poklaću ti porodicu, tebe i sve tvoje.

      \- Čime je izvršio krivično djelo ugrožavanje sigurnosti iz čl.168. st.1. Krivičnog Zakonika Crne Gore.

      \- Pa ga sud za izvršeno krivično djelo na osnovu navedenog Zakonskog propisa, te primjenom čl.4. st.2, čl.32, 39, 42, 45, i 46. KZ CG, kao i primjenom čl. 226. st.2. tač. 1. i 9., čl. 229. 239. st.2. i 374. ZKP-a,

O S U Đ U J E
      Na novčanu kaznu u iznosu od 600,00 /šeststotina eura/  koju je okrivljeni dužan platiti u roku od 3 /tri/ mjeseca od dana pravosnažnosti presude.

      Ukoliko se novčana kazna ne plati u naznačenom roku, ista će se zamijeniti kaznom zatvora, računajući za svakih započetih 25,00 € /dvadeset pet/ eura novčane kazne kao 1 /jedan/ dan zatvora.

      Okrivljeni se obavezuje da na ime troškova krivičnog postupka plati sudu iznos od 66,00 /šezdesetšest/ eura, kao i da na ime paušala plati sudu iznos od 40,00 /četrdeset/ eura u roku od 15 dana od dana pravosnažnosti presude pod prijetnjom prinudnog izvršenja.

      Oštećeni K. N. se radi ostvarivanja imovinsko pravnog zahtjeva za naknadu štete upućuje na parnicu.

O b r a z l o ž e nj e
      Osnovno državno tužilaštvo u Beranama je optužnim predlogom Kt.br.114/2011 od 01.06.2011. godine, optužilo D. M., iz B., da je izvršio krivično djelo ugrožavanje sigurnosti iz čl.168. st.1. Krivičnog Zakonika.

      Na glavnom pretresu od 22.09.2011. godine, zastupnik javne optužbe, Zamjenik Osnovnog državnog tužioca u Beranama Sujković Amra, u završnoj riječi je ostala pri optužnom predlogu ODT-a  i zatražila da sud okrivljenog D. M. oglasi krivim i izrekne mu novčanu kaznu u iznosu od 1.200,00 eura, iz razloga jer je dokazima izvedenim na glavnom pretresu, kao i nalazom i mišljenjem vještaka za telekomunikacije S. Š., nesporno utvrđeno da je izvršio krivično djelo ugrožavanje sigurnosti iz čl.168. st.1. KZ, na način kako mu je to optužnim predlogom stavljeno na teret.

Oštećeni K. N. u završnoj riječi se pridružio krivičnom gonjenju protiv
okrivljenog, i naveo da će imovinskopravni zahtjev za naknadu štete ostvariti
u parničnom postupku.  Da se u konkretnom slučaju osjetio ugroženim, a takođe
i njegova porodica, jer su dva i po mjeseca trpjeli strašne traume izazvane
ponašanjem okrivljenog.  
Izjašnjavajući se o navodima iz optužnog predloga Osnovnog državnog tužilaštva
Berane, okrivljeni D. M. ,  je tokom postupka u svoju odbranu naveo da je
šest godina bio zaposlen u posebnoj jedinici policije koja je bila smještena u
R. – B. i da je radio sa K. N. sa kojim  je bio u dobrim odnosima i sa kojim
se posjećivao. Da je dana 12.03.2011. godine, kako je bila subota, radio je na
svom imanju u selu V., kod Berana, nakon čega je pošao u kafanu koja se nalazi
kod hotela Berane. Nakon nekoliko piva, pozvao je K. N. na broj telefona ...,
smatrajući da on ima njegov broj, a koji je ..., ali kako nije imao dovoljno
na računu kada je telefon zazvonio prekinuo je vezu, da bi se kada ga nakon
nekoliko minuta pozvao K. N., javio i pitao ga "je li N., što si dobio otkaz",
na šta mu on je odgovorio da je otkaz dobio na pravdi boga, te da ima pravo da
priča i piše po novinama da je stvorio državu, ali da se on ne sjeća da li mu
je na to odgovorio, jer je bio u alkoholisanom stanju, nakon čega se veza
prekinula. Naveo je da je čitao u dnevnoj štampi da je K. N. dobio otkaz i da
mu je zbog toga bilo žao, jer je i sam dobio otkaz. Istakao je da broj
telefona ... lično on koristi, da nije prijetio K. N., niti je za to imao
ikakvog razloga, posebno ne da prijeti njegovoj porodici, i da nije izvršio
krivično djelo koje mu se stavlja na teret. Naveo je da je spreman da se
izvini K. N., ako je uvrijeđen. U završnoj riječi je prihvatio završnu riječ
svog branioca, istakavši da ne može da shvati da oštećeni K. N. ne zna njegov
broj, kada ga je zvao nekoliko puta, i da se ne osjeća krivim.  
      Branilac okrivljenog adv. S. M. u završnoj riječi je izjavio da dokazima izvedenim tokom pretresa nije potvrđena teza optužbe da je njegov branjenik izvršio krivično djelo koje je bliže opisano u dispozitivu predloga. Da egzaktni dokazi putem vještačenja spornih komunikacija mobilnim telefonima potvrđuju činjenicu da je oštećeni prvi kontaktirao optuženog sa svog mobilnog telefona i to SMS porukom, a da je nakon toga optuženi dva puta pokušao da provjeri ko ga poziva, ali iako je veza uspostavljena do razgovora nije došlo, jer je veza trajala samo jednu sekundu. Da je sledeći poziv takođe iniciran od strane oštećenog SMS porukom, a da je nakon toga, takođe, od strane oštećenog  uspostavljena veza koja je trajala 112 sekundi. Da ne stoji činjenični opis iz dispozitiva optužnog predloga da je optuženi pozvao oštećenog i izgovorio mu inkriminisane riječi opisane u predlogu, već da je poziv uslijedio od strane oštećenog i da je sa njegove strane uspostavljena veza sa optuženim, pa s toga nema utemeljenja niti namjera, niti djelatna radnja okrivljenog koja je u opisanom predlogu, a koja bi imala elementa ovog krivičnog djela jer nema logike da onaj koji je pozvan iz čista mira prijeti i ugrožava onoga koji ga je pozvao. Pa da kako nema dokaza za radnju opisanu u predlogu na strani optuženog, a postoje dokazi da on nije pozivao oštećenog, nema ni krivičnog djela, pa ni krivične odgovornosti, te je stoga predlažio da ga sud oslobodi od optužbe.

      Radi pravilnog i zakonitog presuđenja ove krivične stvari sud je na glavnom pretresu u dokaznom postupku izveo sledeće dokaze:

u svojstvu svjedoka saslušao oštećenog K. N., saslušao svjedoka Š. V., izvršio
uvid u potvrdu o privremeno oduzetim predmetima Uprave policije - PJ B., br.
..., od 30.04.2011. godine, izvršio uvid u listing komunikacija broja ..., za
period od 01.01.2011. godine do 29.04.2011. godine, pročitao tekstualni dio
listinga komunikacija koji je od strane ODT-a dostavljen 08.07.2011. godine,
pročitao nalaz i mišljene vještaka za telekomunikacije Š. S. iz predmeta
Kri.br.122/11 od 31.05.2011. godine, koju je i saslušao na glavnom pretresu od
22.09.2011. godine radi pojašnjenja nalaza i mišljenja i pročitao izvod iz
kaznene evidencije za okrivljenog.  
      Nakon sprovedenog dokaznog postupka cijeneći navode optužbe, odbranu optuženog, te izvedene pobrojane dokaze, cijeneći ih u smislu čl.16. i 370. ZKP-a, a dovodeći ih u vezu jedne sa drugim, sud je stao na stanovište da su činjenice iz činjeničnog opisa izreke presude u svemu dokazane i da je okrivljeni D. M. izvršio krivično djelo ugrožavanje sigurnosti iz čl.168. st.1. Krivičnog zakonika, koje mu je optužnim predlogom Osnovnog državnog tužilaštva stavljeno na teret, pa ga je oglasio krivim i krivičnopravno odgovornim jer nije bilo osnova koji bi isključivali postojanje krivičnog djela i krivičnopravne odgovornosti okrivljenog. Pri tom je sud cijenio odbranu okrivljenog koji je istakao da je pozvao oštećenog na broj telefona koji je oštećeni koristio, te kako nije imao na računu prekinuo vezu, nakon čega je oštećeni njega pozvao te na taj način su uspostavili kontakt, što je i potvrđeno nalazom i mišljenjem vještaka telekomunikacijeske struke, te u tom dijelu je prihvatnjiva odbrana okrivljenog, dok u dijelu u kojem je negirao da je oštećenom upućivao riječi prijetnje, sud nije prihvatio jer i kako je sam naveo da je bio u alkoholisaniom stanju i da se ne sjeća da li bilo šta odgovorio oštećenom, pa s toga takva njegova odbrana nema uporišta u izvedenim dokazima, te je za sud neuvjerljiva i data u cilju izbjegavanja krivične odgovornosti, a ista je u potpunosti negirana jasnim iskazom oštećenog K. N..

      Iz iskaza oštećenog **K. N.** koga je sud saslušao u svojstvu svjedoka, se vidi da je bio zaposlen u posebnoj jedinici policije B. gdje je i radio sve do prošle godine, kada je dobio otkaz. Da mu je dana 12.03.2011. godine, oko 19.10 časova, dok se nalazio u svojoj kući sa ocem, majkom, suprugom i djecom, dva puta kratko zazvonio telefon, odnosno neko ga je “cimao”. Vidio je da je to broj ...,   i  poslao mu poruku “ko je” sa svog broja .... Međutim, niko mu nije odgovarao, već ga je isti broj još jednom “cimnuo”, da bi mu on poslao drugu poruku "ko je brate, kaži šta me zvrckaš, ako ti trebam nazovi, jer nemam ni ja puno na račun", ali takođe nije dobio odgovor i još jednom mu je telefon kratko zazvonio. Kako je pomislio da ga možda zove neko od porodice ili drugova i da trenutno nemaju novca na računu, ili da je nekome hitno potreban, odlučio je da taj broj nazove. Kada mu se neko lice javilo pitalo ga je je li on N. a kada mu je on odgovorio da jeste, počeo je sa pitanjima "jesi li ti ovaj što piše po novinama" i obratio mu se sa riječima "jebaću ti majku, pobiću vas i ove što pišu s tobom, dolazim noćas poklaću ti porodicu, tebe i sve tvoje", nakon čega je isključio telefon. Istakao je da mu je i prije ovog slučaja zvonio telefon pet-šest puta, ali da broj nije mogao da identifikuje, pa to nije ni prijavio, jer nije bilo prijetnje, iako mu je govoreno sa tog broja "ovo nije tvoja država, ti znaš gdje ti je mjesto, glibo glibavi", ali da to nije shvatao ozbiljno. Kasnije je saznao da ga je zvao D. M., sa kojim je bio u dobrim odnosima i sa kojim se poznaje, kod koga je išao kući i da su bili prijatelji, kao i da smatra da iza tih prijetnji neko stoji. Naveo je da smatra da je okrivljeni D. nagovoren i da on ne smije da kaže od koga, a da ga je deset minuta nakon ovog razgovora nazvao i rekao mu da je u pitanju šala, da ga ne bi prijavio. Takođe je naveo da je nekada imao upisan broj telefona okrivljenog u telefonski imenik, ali da ne zna kada je taj broj izbrisao, te da ga u trenutku kada se desio događaj nije imao upisan u telefonskom imeniku.

Sud je u potpunosti prihvatio iskaz oštećenog jer je u skladu sa ostalim
dokazima koje je sud prihvatio kao nesporne, jer je isti na realan, precizan i
uvjerljiv način prezentirao predmetnu situaciju, a isti je u skladu i sa
nalazom i mišljenjem vještaka telekomunikacijske struke. Na osnovu navedenog
je utvrđeno da je na njegov broj telefona ... nakon nekoliko poziva sa njemu
tada nepoznatog broja telefona ... na taj broj uputio dvije SMS poruke, ali
kako su se pozivi sa istog broja nastavljali, taj broj je pozvao, kada mu je
okrivljeni uputio riječi prijetnje zbog kojih je osjetio strah i nesigurnost
za život i tjelesni integritet i to kako za sebe lično, tako i članove svoje
porodice.  
      Iz iskaza svjedoka Š. V. se vidi da radi u Graničnoj policiji MUP-a Crne Gore, u R., da zna da se okrivljeni i oštećeni poznaju i da su se posjećivali, ali da mu ništa nije poznato u vezi prijetnji koje je okrivljeni upućivao oštećenom. Da je kada je čuo za problem između njih, predložio da se  izmire, ali da mu je rečeno da K. ne želi da se miri jer mu je D. vrijeđao roditelje.

Sud je prihvatio iskaz pomenutog svjedoka, jer je isti na jasan način opisao
da mu je poznato da su se okrivljeni i oštećeni poznavali i da su bili u
dobrim odnosima, kao i da je kada je čuo da postoji problem između njih
pokušao da ih izmiri, ali da oštećeni nije pristao jer se osjećao uvrijeđen.  
      Uvidom u potvrdu o privremeno oduzetim predmetima Uprave policije - PJ B., br...., od 30.04.2011. godine se vidi da je od D. M., iz Berana, dana 30.04.2011. godine oduzet mobilni telefom, marke Nokia, model 2330, br.serije ..., sivo crne boje, sa karticom broj ..., br. serije ....

      Sud je navedenu potvrdu Uprave policije-PJ B. prihvatio kao dokaz, jer je ista izdata od nadležne državne institucije, snabdjevena pečatom i potpisom ovlašćenog službenog lica, i iz nje je utvrđeno da je od okrivljenog D. M. oduzeta kartica ... koju je okrivljeni koristio prilikom upućivanja prijetnji oštećenom.

      Uvidom u listing komunikacija broja ..., za period od 01.01.2011. godine do 29.04.2011. godine, kao i uvidom u tekstualni dio listinga komunikacija koji je od strane ODT-a dostavljen 08.jula 2011. godine, se vidi da su dana 12.03.2011. godine, u vremenskom periodu od 19.13 do 19.17 časova, sa broja telefona ... upućena na broj telefona ... dva poziva, i to u trajanju od po jedne sekunde, dok je sa broja telefona ... upućene dvije SMS poruke i jedan poziv u trajanju od 112 sekundi na broj telefona ....

Iz nalaza i mišljenja vještaka za telekomunikacije S. Š. iz predmeta
Kri.br.122/11 od 31.05.2011. godine, a koji je pojašnjen na glavnom pretresu,
se vidi da je dana 12.03.2011. godine uspostavljena komunikacija između
brojeva telefona ... i ..., kao i da je broj ... tri puta kontaktirao broj
...,  i to dva puta SMS porukama i jedan put pozivom, koji je trajao 112
sekundi, dok je sa broja telefona ... dva puta pozivan broj ..., i da su oba
puta razgovori trajali od po jednu sekundu. Na glavnom pretresu je navela da
se na listingu komunikacija ne registruje podatak kada se sa pozvanim brojem
telefona ne ostvari kontakt, odnosno kada se pozvani ne javi, pa da tako na
listingu ne postoje podaci o neostvarenim kontaktima, i da je prvi kontakt
ostvaren tako što je broj telefona ... poslao SMS poruku prema broju telefona
....  
Sud je u potpunosti prihvatio nalaz i mišljenje navedenog vještaka
telekomunikacijske struke, jer isti potiče od kompetentnog i stručnog lica, i
u skladu je sa pravilima struke, kao i navedene dokaze kao validne i nesporne,
i na osnovu njih je nesporno utvrđeno da su sa telefonskog broja ... koji je u
vlasništvu okrivljenog prema broju telefona oštećenog ... upućena dva poziva,
u trajanju od po jedne sekunde, nakon čega je oštećeni uputio dvije SMS poruke
prema tom broju, a nakon toga i poziv u trajanju od 112 sekundi.  
Pravnom analizom naprijed utvrđenog činjeničnog stanja sud je našao da su se u
opisanim radnjama optuženog D. M. stekla sva bitna obeležja bića krivičnog
djela ugrožavanje sigurnosti iz čl.168. st.1. Krivičnog Zakonika. Naime, tokom
postupka, je utvrđeno da je okrivljeni u noći 12.03.2011. godine oko 19,17
časova u B., ugrozio sigurnost oštećenog K. N. ozbiljnom prijetnjom da će
napasti na život i tijelo oštećenog, na način što je više puta pozivao
oštećenog sa svog mobilnog telefona marke "Nokia", model 230, ser. br. ..., u
kojem se nalazila kartica broja ... i prekidao vezu, na mobilni telefon
oštećenog br. ... i nakon što ga je oštećeni pozvao, okrivljeni mu je uputio
riječi prijetnje "jesi li ti ovaj što piše po novina", "jebaću ti majku pobiću
vas i ove što pišu s tobom, dolazim noćas poklaću ti porodicu, tebe i sve
tvoje". Naime, sud je najprije utvrdio da okrivljeni posjeduje i koristi broj
telefona ..., kao i da oštećeni posjeduje i koristi broj ..., i to duži niz
godina. Kao nesporno je dalje utvrđeno da je najprije okrivljeni sa navedenog
broja telefona oštećenom upućivao pozive i prekidao vezu, da bi tada oštećeni
na taj broj poslao dvije SMS poruke pokušavajući da na taj način sazna ko je,
ali kako su se pozivi nastavili, misleći da je u pitanju neko od članova
njegove porodice ili neki njegov prijatelj koji nema na računu, ili da je u
pitanju nešto hitno, isti broj nazvao, da bi mu tada okrivljeni uputio riječi
prijetnje podobne da izazovu osjećaj straha i nesigurnosti kod onoga kod koga
su upućene, što je utvrđeno na osnovu iskaza oštećenog, a potvrđeno listingom
komunikacija i nalazom i mišljenjem vještaka telekomunikacijske struke. Na
osnovu navedenih činjenica utvrđeno je da se u predmetnom slučaju radilo o
prijetnji koja je kod oštećenog izazvala osjećanje ugroženosti za život i
tjelesni integritet. Djelujući na opisani način okrivljeni je postupao sa
umišljajem svjestan da prijeti oštećenom, da se prijetnja odnosi na život i
tjelesni integritet oštećenog i članova njegove porodice, pa je htio
postizanje zabranjene posledice.  
Prilikom odlučivanja o izboru, vrste i visine krivične sankcije koju u
konkretnom slučaju treba primijeniti prema okrivljenom D. M. za naprijed
navedeno krivično djelo sud je imao u vidu sve okolnosti u smislu čl.42. KZ
CG. Tako je od olakšavajućih okolnosti na strani okrivljenog D. M. sud cijenio
i uzeo u obzir da se radi o porodičnom čovjeku, ocu dvoje djece, koji do sada
nije osuđivan kao počinilac krivičnih djela, dok otežavajućih okolnosti na
strani okrivljenog nije bilo, pa je sud olakšavajuće okolnosti cijenio kao
osobito olakšavajuće, te je primjenom odredaba čl.45. i 46. KZ CG o
ublažavanju kazne, okrivljenom na osnovu čl.39. KZ CG, izrekao novčanu kaznu u
iznosu od 600,00 /šest stotina/ eura. Po mišljenju suda izrečena kazna je
srazmjerna težini izvršenog krivičnog djela i stepenu krivične odgovornosti
okrivljenog, te će se ovom vrstom i visinom kazne u okviru opšte svrhe
izricanja krivičnih sankcija, propisanih čl.4. st.2. KZ CG, postići svrha
kažnjavanja propisana  čl.32.  istog Zakona. Osnovano se može očekivati da će
izrečena kazna pozitivno djelovati na prevaspitavanje okrivljenog, te da će
ista na njega uticati da ubuduće ne vrši krivična djela.  
Odluka o troškovima krivičnog postupka zasnovana je na odredbi čl. 226. st.1.
tač.1 i predstavlja izdatke koje je sud imao kao naknadu vještaku
telekomunikacijske struke za dati nalaz i mišljenje, u iznosu od 66,00
/šezdesetšest/ eura, dok je paušalni iznos odmjeren s obzirom na trajanje i
složenost krivičnog postupka, te imovnog stanja okrivljenog, shodno čl.226.
st.2. tač.9.  
Oštećeni K. N. se radi ostvarivanja imovinsko pravnog zahtjeva za naknadu
štete upućuje na parnicu, shodno čl.239.st.2. ZKP-a.  
S iznijetih razloga odlučeno je kao u izreci presude.  
OSNOVNI SUD U BERANAMA,
Dana 22.09.2011. godine.
Zapisničar
S U D I J A 
Mirjana Čukić
Dragan Dašić 
PRAVNA POUKA:
Protiv ove presude nezadovoljna stranka
ima pravo žalbe u roku od 8 /osam/ dana
od dana prijema iste   i to Višem sudu u
Bijelom Polju, preko ovog suda.  