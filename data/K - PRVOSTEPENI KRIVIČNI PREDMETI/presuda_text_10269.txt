OSNOVNI SUD U BERANAMA
K.br.196/11 
U IME CRNE GORE
Osnovni sud u Beranama, kao prvostepeni krivični, po sudiji pojedincu Ani
Kenjić Đukić, uz sudjelovanje zapisničara Marine Obadović, u krivičnom
predmetu protiv okrivljenog R.D., iz   B., zbog produženog krivičnog djela
kradja iz čl. 239 st. 1 KZ, u vezi sa čl. 49 KZ,  po optužnom predlogu
Osnovnog državnog tužilaštva u Beranama, Kt.br. 84/11 od 16.06.2011.godine,
nakon održanog glavnog, javnog pretresa, u prisustvu Zamjenika ODT-a Jadranke
Mićović, okrivljenog, njegovog branioca adv. S. M. i oštećene M. D., donio je
i javno objavio dana 03.10. 2011. godine,  
P R E S U D U
Okrivljeni R. D., od oca O. i majke Đ., rodjene D., rodjen … godine u P.,
stalno nastanjen, u naselju P., opština B., državljanin S., nezaposlen,
neoženjen, nepismen, siromašnog imovnog stanja, neosudjivan,  
K r i v    j e :
Što je: 
U vremenskom periodu od 09.03. do 15.03.2011.godine, iz dvorišta kuće u
naselju P., Opština B., vlasništvo oštećene M. D., oduzeo 8 (osam) metalnih
polovnih felmi, 2 (dva) metalna korita prepravljena od bojlera, 1 (jedan)
metalni ram, 30 (trideset) komada armature 0,4 dužine 30 cm, 1 (jedna) ručna
kolica, 1 (jednu) tučanu veliku kadu, 20 (dvadeset) obručeva za kacu, 3 (tri)
tanka lima 2x1 m2, 2 (dva) deblja lima iste površine, jedan metalni sadžak
težine 20 kg, armaturu 0,6 mm, 30 (trideset)  komada dužine 6 m, armaturu
rebrastu 50 (pedeset) komada dužine 2m, 2 (dvije) mreže armaturne, 20
(dvadeset) komada metalnih cijevi dužine 2m, a sve u namjeri da njihovim
prisvajanjem  sebi pribavi protiv pravnu imovinsku korist u iznosu od 391,00
eura.  
- čime je izvršio krivično djelo kradja iz čl. 239 st.1. Krivičnog Zakonika  
- Pa ga sud za izvršeno krivično djelo, na osnovu navedenog zakonskog
propisa, te primjenom čl. 32, 39 i 42, KZ, kao i primjenom čl. 374 ZKP-a,  
O S U Đ U J E
Na novčanu kaznu u iznosu od 1.200,00 (jednuhiljadudvijestotine) eura, koju je
dužan da plati u roku od 3 ( tri ) mjeseca, po pravosnažnosti presude. Ako
osuđeni ne plati novčanu kaznu, u ovom roku, sud će novčanu kaznu, zamijeniti
kaznom zatvora, tako što će za svakih započetih 25,00 eura novčane kazne,
odrediti jedan dan kazne zatvora.  
Okrivljeni se obavezuje, da plati sudu troškove krivičnog postupka, u iznosu
od 77,00 ( sedamdesetsedam ) eura i paušal u iznosu od 30,00 (trideset) eura,
sve u roku od 15 dana, po pravosnažnosti presude, pod prijetnjom prinudnog
izvršenja.  
Okrivljeni se na osnovu čl. 239 st. 2 ZKP -a obavezuje da na ime imovinsko
pravnog zahtjeva za naknadu štete, isplati oštećenoj M. D., iznos od 335,00
eura, u roku od 15 dana, po pravosnažnosti presude, pod prijetnjom prinudnog
izvršenja, dok se za višak imovinsko pravnog zahtjeva za naknadu štete
oštećena upućuje na parnicu.  
O b r a z l o ž e nj e 
Osnovno državno tužilaštvo u Beranama, podnijelo je optužni predlog Kt.br.
84/11 od 16. 06. 2011. godine, protiv okrivljenog R. D.,  iz Be., zbog
produženog krivičnog djela kradja iz čl. 239 st. 1 KZ u vezi sa čl. 49 KZ.
Zastupnik javne optužbe, Zamjenik ODT-a Jadranka Mićović, u završnoj riječi,
precizirala je optužni predlog u pogledu pravne kvalifikacije tako da glasi :  
- Da je okrivljeni izvršio krivično djelo krađa iz čl. 239 st.1 KZ i pri
ovako preciziranom optužnom predlogu ostala u cjelosti ističući da je teza
istog u potpunosti dokazana, a što je utvrđeno iskazom oštećene M. D., čiji
iskaz ne treba dovoditi u sumnju, jer je u cjelosti potkrijepljen kako iskazom
svjedoka M. D., tako i uvidom u potvrde o privremeno oduzetim predmetima
Uprave policije PJ B., te nalazom i mišljenjem stalnog sudskog vještaka
dipl.ecc S. O.. Predložila je da sud okrivljenog osudi na novčanu kaznu u
iznosu od 1.200,00 eura, jer se radi o neosuđivanom licu.  
Oštećena M. D., u završnoj riječi,  pridružila  se  krivičnom gonjenju
protiv okrivljenog i postavila imovinsko pravni zahtjev za naknadu štete u
iznosu od 391,00 eura.  
Okrivljeni R. D., u svojoj odbrani, datoj tokom postupka, negirao je
izvršenje krivičnog djela i istakao da nije izvršio nikakvu krađu kod kuće
oštećene M. D. i ništa joj nije oduzeo. U kontejneru, kod Aerodruma pronašao
je četiri felme i jedan metalni ram, dva komada korita od bojlera i trideset
komada armature, četvorka dužine 30 cm. Jedan momak ga je nudio da mu proda
kolica, upitao ga je „da ti nijesi to ukrao“, nakon čega je bacio kolica u
žbun i pobjegao, a on je o tome je obavijestio policiju. Na pretresu je dodao
da ne zna ko je momak koji mu je nudio na prodaju kolica. Stvari za koje je
naveo je pronašao u kontejneru, nalazile su se u unutrašnjosti kontejnera i
mislio je da su bačene. Prihvatio je završnu riječ svoga branioca.  
Branilac okrivljenog adv. S. M. , u završnoj riječi je istakao da  nije
dokazano da je okrivljeni izvršio krivično djelo krađa. Izjava svjedoka M. D.
i M. D. samo posredno ukazuju na eventualno postojanje djela, jer su neke od
stvari nađene kod kuće oca okrivljenog. Zato smatra da je odbrana okrivljenog
mnogo ubjedljivija od dokaza optužbe. Svjedokinja M. D. je kazala da je stvari
našla kod kuće oca okrivljenog, a ne kod okrivljenog i tom prilikom kada je
ona te stvari spazila okrivljeni nije bio tu. Okrivljeni ima deformisane donje
ekstremitete i veoma se teško kreće, tako da nije sposoban da to učini.
Troškove postupka je tražio.  
Radi pravilnog i zakonitog presuđenja ove krivično pravne stvari, sud je na
glavnom pretresu, u dokaznom postupku, izveo sledeće dokaze:  
Saslušao oštećenu M. D. i svjedoka M. D., pročitao potvrdu o privremeno
oduzetim predmetima UP PJ B. br…. od 15.03.2011. godine, potvrdu UP PJ B.
broj … od 15.03 2011. godine, nalaz i mišljenje stalnog sudskog vještaka dipl.
ecc S. O. dat u predmetu Kri.br.90/11 od 13.06.2011. godine, izvršio uvid u
fotodokumentaciju UP PJ B. broj … od 15.03.2011. godine i pročitao izvod iz KE
za okrivljenog.  
Nakon sprovedenog dokaznog postupka, cijeneći navode optužbe, odbranu
okrivljenog, te izvedene pobrojane dokaze, u smislu člana 16 i 370 ZKP-a, a
dovodeći ih u vezu jedne sa drugim, sud je stao na stanovište, da su činjenice
iz činjeničnog opisa izreke presude, u svemu dokazane i da je okrivljeni R.
D., izvršio krivično djelo, koje mu je optužnim predlogom ODT-a stavljeno na
teret, pa ga je oglasio krivim, jer nije bilo osnova koji bi isključivali
postojanje krivičnog djela i krivice okrivljenog. Pri tome, sud nije prihvatio
odbranu okrivljenog, da nije izvršio predmetno krivično djelo i da je stvari
koje su od njega oduzete našao u kontejneru, već je mišljenja da je ista
sračunata na izbjegavanju krivice.  
Tako je na osnovu iskaza oštećene M. D. , utvrdjeno da je sa pokojnim
mužem napravila kuću u naselju P.. Od izgradnje kuće ostala je velika količina
građevinskog materijala, koji se nalazi okolo kuće. Negdje u martu mjesecu
obilazila je kuću, vidjela je da su joj nestala metalna kolica i posumnjala je
da je krađu izvršila porodica R. D.. Pošla je kod njegove kuće i prepoznala
njene stvari i to osam metalnih felmi i dva metalna korita od bojlera. Sa
ćerkom je četiri sata molila okrivljenog da joj vrati oduzete stvari, a
okrivljeni je to odbio, pa je slučaj prijavila policiji. Kada se vratila kući
i ponovo izvršila pregled utvrdila je da su joj nestale sledeće stvari: osam
metalnih polovnih felmi, od koji su joj četiri vraćene, dva metalna korita od
bojlera, jedan metalni ram, 30 komada armature četvorka  dužine po 30 cm, koji
su joj vraćeni, osim tih stvari nestali su joj: jedna tučana velika kada,
dvadeset metalnih obručeva za kacu, tri tanka lima 2x1 m, dva deblja lima iste
površine, jedan metalni sadžak težine 20 kg, 630 komada armature dužine 6 m, a
prečnika 6 mm, armatura rebrasta 50 komada dužine 2 m, dvije mreže armaturne
dužine 6,20 m, 10 komada metalnih cijevi dužine 2 m. Na pretresu je dodala da
je primijetila da su su joj ove stvari nestale istoga dana kada je otišla kod
kuće okrivljenog i toga dana je događaj prijavila policiji. Razgovarala je sa
bratom i ocem okrivljenog koji su joj kazali da su stvari kupili u A. za 1,00
euro, a onda su pošli za okrivljenog koji je kazao da je stvari našao u
kontejneru. Ove stvari su se nalazile ispred njene kuće, a dvorište je
ograđeno i ima kapiju i katanac na kapiji.  
Takođe je na osnovu iskaza svedoka M. D. , utvrdjeno je da je u martu
mjesecu otišla sa majkom do kuće u naselju L. i primijetila da kod kuće
nedostaju neke stvari. Pošle su po naselju da traže gdje se nalaze stvari  i
ispred kuće okrivljenog pronašli su nekoliko felmi, nijesu sve, korita od
bojlera, ali glavno nijesu pronašli, a to je armatura i armaturne mreže. Otac
i brat okrivljenog su kazali da su stvari kupili u A., za jedan euro, dok je
okrivljeni kazao da je predmetne stvari pronašao u kontejneru. Obzirom da nije
htio da im vrati predmetne stvari slučaj su prijavili policiji.  
Sud je prihvatio iskaze oštećene i prednjeg svjedoka, jer su isti dati u
jasnom i ubjedljivom izlaganju i ničim dovedeni u pitanje.  
Na osnovu potvrde o privremeno oduzetim predmetima i fotodokumentacije,
utvrđeno je da su od okrivljenog oduzete stvari i to : 4 metalne polovne
felme, 2 korita prepravljena od bojlera, 1 metalni ram i 30 komada armature
četvorka, dužine 30 cm.  
Na osnovu potvrde o privremenom vraćanju predmeta, utvrđeno je da su oštećenoj
M. D. vraćene 4 metalne polovne felme, 2 korita prepravljena od bojlera, 1
metalni ram i 30 komada armature četvorka, dužine 30 cm.  
Sud je prihvatio prednje dokaze, obzirom da se radi o aktima nadležnog organa
snedbeveni pečatom i potpisom ovlašćenog lica.  
Na osnovu nalaza i mišljenja vještaka finansijske struke utvrđeno je da
ukupna vrijednost oduzetih stvari iznosi 391,00 eura. Vrijednost je utvrđena
na osnovu uvida u cijene djelimično amortizovane robe istog porijekla na
tržištu prodaje. Vrijednost vraćenih  stvari i to 4 polovne felme iznosi 20,00
eura, dva metalna korita 10,00 eura, jednog metalnog rama 20,00 eura i 30
komada armature 0,4 dužine 30 cm je 6,00 eura, što ukupno iznosi 56,00 eura, a
koji predmeti su oštećenoj vraćeni.  
Sud je prihvatio nalaz i mišljenje vještaka, koji je dat jasno, stručno, u
skladu sa pravilima nauke i vještine.  
Pravnom analizom naprijed utvrđenog činjeničnog stanja, sud je našao, da su se
u opisanim radnjama okrivljenog R. D., stekla sva bitna obiležja krivičnog
djela krađa iz čl. 239 st. 1 KZ. Naime, tokom postupka na osnovu iskaza
oštećene M. D. i svjedoka M. D. utvrđeno je da su od oštećene oduzete
predmetne stvari, koje su se nalazile u dvorištu kuće u naselju P. u B..
Oštećena je nakon što je primijetila da su joj stvari oduzete, tražeći iste,
dio stvari pronašla u dvorištu okrivljenog, koji je odbio da ih vrati i kazao
da je predmetne stvari pronašao u kontejneru, pa je slučaj prijavila policiji.
Na osnovu potvrde o privremeno oduzetim predmetima i fotodokumentacije
utvrđeno je da su od okrivljenog oduzete stvari i to: 4 metalne polovne felme,
2 korita prepravljena od bojlera, 1 metalni ram i 30 komada armature četvorka,
dužine 30 cm, dok je na osnovu potvrde o privremenom vraćanju predmeta,
utvrđeno je da su oštećenoj M. D. vraćene navedene stvari koje su oduzete od
okrivljenog. Vještačenjem putem vještaka finansijske struke utvrđeno je da
vrijednost svih oduzetih stvari iznosi 391,00 eura. Vrijednost je utvrđena na
osnovu uvida u cijene djelimično amortizovane robe istog porijekla na tržištu
prodaje, dok vrijednost vraćenih  stvari i to 4 polovne felme iznosi 20,00
eura, dva metalna korita 10,00 eura, jednog metalnog rama 20,00 eura i 30
komada armature 0,4 dužine 30 cm je 6,00 eura, što ukupno iznosi 56,00 eura.
Sud nije prihvatio odbranu okrivljenog da je predmetne stvari pronašao u
kontejneru, obzirom da je ista nelogična i po mišljenju suda sračunata na
izbjegavanje krivice. Naime, činjenica je da se radi o metalnim predmetima
koji se lako prodaju na otpadu. Ovi predmeti su se nalazili ispred kuće
oštećene, što je utvrdjeno na osnovu njenog kazivanja i iskaza svjedoka M. D..
Oštećena predmete nije bacila u kontejner i niko drugi to nije učinio umjesto
nje, jer bi to bilo potpuno nelogično da neko baca njene stvari u kontejner,
bez njenog znanja, a iste se mogu prodati na otpadu. Dakle, na osnovu  toga
sud zaključuje da je upravo okrivljeni oduzeo te stvari radi sticanja
protivpravne imovinske koristi i da ih nije našao u kontejneru. Navodi odbrane
da okrivljeni zbog zdravstvenog stanja ne bi mogao da izvrši predmetno
krivično djelo su kontradiktorni, jer je upravo okrivljeni naveo da je stvari
našao u kontejneru, iz čega proizilazi da mu zdravstveno stanje ne bi  bilo
smetnja da stvari uzme iz kontejnera, te da mu nije smetnja ni da ih oduzme iz
dvorišta oštećene.  
Djelujući na opisani način, okrivljeni je postupao sa umišljajem, obzirom da
je bio svjestan, da oduzimanjem tuđih pokretnih stvari, vrši krivično djelo,
pa je i pored takve svijesti iz dvorišta kuće oštećene M. D. oduzeo predmete
bliže opisane izrekom presude, radi sticanja protivpravne imovinske koristi,
čime je manifestovao htenje za nastupanje zabranjene posledice.  
Prilikom odlučivanja o vrsti i visini krivične sankcije, koju u konkretnom
slučaju treba primijeniti prema okrivljenom R. D., za izvršeno krivično djelo,
sud je imao u vidu sve okolnosti iz čl. 42 KZ. Tako je od olakšavajućih
okolnosti, cijenio i uzeo u obzir, da je okrivljeni nezaposlen, neoženjen,
siromašnog imovnog stanja, neosuđivan. Kako su za predmetno krivično djelo
zakonom propisane novčana kazna  ili kazna zatvora u trajanju do tri godine,
to je sud okrivljenom na osnovu čl. 39 KZ, izrekao novčanu kaznu u iznosu od
1.200,00 eura, koju je dužan platiti u roku od 3 mjeseca po pravosnažnosti
presude. Ako osuđeni ne plati novčanu kaznu, u određenom roku, sud će novčanu
kaznu, zamijeniti kaznom zatvora, tako da će za svakih započetih 25,00 eura
novčane kazne, odrediti jedan dan kazne zatvora. Po mišljenju suda, izrečena
novčana kazna je srazmjerna težini izvršenog krivičnog djela i stepenu krivice
okrivljenog. Sud je mišljenja da će se sa novčanom kaznom, u okviru opšte
svrhe izricanja krivičnih sankcija predviđenih čl.4 st.2 KZ, postići svrha
kažnavanja propisana čl.32 istog Zakona. Osnovano se može očekivati da će
izrečena kazna pozitivno djelovati na prevaspitavanje okrivljenog, te da će
ista dovoljno uticati da ubuduće ne vrši krivična djela.  
Odluka o troškovima krivičnog postupka u iznosu od 77,00 eura, zasnovana je na
odredbi čl. 229 st. 1 ZKP-a i predstavlja izdatke koje je sud imao za naknadu
i nagradu vještaku finansijske struke, dok je paušalni iznos odmjeren vodeći
računa o trajanju i složenosti krivičnog postupka, te imovnom stanju
okrivljenog, na osnovu čl. 226 st. 3 ZKP-a.  
Okrivljeni se na osnovu čl. 239 st. 2 ZKP -a obavezuje, da na ime imovinsko
pravnog zahtjeva za naknadu štete, isplati oštećenoj M. D., iz B., iznos od
335,00 eura, obzirom su stvari u vrijednosti od 56,00 eura  vraćene oštećenoj,
te je istoj pričinjena šteta, u iznosu od 335,00 eura, dok se za višak
imovinsko pravnog zahtjeva oštećena upućuje na parnicu.  
Sa izloženog odlučeno je kao u izreci presude.
OSNOVNI SUD U BERANAMA
Dana 03.10.2011. godine. 
Zapisničar,
S  U  D  I  J  A,
Marina Obadović
AnaKenjić Đukić 
PRAVNA POUKA:
Protiv ove presude, nezadovoljna stranka,   ima pravo žalbe,
u roku do 8  (  osam  ) dana, od dana prijema iste, Višem
sudu u B. Polju, a preko ovog suda.  