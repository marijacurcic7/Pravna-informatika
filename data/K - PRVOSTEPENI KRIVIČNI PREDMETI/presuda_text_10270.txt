OSNOVNI SUD U BERANAMA
  K.br. 201/11 
U IME CRNE GORE
Osnovni sud u Beranama, kao prvostepeni krivični, po sudiji pojedincu Ani
Kenjić-Djukić, uz sudjelovanje zapisničara Marine Obadović, u krivičnom
predmetu protiv okrivljenog D. M., iz B., zbog krivičnog djela skidanje
službenog pečata i znaka iz čl. 381 st. 1 KZ, po optužnom predlogu Osnovnog
državnog tužilaštva u Beranama Kt. br. 148/11 od 16.06.2011. godine, nakon
održanog glavnog i javnog pretresa, u prisustvu zamjenika ODT-a Jadranke
Mićović, okrivljenog i ovlašćenog predstavnika oštećene Elektrodistribucije
B., dipl. pravnika M. Z., donio je i javno objavio dana 06.09.2011. godine  
P R E S U   D U
Okrivljeni D. M. , JMBG … , od oca V. i majke D., rođene B., rođen …
godine u selu D. – P., Opština B., gdje je stalno nastanjen, državljanin CG,
nezaposlen, oženjen, otac dvoje djece, pismen, završio dva razreda Srednje
skole, siromašnog  imovnog stanja, osuđivan presudom Osnovnog suda u Beranama
K.br. … od 13.10.1994. godine, zbog krivičnog djela iz člana 136. st. 1. KZ,
na novčanu kaznu u iznosu od 200,00 dinara.  
K r i v    j e
Što je: 
Neutvrđenog dana, februara mjeseca 2011. godine, u svojoj kući, u selu D.,
Opština B., sa električnog brojila, marke "Iskra", broj …, skinuo lijevu
državnu plombu, postavljenu od strane baždarske stanice P., pa je tako skinuo
službeni znak,  
- čime je izvršio krivično djelo skidanje i povreda službenog pečata i znaka
iz čl. 381 st.1 Krivičnog zakonika.  
Pa mu sud za izvršeno krivično djelo, na osnovu navedenog zakonskog propisa,
te primjenom člana 32, 36, 42, 52, 53 i 54 KZ, kao i primjenom člana 374 ZKP,  
i z r i č e 
USLOVNU OSUDU
Kojom mu utvrđuje kaznu zatvora u trajanju od 30 ( trideset ) dana i
istovremeno određuje, da se ista neće izvršiti ako osuđeni za vrijeme od 1
(jedne) godine, po pravosnažnosti presude, ne učini novo krivično djelo.  
Okrivljeni se obavezuje da na ime troškova krivičnog postupka – paušala, plati
sudu   iznos od 30,00 ( trideset ) eura, u roku od 15 dana po pravosnažnosti
presude, pod prijetnjom prinudnog izvršenja.  
Imovinsko pravnog zahtjeva za naknadu štete nije bilo.  
O b r a z l o ž e nj e
Osnovno državno tužilaštvo u Beranama podnijelo je optužni predlog Kt.
br.148/2011 od 16.06.2011. godine, protiv okrivljenog D. M., iz B., zbog
krivičnog djela skidanje i povreda službenog pečata i znaka iz čl. 381 st. 1
KZ. Zamjenik ODT-a Berane Jadranka Mićović, u završnoj riječi, ostala je pri
optužnom predlogu ODT-a i predložila da se okrivljeni oglasi krivim i osudi na
novčanu kaznu u iznosu od 600,00 eura.  
Predstavnik oštećene Elektrodistribucije B., dipl.pravnik M. Z. , u
završnoj riječi, pridružio se krivičnom gonjenju protiv okrivljenog, ali nije
postavio imovinsko pravni zahtjev za naknadu štete i ostao pri završnoj riječi
tužioca.  
Okrivljeni D. M., u svojoj odbrani datoj na glavnom pretresu negirao je
izvršenje krivičnog djela i istakao da je brojilo u kući postavljeno prije
trideset godina i da on ne zna ni gdje se nalazi državna plomba, niti je imao
interes da istu skine. Od aprila do oktobra boravi u planini Dž. od 2001.
godine, jer se od tada nalazi na Birou rada. Ostali dio godine boravi u toj
kući zajedno sa svojom suprugom koja ima 60 godina. Brojilo ne umije ni da
očita, te nije sigurno ni plombu skinuo. Prije radnika Elektrodistribucije
koji su podnijeli prijavu, dolazile su njihove kolege nekoliko dana ranije i
to tri do četiri dana prije, ali nijesu kazali da ima nepravilnosti, a on ne
posjeduje zapisnike o izvršenim pregledima. U završnoj riječi je kazao da on
nije počinio krivično djelo koje mu se stavlja na teret, uz tvrdnju da to nije
uradila ni njegova supruga.  
Radi pravilnog i zakonitog presuđivanja ove krivično pravne stvari, sud je na
glavnom pretresu, u dokaznom postupku, izveo sledeće dokaze:  
Saslušao svjedoke A. L. i N. G., radnike Elektrodistribucije, pročitao
zapisnik o kontroli mjernog mjesta Elektroprivrede CG AD Nikšić-
Elektodistribucije Berane br. … od 10.02.2011. godine, kao i izvod iz KE za
okrivljenog.  
Nakon sprovedenog dokaznog postupka,  cijenjeći navode optužbe, odbranu
okrivljenog, te izvedene pobrojane dokaze, u smislu člana 16 i 370 ZKP-a, a
dovodeći ih u vezu jedne s drugim, sud je stao na stanovište da su činjenice
iz činjeničnog opisa izreke presude, u svemu dokazane i da je okrivljeni D.
M., izvršio krivično djelo, koje mu je optužnim predlogom ODT-a stavljeno na
teret, pa ga je oglasio krivim, jer nije bilo osnova koji bi isključivali
postojanje krivičnog djela i krivice okrivljenog. Pri tome, sud nije prihvatio
odbranu okrivljenog, da on nije prekinuo lijevu državnu plombu na električnom
brojilu, obzirom da je ista nelogična i kao takva neprihvatljiva za sud.  
Tako je na osnovu iskaza svjedoka A. L., utvrđeno da je zajedno sa
kolegom, vršio redovnu kontrolu u domaćinstvu okrivljenog i tom prilikom su
zatekli da lijeva državna plomba nedostaje na brojilu, tj. ista je bila
skinuta. Druge nepravilnosti nijesu konstatovali, niti je bilo tragova bilo
kakve zloupotrebe. Nakon pregleda su plombirali brojilo plombom broj 26, a o
svemu su sačinili zapisnik, koji je okrivljeni potpisao.  
Navode prednjeg svjedoka potvrdio je i svjedok N. G. , koji je u svojoj
izjavi istakao da je sa kolegom vršio redovnu kontrolu u domaćinstvu
okrivljenog, te da su tom prilikom zatekli, da na brojilu nedostaje lijeva
državna plomba, a druge nepravilnosti nijesu uočili. O izvršenoj kontroli su
sačinili zapisnik koji je okrivljeni potpisao.  
Činjenice koje su svjedoci naveli u svojim iskazima, sadržane su i u zapisniku
o kontroli mjernog mjesta br. … od 10.02.2011. godine, na osnovu kojeg je
utvrđeno, da je na brojilu marke „ Iskra“ br. … raskinuta jedna savezna plomba
i to lijeva državnog Zavoda, te da je uklopni časovnik prepodešen i plombiran
plombom 26, a potrošač upućen da se javi u ED B..  
Sud je prednje dokaze i to iskaze svjedoka-radnika Elektrodistribucije, koji
su međusobno saglasni i potpuno jasni, a takođe i zapisnički konstatovani, u
potpunosti prihvatio.  
Pravnom analizom naprijed utvrđenog činjeničnog stanja, sud je našao, da su se
u opisanim radnjama okrivljenog D. M., stekla sva bitna obilježja krivičnog
djela skidanje i povreda službenog pečata i znaka iz čl. 381 st. 1 KZ. Naime,
tokom postupka na osnovu iskaza svjedoka A. L. i N. G., kao i zapisnika o
kontroli mjernog mjesta Elektroprivrede CG AD Nikšić - Elektrodistribucija B.
br. … od 10.02.2011. godine, nesumnjivo je utvrđeno da je državna lijeva
plomba na brojilu marke „Iskra“ br. … prekinuta, te da ista nedostaje.
Okrivljeni je istakao da sigurno nije on prekinuo ovu plombu, međutim, sud
njegovu odbranu nije mogao prihvatiti, jer je mišljenja da je nelogična i
sračunata na izbjegavanje krivice, obzirom da  niko osim okrivljenog nije
mogao, niti imao interes da ukloni državnu plombu sa brojila, s obzirom da u
domaćinstvu žive samo on i njegova supruga. Dakle, na osnovu prednjeg
činjeničnog utvrdjenja, sud je nesumnjivo izveo zaključak, da je okrivljeni
izvršio krivično djelo stavljeno mu na teret.  
Djelujući na opisani način, okrivljeni je postupao sa umišljajem, svjestan, da
prekidanjem državne plombe-službenog znaka, koji je postavljen od strane
ovlašćenih službenih lica, vrši krivično djelo, pa je i pored takve svijesti,
prekinuo lijevu državnu plombu-službeni znak, postavljenu radi osiguranja
istog, čime je manifestvovao htjenje za nastupanje zabranjene posledice.  
Prilikom odlučivanja o vrsti i visini krivične sankcije, koju u konkretnom
slučaju treba primijeniti prema okrivljenom D. M., za izvršeno krivično djelo,
sud je imao u vidu sve okolnosti iz čl. 42 KZ. Tako je od olakšavajućih
okolnosti, cijenio i uzeo u obzir, da se radi o porodičnom čovjeku, ocu dvoje
djece, siromašnog imovnog stanja, neosuđivanom obzirom da je ranija osuda
okrivljenog brisana iz kaznene evidencije. Sud je mišljenja, da su u
konkretnom slučaju ispunjeni uslovi da se prema učiniocu, koji je kriv, ne
primijeni kazna, smatrajući da to nije nužno, radi krivičnopravne zaštite, već
se može očekivati, da će upozorenje uz prijetnju kaznom, dovoljno uticati na
okrivljenog, da više ne vrši krivična djela, pa mu je  na osnovu člana 53 i 54
KZ, utvrdio kaznu zatvora u trajanju od 30 (trideset)  dana i istovremeno
odredio da se ista neće izvršiti, ako osuđeni za vrijeme od 1 ( jedne )
godine, po pravosnažnosti presude, ne izvrši novo krivično djelo. Sud je
uvjerenja, da će se uslovnom osudom, kao mjerom upozorenja, u okviru opšte
svrhe izricanja krivičnih sankcija propisane čl. 4 st. 2 KZ-a, postići svrha
kažnjavanja propisana čl. 32 istog zakona i svrha uslovne osude, propisana čl.
52 KZ. Osnovano se može očekivati da će se ovom mjerom upozorenja, uz
prijetnju kaznom, dovoljno uticati na okrivljenog, da u buduće ne vrši
krivična djela.  
Troškovi krivičnog postupka –paušal, odmjeren je vodeći računa o trajanju i
složenosti krivičnog postupka, te imovnom stanju okrivljenog, na osnovu čl.
226 st. 3 ZKP-a.  
Imovinsko pravnog zahtjeva za naknadu štete nije bilo.  
Sa izloženog odlučeno je kao u izreci presude.  
OSNOVNI SUD U BERANAMA
Dana   06.09.2011.godine 
Zapisničar,
S u d i j a,
Marina Obadović
Ana Kenjić-Djukić 
PRAVNA POUKA:
Protiv ove presude, dozvoljena je žalba,
u roku od 8 ( osam ) dana, od dana prijema
iste, Višem sudu u B. Polju, a preko ovog suda  