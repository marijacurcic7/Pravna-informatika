OSNOVNI SUD U BERANAMA
K.br.206/11 
U IME CRNE GORE
Osnovni sud u Beranama, kao prvostepeni krivični, po sudiji pojedincu Ani
Kenjić - Đukić, uz sudjelovanje zapisničara Marine Obadović, u krivičnom
predmetu protiv okrivljenog I. E. , iz B. P., zbog krivičnog djela
nezakonit ribolov iz čl.326 st.1 KZ, po optužnom predlogu  Osnovnog državnog
tužilaštva  u Beranama Kt.br.160/11 od 18.06.2011. godine, nakon održanog
glavnog javnog pretresa, u prisustvu Zamjenika ODT-a Jadranke Mićović,
okrivljenog i ovlašćenog predstavnika oštećenog Sportsko ribolovnog kluba "L."
Berane Ž. O., donio je i javno objavio dana 20.09.2011. godine,  
P R E S U D U
Okrivljeni I. E. , JMBG  …, od oca A. i majke Đ., rodjene P., rodjen …
godine u selu P., opština B. P., gdje je i stalno nastanjen, državljanin Crne
Gore, profesor, oženjen, otac troje djece, pismen, završio Filološki fakultet,
srednjeg imovnog stanja, osuđivan presudom Opštinskog suda u Bijelom Polju
K.br. … od 28.10.1983.godine, zbog krivičnog djela iz čl.48/1, KZ na novčanu
kaznu u iznosu od 2.000,00 Dinara, osuda brisana.  
K r i v  j e:
Što je: 
Dana 09.05.2011 .godine, oko 15,30 časova, na ušću rijeke Lj. u rijeku L., u
mjestu B., opština Berane, trokukom lovio ribu i ako je naredbom Ministarstva
poljoprivrede, šumarstva i vodoprivrede  o ribolovnim zabranima, ograničenjima
i mjerama za zaštitu ribljeg fonda ( Sl. list CG broj 19/11 )  zabranjen ulov
svih svrsta riba od 10.04.2010.godine do 10.04. 2015. godine,  
- čime je izvršio krivično djelo nezakonit ribolov iz čl. 326 st.1 Krivičnog
zakonika.  
- Pa ga sud za izvršeno krivično djelo, na osnovu navedenog zakonskog
propisa, te primjenom čl. 32, 39 st. 2 tač. 2 i čl. 42 KZ, kao i primjenom čl.
374 ZKP-a,  
O S U Đ U J E
Na novčanu kaznu u iznosu od 400,00 (četiristotine) eura, koju je dužan da
plati u roku od 15 dana, po pravosnažnosti presude. Ako osuđeni, ne plati
novčanu  kaznu, u ovom roku,  sud će novčanu kaznu, zamijeniti kaznom zatvora,
tako što će za svakih započetih 25,00 eura novčane kazne, odrediti jedan dan
kazne zatvora.  
Okrivljeni se obavezuje, da plati  sudu troškove krivičnog postupka - paušal u
iznosu od 30,00 (trideset) eura, u roku od 15 dana po pravosnažnosti presude,
pod prijetnjom prinudnog izvršenja.  
Oštećeni Sportsko ribolovni klub " L. " Berane, iz Berana, radi ostvarivanja
imovinsko pravnog zahtjeva za naknadu štete, na osnovu čl. 239 st. 2 ZKP-a,
upućuje se na parnicu.  
O b r a z l o ž e nj e
Osnovno državno tužilaštvo u Beranama, podnijelo je optužni predlog  Kt.br.
160/11 od 18.06.2011. godine, protiv okrivljenog I. E., zbog  krivičnog djela
nezakonit ribolov iz čl.326 st.1 KZ. Zastupnik javne optužbe, zamjenik ODT
Berane Jadranka Mićović u završnoj riječi je precizirala optužni predlog u
činjeničnom opisu, tako da glasi da je okrivljeni:  
- Dana  09.05.2011. godine, oko 15,30 časova  na ušću rijeke Lj. u rijeku L.,
u mjestu B., opština Berane, trokukom lovio ribu i ako je naredbom
Ministarstva poljoprivrede, šumarstva i vodoprivrede  o ribolovnim zabranima,
ograničenjima i mjerama za zaštitu ribljeg fonda ( Sl. list CG broj 19/11 )
zabranjen ulov svih vrsta riba od 10.04.2010. godine do 10.04.2015. godine i
pri ovako preciziranom optužnom predlogu ostala u cjelosti ističući da je teza
istog u potpunosti dokazana, a što je utvrđeno iskazom svjedoka S. D. čiji
iskaz ne treba dovoditi u sumnju, jer je i naredbom Ministarstva zabranjen
ulov ribe na ušću rijeke Lj.. Predložila je da sud okrivljenog osudi na
novčanu kaznu u iznosu od 600,00 eura.  
Ovlašćeni predstavnik oštećenog Sportsko ribolovnog kluba "L." Berane Ž.
O. u završnoj riječi pridružio se krivičnom gonjenju protiv okrivljenog i
zadržavao pravo da imovinsko pravni zahtjev za naknadu štete ostvari u
parničnom postupku.  
Okrivljeni I. E. , u svojoj odbrani datoj na glavnom pretresu,  naveo je
da je tačno je da  se toga dana nalazio u ušću  riječe Lj. u rijeku L., u
mjestu B. i lovio je ribu sa štapom. Nije tačno da je lovio trokukom.
Neposredno prije nailaska S. D., naišao je lovočuvar iz B. P., koji je prošao
i pozdravio se sa njim. Nakon nekog vremena prešao je rijeku Lj. da bi pošao
put svog vozila, tu su naišla neka djeca, a zatim je autom naišao S. D., koji
je odmah zatražio da mu preda ribolovni pribor, što je odbio, obzirom da je
već dugo godina član ribolovnog kluba. Naime,  za poslednjih 25 godina ima
dozvole za bavljenje sportskim ribolovom. Na rijeci L. u vremenskom periodu
kako se tereti od 10.04.2010.godine do 10.04.2011.godine, nije važio strogi
ribolovni zabran. Iz dozvole za rekreativni ribolov za 2011.godinu proizilazi
da je na L. postojao zabran za pastrmku do 1 maja, a za Mladicu i Lipljan do
istog datuma.  Za predmetni dan nije morao imati posebnu dozvolu, jer ima
dozvolu za rekreativni ribolov za 2011.godinu. U momentu kada se sreo sa S. D.
štap je bio sklopljen i krenuo je da ga ostavi u auto i tog momenta nije
lovio. Lovio je u L. na području B. P., a pri povratku ka autu prešao je ušće
rijeke Lj. i tada je naišao na lovočuvara iz Berana, a nije lovio na području
opštine Berane. U završnoj riječi je istakao da se ne osjeća krivim.  
Radi pravilnog i zakonitog presuđenja ove krivično pravne stvari, sud je na
glavnom pretresu, u dokaznom postupku, izveo sledeće dokaze:  
- saslušao ovlašćenog predstavnika oštećenog Sportsko ribolovnog kluba "L."
B. Ž. O., svjedoke S. D. i D. O., pročitao naredbu Ministarstva poljoprivrede,
šumarstva i vodoprivrede o ribolovnim zabranima, ograničenjima i mjerama za
zaštitu ribljeg fonda i izvod iz KE za okrivljenog.  
Nakon sprovedenog dokaznog postupka, cijeneći navode optužbe, odbranu
okrivljenog, te izvedene pobrojane dokaze, u smislu člana 16 i 370 ZKP-a i
dovodeći ih u vezu jedne sa drugim, sud je stao na stanovište, da su
činjenice, iz činjeničnog opisa izreke presude, u svemu dokazane, te da je
okrivljeni I. E., izvršio krivično djelo nezakonit ribolov iz čl.326 st.1 KZ,
koje mu je optužnim predlogom stavljeno na teret, pa ga je oglasio krivim, jer
nije bilo osnova koji bi isključivali postojanje krivičnog djela i krivice
okrivljenog. Pri tome, sud nije prihvatio odbranu okrivljenog da je lovio na
rijeci L., na području opštine B. P., štapom i kukicom, obzirom da je njegova
odbrana negirana iskazom svjedoka S. D., te je po mišljenju suda sračunata na
izbjegavanje krivice.  
Tako je na osnovu iskaza svjedoka S. D. utvrđeno da je predmetnog dana sa
kolegom A. Ć. vršio kontrolu na ušću rijeke Lj., koja je inače prirodno
mrestilište ribe i gdje je zabranjena svaka vrsta ribolova. Zatekli su
okrivljenog, koji je štapom na kojem se nalazila trokuka lovio ribu. Imao je
ulovljeno oko 5-6 skobalja. Predstavili su mu se, a on je odbio da preda
pribor i ribu, došlo je do malog verbalnog konflikta, okrivljeni je pošao put
auta, kazavši da će im dati podatke, medjutim kada je ušao u auto,   htio je
da ode sa lica mjesta. Oni su pozvali policiju iz B., auto je zaključao,
pribor i izlovljena riba je ostala u autu i  napustio je lice mjesta. Lovio je
na nekih 100 metara od ušća Lj. u rijeku L. i to na beranskoj strani Lj..
Zatečen je u vršenju ribolova, držao je štap u rukama, ribarka - čuvarka za
ribe je bila u vodi i nije napuštao lice mjesta. Na ušću Lj. u L. i to od ušća
u Lim pa 300 m uzvodno je strogi ribolovni zabran, koji je objavljen u
Službenom listu. Na licu mjesta ne postoji tabla o ribolovnom zabranu, ali je
okrivljeni došao na teritoriju beranske opštine i bio je dužan da pribavi
dozvolu SRK "L." B., u kojoj postoji tačno navedeno gdje su strogi ribolovni
zabrani, jer uz dozvolu daju i taj dodatak koji je zaheftan za dozvolu.  
Sud je u potpunosti prihvatio iskaz ovog svjedoka, na osnovu kojeg je utvrđeno
da je okrivljeni štapom na kojem se nalazila trokuka, lovio ribu u ušću rijeke
Lj., koja je inače prirodno mrestilište ribe i gdje je strogi ribolovni
zabran.  
Na osnovu iskaza ovlašćenog predstavnika oštećenog Sportsko ribolovnog kluba
"L." B., Ž. O. , utvrđeno je da je predmetnog dana obaviješten od strane
lovočuvara S. D. da je jedno lice zatečeno na ušću rijeke Lj., u rijeku L.,
kako lovi ribu. Na rijeci Lj. od ušća rijeke pa uzvodno 300 metara je stalni
ribolovni zabran, zbog mrijesta skobalja, jer skobalj iz L. ulazi u Lj. da se
mrijesti i to baš u periodu kraj aprila i maja mjeseca, što je ribolovcima
opšte poznato. Inače to je propisano Naredbom koja se iz godine u godinu
objavljuje u službenom listu, a istu podnosi Ministarstvo poljoprivrede,
šumarstva i vodoprivrede. Što se tiče ribolovnih zabrana, za njih važe
zakonski propisi i podzakonska akta, a da li se svi zabrani upisuju u dozvole
i konkretno koje zabrane SRK u drugim opštinama upisuju u dozvole koje oni
izdaju, nije mu poznato. Lov bijele ribe trokukom je Zakonom o slatkovodnom
ribarstvu zabranjen.  
Sud je prihvatio iskaz ovlašćenog predstavnika oštećenog, na osnovu kojeg je
utvrđeno da je od strane lovočuvara S. D. obaviješten da je jedno lice
zatečeno na ušću rijeke Lj. u rijeku L. kako lovi ribu, a gdje je stalni
ribolovni zabran.  
Na osnovu iskaza svjedoka D. O. utvrđeno je da je predmetnog dana vršio
kontrolu obzirom da je lovočuvar u SRK "S."   B. P. i zatekao okrivljenog gdje
lovi na L. blizu ušća Lj. u rijeku L.. Upozorio ga je da je tu u blizini
mrestilište i da je 200-300 m dalje strogi ribolovni zabran, a praktikuju da
ribare upozore kada se nalaze u blizini mjesta gdje je zabran. Koliko je
primijetio toga momenta u ribarci je imao 4 do 5 riba. Okrivljeni je napustio
ovo mjesto i udaljio se, a on je pošao L. u pravcu B. P. gdje je bilo još
ribara. Šta se kasnije desilo nije mu poznato, kada se vratio sreo je kolege
iz SRK "L." B. koji su mu kazali da su neka lica zatekli kako love ribu u Lj..
Okrivljeni na licu mjesta nije bi prisutan, a bila je prisutna policija.
Pisanu Odluku o zabrani da se izlovljava blizu mrestilišta nijesu dobili, ali
im je usmeno saopšteno da se zabranjuje izlovljavanje ribe u L. na udaljenosti
200 m od mrestilišta, odnosno ušća Lj..  
Sud je prihvatio iskaz ovog svjedoka na osnovu kojeg je utvrđeno da je
okrivljeni najprije lovio ribu na L. blizu ušća Lj. u rijeku L. i da ga je
upozorio da je tu u blizini mrestilište i da je 200-300 m dalje strogi
ribolovni zabran.  
Na osnovu Naredbe Ministarstva poljoprivrede, šumarstva i vodoprivrede o
ribolovnim zabranima, ograničenjima i mjerama za zaštitu ribljeg fonda
utvrđeno je da se od ušća rijeke Lj. 300 metara uzvodno zabranjuje ulov svih
vrsta riba od 10. aprila 2010.godine do 10. aprila 2015. godine, koji dokaz je
sud prihvatio.  
Pravnom analizom naprijed utvrđenog činjeničnog stanja, sud je našao, da su se
u opisanim radnjama okrivljenog I. E., stekla sva bitna obiležja krivičnog
djela nezakonit ribolov iz čl. 326 st.1 KZ. Naime, na osnovu iskaza svjedoka
S. D. utvrđeno je da je zatekao okrivljenog kako štapom na kojem se nalazila
trokuka, lovi ribu u ušću rijeke Lj., koja je prirodno mrestilište ribe i gdje
je strogi ribolovni zabran. Okrivljeni je zatečen u vršenju ribolova, dok je
držao štap u rukama, a čuvarka za ribe se nalazila u vodi. Navode ovog
svjedoka potvrdio je i ovlašćeni predstavnik oštećenog, koji je u svom iskazu
naveo da je od strane lovočuvara S. D. obaviješten da je jedno lice zatečeno
na ušću rijeke Lj. u rijeku L. kako lovi ribu, a gdje je stalni ribolovni
zabran. Takođe je svjedok D. O. istakao da je okrivljeni najprije lovio ribu
na L., blizu ušća Lj. u rijeku L., te da ga je on upozorio da je tu u blizini
mrestilište i da je 200-300 m dalje strogi ribolovni zabran, a kasnije kada se
vratio sreo je kolege iz SRK "L." B. koji su mu kazali da su neka lica zatekli
kako love ribu u Lj.. Dakle, na osnovu prednjih dokaza nesumljivo je utvrđeno
da je okrivljeni lovio ribu trokukom na ušću rijeke Lj.. Na osnovu Naredbe
Ministarstva poljoprivrede, šumarstva i vodoprivrede o ribolovnim zabranima,
ograničenjima i mjerama za zaštitu ribljeg fonda, ( Sl. list CG broj 19/11 ),
donesene na osnovu Zakona o slatkovodnom ribarstvu ( Sl.list CG broj 11/07),
utvrđeno je da je navedenom naredbom propisano da se od ušća rijeke Lj. 300
metara uzvodno zabranjuje ulov svih vrsta riba od 10. aprila 2010. godine do
10. aprila 2015. godine. Dakle, u vrijeme izvršenja predmetnog krivičnog djela
važio je  strogi ribolovni zabran. Sud nije prihvatio odbranu okrivljenog da
je on lovio ribu u rijeci L., obzirom da je svjedok S. D. istakao da je
okrivljeni držao štap, a čuvarka za ribu se nalazila u vodi i da je zatečen
kako peca i to na ušću Lj., a ne na rijeci L., pri čemu nije sporno da je
prije toga lovio u rijeci L. gdje ga je zatekao lovočuvar D. O..  
Djelujući na opisani način, okrivljeni je postupao sa umišljajem, svjestan, da
lovom  ribe u vodama u kojima je lov zabranjen, vrši krivično djelo, pa i
pored takve svijesti lovio trokukom ribu u ušću rijeke Lj., gdje je strogi
ribolovni zabran, čime je manifestovao htenje za nastupanje zabranjene
posledice.  
Prilikom odlučivanja o vrsti i visini krivične sankcije, koju u konkretnom
slučaju treba primijeniti prema okrivljenom I. E., za izvršeno krivično djelo,
sud je imao u vidu sve okolnosti iz čl.42 KZ - a. Tako je od olakšavajućih
okolnosti, cijenio i uzeo u obzir, da je okrivljeni porodičan čovjek, otac
troje djece, neosuđivan obzirom da je ranija osuda okrivljenog brisana iz
kaznene evidencije. Kako je za krivično djelo nezakonit ribolov propisana
novčana kazna ili zatvor do šest mjeseci, sud je okrivljenom, cijeneći
navedene okolnosti, izrekao novčanu kaznu u iznosu od 400,00 eura, koju je
dužan da plati u roku od 15 (petnaest) dana, po pravosnažnosti presude. Ako
osuđeni ne plati novčanu  kaznu, u ovom roku, sud će novčanu kaznu, zamijeniti
kaznom zatvora, tako što će za svakih započetih 25,00 eura novčane kazne,
odrediti jedan dan kazne zatvora. Navedena kazna je po mišljenju suda
srazmjerna težini izvršenog krivičnog djela i stepenu krivice okrivljenog i
predstavlja onu mjeru, koja je nužno neophodna, za postizanje u okviru opšte
svrhe izricanja krivičnih sankcija propisane čl. 4 st.2 KZ – a, svrhe
kažnjavanja propisane čl. 32 istog zakona. Osnovano se može očekivati da će
izrečena novčana kazna, pozitivno djelovati na okrivljenog, te da će ista
uticati na njega, da više ne vrši krivična djela.  
Troškovi krivičnog postupka - paušal odmjeren je s obzirom na trajanje i
složenost krivičnog postupka, te imovno stanje okrivljenog, na osnovu čl. 226
st. 3 ZKP-a.  
Oštećeni Sportsko ribolovni klub " L. " B., iz B., radi ostvarivanja imovinsko
pravnog zahtjeva za naknadu štete, na osnovu čl. 239 st. 2 ZKP-a, upućuje se
na parnicu.  
Sa izloženog odlučeno je kao u izreci presude..  
OSNOVNI SUD U BERANAMA
Dana 20.09.2011.godine.
Zapisničar,
S U D I J A,
Marina Obadović
Ana Kenjić - Đukić 
PRAVNA POUKA:
Protiv ove presude, dozvoljena je žalba,
u roku do 8   ( osam ) dana, od dana prijema iste,
Višem sudu u B. Polju, a preko ovog suda.  