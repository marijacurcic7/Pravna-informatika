OSNOVNI SUD U BERANAMA
K.br.208/11 
U IME CRNE GORE 
Osnovni sud u Beranama, kao prvostepeni krivični, po sudiji pojedincu Ani
Kenjić - Đukić, uz sudjelovanje zapisničara Marine Obadović, u krivičnom
predmetu protiv okrivljenog E. P. , iz B., zbog krivičnog djela nedavanje
izdržavanja iz čl. 221 st. 1 KZ-a, po optužnom predlogu  Osnovnog državnog
tužilaštva  u Beranama Kt.br.135/11 od 18.06.2011. godine, nakon održanog
glavnog javnog pretresa, u prisustvu Zamjenika ODT-a Jadranke Mićović,
okrivljenog i zakonske zastupnice maloljetne oštećene L. P. majke R. N., donio
je i javno objavio dana 12.09.2011. godine,  
P R E S U D U
Okrivljeni E. P. , JMBG  …, od oca S. i majke Š., rodjene B., rodjen …
godine u B., gdje je i stalno nastanjen u ul. "D. V.", broj …, državljanin
Crne Gore, nezaposlen, razveden, otac jednog djeteta, pismen, sa završenom SSS
, dobrog imovnog stanja, osuđivan presudom Osnovnog suda u Beranama K.br.
… od 30.05.2006.godine, zbog krivičnog djela iz čl. 220 st. 1 KZ, na kaznu 30
dana zatvora uslovno za jednu godinu.  
K r i v    j e :
Što:  
U periodu od 01.09.2010. do 02.06.2011. godine, nije davao izdržavanje za
svoju mal. kćerku L. P., koju je po zakonu dužan da izdržava, a koja dužnost
mu je utvrđena izvršnom presudom Osnovnog suda u Beranama P.br. … u iznosu od
30,00 eura, za vremenski period od 01.09.2010.godine do 19.04.12011.godine i
izvršnim poravnanjem Osnovnog suda u Beranama P.br. … od 19.04.2011. godine,
za vremenski period od 19.04.2011. do 02.06.2011.godine, što ukupno iznosi
371,90 €,  
- čime je izvršio krivično djelo nedavanje izdržavanja iz čl. 221 st.1
Krivičnog zakonika.  
- Pa ga sud za izvršeno krivično djelo, na osnovu navedenog zakonskog
propisa, te primjenom čl. 32, 39 i 42 KZ, kao i primjenom čl. 374 ZKP-a,  
O S U Đ U J E
Na novčanu kaznu  u iznosu od 600,00 (šeststotina) eura, koju je dužan da
plati u roku od 3 (tri) mjeseca, po pravosnažnosti presude. Ako osuđeni ne
plati novčanu  kaznu, u ovom roku, sud će novčanu kaznu, zamijeniti kaznom
zatvora, tako što će za svakih započetih 25,00 eura novčane kazne, odrediti
jedan dan kazne zatvora.  
Okrivljeni se obavezuje, da plati sudu troškove krivičnog postupka u iznosu od
66,00 ( šesdesetšest ) € i paušal u iznosu od 30,00 ( trideset ) €, u roku od
15 dana, po pravosnažnosti presude, pod prijetnjom prinudnog izvršenja.  
Okrivljeni se obavezuje, na osnovu čl. 239 st. 2 ZKP-a, da na ime imovinsko
pravnog zahtjeva za naknadu štete, isplati zakonskoj zastupnici mal. oštećene
L. P., majci R. N., iznos od 371,90 eura, u roku od 15 dana, po pravosnažnosti
presude.  
O b r a z l o ž e nj e
Osnovno državno tužilaštvo u Beranama, podnijelo je optužni predlog  Kt.br.
135/11 od 18.06.2011. godine, protiv okrivljenog E. P., zbog  krivičnog djela
nedavanje izdržavanja  iz čl. 221 st. 1 KZ-a. Zastupnik javne optužbe,
zamjenik ODT Berane Jadranka Mićović u završnoj riječi je precizirala optužni
predlog u činjeničnom opisu, tako da glasi da okrivljeni:  
- U periodu od 01.09.2010. do 02.06.2011. godine, nije davao izdržavanje za
svoju mal. kćerku P. L., koju je po zakonu dužan da izdržava, a koja dužnost
mu je utvrđena izvršnom presudom Osnovnog suda u Beranama P. br. … u iznosu od
30,00 eura za vremenski period od 01.09.2010. godine do 19.04.2011. godine i
izvršnim poravnanjem P. br. … za period od 19.04.2011. godine do 02.06.2011.
godine i pri ovako preciziranom optužnom predlogu ostala u cjelosti ističući
da je teza istog u potpunosti dokazana izvedenim dokazima. Predložila je da
sud okrivljenog osudi na novčanu kaznu u iznosu od 600,00 eura, obzirom da je
osudjivan za krivično djelo iz iste grupe krivičnih djela.  
Zakonska zastupnica maloljetne oštećene L. P., majka R. N. u završnoj
riječi pridružila se krivičnom gonjenju protiv okrivljenog i postavila
imovinsko pravni zahtjev za naknadu štete u iznosu od 371,90 eura.  
Okrivljeni E. P. , u svojoj odbrani datoj na glavnom pretresu je naveo da
je tačno da nije davao izdržavanje za maloljetnu kćerku i da nema novca da
plaća izdržavanje, a u koliko R. N. ne može da izdržava dijete, može slobodno
da je dovede kod njega da je izdržava on i od nje ne bi tražio novac za
izdržavanje. Dijete je podnjivila njegova majka, jer je R. ostavila sa nepunih
godinu dana i uzela je tek kada je kćerka napunila tri godine. Djetetu kupuje
garderobu i kćerka ima od njega sve što joj je potrebno, jedino što ne plaća
izdržavanje njenoj majci. U završnoj riječi je izrazio žaljenje što je do
svega došlo i naveo da je on sa svojom majkom brinuo o djetetu do njene
četvrte godine, te da ga i sada pomaže kupujući garderobu i sve ostalo što je
potrebno i zamolio je sud da ima u vidu sve ove okolnosti.  
Radi pravilnog i zakonitog presuđenja ove krivično pravne stvari, sud je na
glavnom pretresu, u dokaznom postupku, izveo sledeće dokaze:  
-saslušao zakonsku zastupnicu maloljetne oštećene L. P. majku R. N., pročitao presudu Osnovnog suda u Beranama P.br. … od 04.11.2008. godine, izvršno poravnanje P.br. … od 19.04.2011. godine, nalaz i mišljenje stalnog sudskog vještaka ekonomske struke S. O. i izvod iz KE za okrivljenog.  
Nakon sprovedenog dokaznog postupka, cijeneći navode optužbe, odbranu
okrivljenog, te izvedene pobrojane dokaze, u smislu člana 16 i 370 ZKP-a i
dovodeći ih u vezu jedne sa drugim, sud je stao na stanovište, da su
činjenice, iz činjeničnog opisa izreke presude, u svemu dokazane, te da je
okrivljeni E. P., izvršio krivično djelo nedavanje izdržavanja iz čl. 221 st.
1 KZ, koje mu je optužnim predlogom stavljeno na teret, pa ga je oglasio
krivim, jer nije bilo osnova koji bi isključivali postojanje krivičnog djela i
krivice okrivljenog. Pri tome, sud je u potpunosti prihvatio iskaz zakonske
zastupnice maloljetne oštećene, da okrivljeni u vremenskom periodu za koji se
tereti nije davao izdržavanje za mal. dijete, te da ukupno za taj period
duguje 371,90 eura, što ni okrivljeni nije sporio.  
Tako je na osnovu presude Osnovnog suda u Beranama P.br. … od
04.11.2008.godine, utvrdjeno da je mal. L. P. povjerena tužilji kao majci na
čuvanje, vaspitanje i izdržavanje i da je okrivljeni obavezan da tužilji na
ruke na ime doprinosa za izdržavanje mal. djeteta plaća svakomjesečno iznos od
30,00 eura, počev od 01.12.2008. godine do 05. u mjesecu, dok za to budu
postojali zakonski uslovi ili dok se presuda ne izmijeni.  
Takođe je na osnovu izvršnog poravnanja Osnovnog suda u Beranama P.br…. od
19.04.2011.godine, utvrdjeno da je okrivljeni obavezan da na ime doprinosa na
ime izdržavanja svoje kćerke mal. P. L., plaća mjesečno iznos od 100,00 eura
na ruke zakonskoj zastupnici mal. tužilje majci N. R. i to svakog prvog do
petog u mjesecu, sve dok za to budu postojali zakonski uslovi ili dok se ova
presuda ne izmijeni, kojom odlukom se mijenja  presuda ovog suda P.br. … od
04.11.2008. godine, u dijelu izreke koji se odnosi na obavezu tuženog da plaća
doprinos za izdržavanje mal. tužilje u iznosu od 30,00 eura.  
Zakonska zastupnica maloljetne oštećene L. P. majka R. N., u svojoj izjavi
je istakla da okrivljeni od avgusta prošle godine ne daje izdržavanje za
maloljetnu kćerku, tj. poslao je 100,00 eura avgusta mjeseca 2010.godine i od
tada ne daje nikakvo izdržavanje, niti doprinosi njenom izdržavanju kupujući,
joj garderobu već samo ono što mu njegove sestre, a njene tetke pošalju.
Maloljetna kćerka je bila kod njega ljetos dva mjeseca.  
Sud je u potpunosti prihvatio prednje dokaze, odluke Osnovnog suda u Beranama
i iskaz zakonske zastupnice maloljetne oštećene, koji je cijenio kao iskren,
jasan i vjerodostojan.  
Na osnovu nalaza i mišljenje stalnog sudskog vještaka S. O., utvrđeno je da je
okrivljeni presudom Osnovnog suda u Beranama P.br. … obavezan da plaća
mjesečno izdržavanje mal. djeteta u iznosu od 30,00 eura, a izvršnim
poravnanjem Osnovnog suda u Beranama P.br. … od 19.04.2011. godine, mjesečno
izdržavanje je povećano na iznos od 100,00 eura. Kako okrivljeni nije
izvršavao svoje obaveze, to njegova obaveza za vremenski period od 01.09.2010.
do 19.04.2011. godine iznosi 229,00 €, a za vremenski period od 19.04.2011. do
02.06.2011. godine iznosi 142,90 €, što ukupno iznosi 371,90 eura.  
Sud je prihvatio nalaz i mišljenje vještaka ekonomske struke, koji je dat
stručno i u skladu sa pravilima nauke i vještine.  
Pravnom analizom naprijed utvrđenog činjeničnog stanja, sud je našao, da su se
u opisanim radnjama okrivljenog E. P., stekla sva bitna obiležja krivičnog
djela nedavanje izdržavanja iz čl. 221 st. 1 KZ. Naime, na osnovu presude
Osnovnog suda u Beranama P.br. … od 04.11.2008. godine utvrdjeno je da je
okrivljeni obavezan, da doprinosi izdržavanju svoje maloljetne kćerke L. P.,
svakomjesečno po 30,00 eura, na ruke zakonske zastupnice majke R. N., koja
presuda je postala pravosnažna 04.11.2008. godine. Na osnovu izvršnog
poravnanja P.br. … od 19.04.2011.godine, povećana je obaveza okrivljenog da na
ime doprinosa za izdržavanje svoje kćerke plaća mjesečno iznos od 100,00 eura
na ruke zakonskoj zastupnici mal. tužilje majci N. R.. Zakonska zastupnica
mal. oštećene, je istakla da je okrivljeni u jednom navratu poslao 100,00 eura
i to avgusta mjeseca 2010. godine, na ime izdržavanja svoje maloljetne kćerke
i da od tada ne daje nikakvo izdržavanje, niti na bilo koji način doprinosi
istom. Vještačenjem putem stalnog sudskog vještaka ekonomske struke S. O.,
utvrđeno je da okrivljeni na ime izdržavanja mal. djeteta duguje za period od
01.09.2010. do 19.04.2011. godine iznos od 229,00 €, a za vremenski period od
19.04.2011. do 02.06.2011. godine iznos od 142,90 €, što ukupno iznosi 371,90
eura. Okrivljeni nije sporio da nije davao izdržavanje za mal. kćerku, što je
sud prihvatio. Dakle, na osnovu prednjeg činjeničnog utvrđenja, sud je izveo
nesumnjiv zaključak da okrivljeni nije izvršavao svoju obavezu davanja
izdržavanja mal. kćerke, na šta je obavezan pravosnažnom presudom kao i
izvršnim poravnanjem, te da je izvršio krivično djelo nedavanje izdržavanja iz
čl. 221 st. 1 KZ.  
Djelujući na opisani način, okrivljeni je postupao sa umišljajem, svjestan, da
je  pravosnažnom i izvršnom presudom, kao i izvršnim poravnanjem Osnovnog suda
u Beranama, obavezan da doprinosi izdržavanju maloljetne kćerke i da ukoliko
to ne čini, u iznosu i na način, kako je to sudskom odlukom utvrđeno, vrši
krivično djelo, pa i pored takve svijesti, nije davao izdržavanje, za lice
koje je po Zakonu dužan da izdržava, čime je manifestovao htenje za nastupanje
zabranjene posledice.  
Prilikom odlučivanja o vrsti i visini krivične sankcije, koju u konkretnom
slučaju treba primijeniti prema okrivljenom E. P., za izvršeno krivično djelo,
sud je imao u vidu sve okolnosti iz čl.42 KZ-a. Tako je od olakšavajućih
okolnosti, cijenio i uzeo u obzir, da je okrivljeni nezaposlen, otac jednog
djeteta, dok je kao otežavajuću okolnost cijenio da je do sada jednom
osuđivan. Kako je za krivično djelo nedavanje izdržavanja zakonom propisana
novčana kazna ili zatvor do jedne godine, sud je okrivljenom, cijeneći
navedene okolnosti, izrekao novčanu kaznun u iznosu od 600,00 eura, koju je
dužan da plati u roku od 3 (tri) mjeseca, po pravosnažnosti presude. Ako
osuđeni ne plati novčanu  kaznu, u ovom roku, sud će novčanu kaznu, zamijeniti
kaznom zatvora, tako što će za svakih započetih 25,00 eura novčane kazne,
odrediti jedan dan kazne zatvora. Navedena kazna je po mišljenju suda
srazmjerna težini izvršenog krivičnog djela i stepenu krivice okrivljenog i
predstavlja onu mjeru, koja je nužno neophodna, za postizanje u okviru opšte
svrhe izricanja krivičnih sankcija propisane čl. 4 st.2 KZ –a, svrhe
kažnjavanja propisane čl. 32 istog zakona. Osnovano se može očekivati da će
izrečena novčana kazna, pozitivno djelovati na okrivljenog, te da će ista
uticati na njega, da više ne vrši krivična djela.  
Odluka o troškovima krivičnog postupka u iznosu od 66,00 €, zasnovana je na
odredbi čl. 229 st. 1 ZKP-a i predstavlja izdatke koje je sud imao za naknadu
vještaku ekonomske struke, dok je paušalni iznos odmjeren vodeći računa o
trajanju i složenosti krivičnog postupka, te imovnom stanju okrivljenog, na
osnovu čl. 226 st. 3 ZKP-a.  
Okrivljeni se obavezuje, na osnovu čl. 239 st. 2 ZKP-a, da na ime imovinsko
pravnog zahtjeva za naknadu štete, isplati zakonskoj zastupnici mal. oštećene
L. P., majci R. N. iznos od 371,90  eura, u roku od 15 dana, po pravosnažnosti
presude.  
Sa izloženog odlučeno je kao u izreci presude.  
OSNOVNI SUD U BERANAMA
Dana 12.09. 2011.godine.
Zapisničar,
S U D I J A ,
Marina Obadović
Ana Kenjić -Đukić 
PRAVNA POUKA:
Protiv ove presude, dozvoljena je žalba, u roku do 8   ( osam )
dana, od dana prijema iste,Višem sudu u B. Polju, a preko ovog suda.  