

OSNOVNI SUD U BERANAMA
  K.br. 250/11 
U IME CRNE GORE
Osnovni sud u Beranama, kao prvostepeni krivični, po sudiji pojedincu Ani
Kenjić-Djukić, uz sudjelovanje zapisničara Marine Obadović, u krivičnom
predmetu protiv okrivljenog P. M., iz B., zbog krivičnog djela skidanje i
povreda službenog pečata i znaka iz čl. 381 st. 1 KZ, po optužnom predlogu
Osnovnog državnog tužilaštva u Beranama Kt. br. 188/11 od 02.08.2011. godine,
nakon održanog glavnog i javnog pretresa, u prisustvu zamjenika ODT-a Vladana
Đalovića i okrivljenog donio je i javno objavio dana 28.09.2011. godine,  
P R E S U   D U
Okrivljeni   P. M., JMBG … , od oca M. i majke Z., rođene M., rođen …
godine u B., gdje je stalno nastanjen u ul. „29 N.“ …, državljanin CG,
nezaposlen, neoženjen, pismen, završio SSS, siromašnog  imovnog stanja,
neosuđivan.  
K r i v    j e
Što je: 
Dana 16.07.2011. godine, sa ulaznih vrata svog noćnog kluba „K.29“, koji se
nalazi u prostorijama Gradskog stadiona, opština B., skinuo službeni znak –
pečat, koji je postavljen od strane turističkog inspektora Ministarstva
održivog razvoja i turizma Crne Gore – PJ B., prilikom vršenja inspekcijskog
nadzora, radi zabrane obavljanja ugostiteljske djelatnosti, jer okrivljeni
nije imao odobrenje za rad izdato od nadležnog organa uprave,  
- čime je izvršio krivično djelo skidanje i povreda službenog pečata i znaka
iz čl. 381 st.1 Krivičnog zakonika.  
Pa ga sud za izvršeno krivično djelo, na osnovu navedenog zakonskog propisa,
te primjenom člana 32, 39 st. 2 tač. 3 i čl. 42 KZ, kao i primjenom člana 374
ZKP,  
O S U Đ U J E
Na novčanu kaznu u iznosu od 600,00 (šeststotina) eura , koju je dužan da
plati u roku od 3 (tri) mjeseca, po pravosnažnosti presude. Ako osuđeni ne
plati novčanu kaznu, u ovom roku, sud će novčanu kaznu, zamijeniti kaznom
zatvora, tako što će za svakih započetih 25,00 eura novčane kazne, odrediti
jedan dan zatvora.  
Okrivljeni se obavezuje da na ime troškova krivičnog postupka – paušala, plati
sudu   iznos od 30,00 ( trideset ) eura, u roku od 15 dana po pravosnažnosti
presude, pod prijetnjom prinudnog izvršenja.  
O b r a z l o ž e nj e 
Osnovno državno tužilaštvo u Beranama podnijelo je optužni predlog Kt.
br.188/2011 od  02.08.2011. godine, protiv okrivljenog P. M., iz B., zbog
krivičnog djela skidanje i povreda službenog pečata i znaka iz čl. 381 st. 1
KZ. Zamjenik ODT-a Berane Vladan Đalović, u završnoj riječi, ostao je pri
optužnom predlogu smatrajući da je izvedenim dokazima utvrđeno da je
okrivljeni izvršio krivično djelo kako to stoji u optužnom predlogu i istakao
da je to utvrđeno potpunim i jasnim priznanjem okrivljenog, kao i drugim
pisanim dokazima. Obzirom da okrivljeni do sada nije osuđivan, da je u
potpunosti priznao izvršenje krivičnog djela, da je siromašnog imovnog stanja,
te da je ubrzo nakon izvršenja krivičnog djela pribavio rješenje kojim je
dozvoljen rad u objektu, sa kojeg je i povrijedio službeni pečat i znak koji
je predmet izvršenja krivičnog djela, predložio je sudu da ga oglasi krivim i
osudi na novčanu kaznu u iznosu od 600,00 eura.  
Okrivljeni P. M., u svojoj odbrani datoj na glavnom pretresu, priznao je
krivicu, kao i to da je sa ulaznih vrata noćnog kluba skinuo službeni znak –
pečat, ali da nije znao da time vrši krivično djelo. Taj znak odnosno – pečat
je bio postavljen, jer lokal nije imao odobrenje za rad, a u toku je bila
procedura za dobijanje rješenja. Lokal se nalazi u prostorijama Gradskog
stadiona i čekao je da direktor Sportskog centra, koji je bio na MOSI igrama,
dođe i potpiše još jedan dokument. Lokal mu je plombiran 16.07.2011. godine, u
subotu, a rješenje je dobio nakon vikenda. U završnoj riječi je izrazio je
žaljenje što je do toga došlo, istakao da se kaje i zamolio sud da kaznu plati
u ratama.  
Radi pravilnog i zakonitog presuđenja ove krivično pravne stvari, sud je na
glavnom pretresu, u dokaznom postupku, izveo sledeće dokaze:  
Pročitao zapisnik o izvršenom inspekcijskom nadzoru Odsjeka inspekcije za
turizam – PJ B. br. … od 15.07.2011. godine, rješenje turističkog inspektora
Ministarstva održivog razvoja i turizma – PJ B. br. … od 15.07.2011. godine i
izvod iz KE za okrivljenog. Sud je na osnovu čl. 340 st. 1 ZKP-a, uz prethodno
pribavljenu  saglasnost stranaka, odlučio da se neće izvoditi dokaz
saslušanjem svjedoka S. Z., obzirom na jasno i potpuno priznanje okrivljenog,
koji je nedvosmisleno objasnio sve odlučne činjenice, koje se odnose na djelo
i krivicu i svjesno i dobrovoljno dao priznanje.  
Nakon sprovedenog dokaznog postupka,  cijenjeći navode optužbe, odbranu
okrivljenog, te izvedene pobrojane dokaze, u smislu člana 16 i 370 ZKP-a, a
dovodeći ih u vezu jedne s drugim, sud je stao na stanovište da su činjenice
iz činjeničnog opisa izreke presude, u svemu dokazane i da je okrivljeni P.
M., izvršio krivično djelo, koje mu je optužnim predlogom ODT-a stavljeno na
teret, pa ga je oglasio krivim, jer nije bilo osnova koji bi isključivali
postojanje krivičnog djela i krivice okrivljenog. Pri tome, sud je prihvatio
priznanje okrivljenog da je skinuo službeni znak - pečat, postavljen od strane
turističkog inspektora, koje je cijenio kao iskreno i jasno.  
Tako je na osnovu zapisnika o inspekcijskom nadzoru i rješenja Ministarstva
održivog razvoja i turizma utvrđeno da je turistički inspektor S. Z. dana
15.07.2011. godine, vršio kontrolu u noćnom klubu "K. 29", u ulici "29 N.", u
Beranama, čiji je vlasnik okrivljeni P. M. i tom prilikom zatekao da isti
obavlja ugostiteljsku djelatnost bez odobrenja nadležnog organa lokalne
uprave, te da je donio rješenje kojim je vlasniku objekta zabranio da obavlja
ugostiteljsku djelatnost do otklanjanja nepravilnosti. Objekat je zapečećen u
prisustvu vlasnika i pripadnika interventne jedinice PJ B. dana 16.07.2011.
godine oko 00,50 časova, uz naznačenje da povreda službenog pečata predstavlja
krivično djelo, a koje dokaze je sud u potpunosti prihvatio.  
Pravnom analizom naprijed utvrđenog činjeničnog stanja, sud je našao, da su se
u opisanim radnjama okrivljenog P. M., stekla sva bitna obilježja krivičnog
djela skidanje i povreda službenog pečata i znaka iz čl. 381 st. 1 KZ. Naime,
tokom postupka okrivljeni P. M. je potpuno i jasno priznao izvršenje krivičnog
djela, kao i krivicu, a što je sud prihvatio. Takođe, na osnovu zapisnika o
inspekcijskom nadzoru i na osnovu rješenja Ministarstva održivog razvoja i
turizma, utvrđeno je da je okrivljeni vlasnik noćnog kluba "K.29", u ulici "29
N." u Beranama i da je isti obavljao ugostiteljsku djelatnost bez odobrenja
nadležnog organa lokalne uprave, te da mu je navedenim rešenjem zabranjeno
obavljanje ugostiteljske djelatnosti do otklanjanja nepravilnosti, a objekat
je zapečaćen sluzbenim pečatom - znakom, u prisustvu vlasnika, tj. okrivljenog
i službenika interventne jedinice PJ B.. Pri tome sud nije prihvatio odbranu
okrivljenog u dijelu da nije znao da  skidanjem službenog pečata - znaka vrši
krivično djelo, obzirom da je zapisnikom o inspekcijskoj kontroli ukazano da
povreda službenog pečata - znaka, predstavlja krivično djelo. Samim tim
okrivljeni se nije nalazio u pravnoj zabludi. Dakle, na osnovu prednjeg
činjeničnog utvrdjenja, sud je nesumnjivo izveo zaključak, da je okrivljeni
izvršio krivično djelo stavljeno mu na teret.  
Djelujući na opisani način, okrivljeni je postupao sa umišljajem, svjestan, da
uklanjanjem službenog pečata - znaka, koji je postavljen od strane ovlašćenog
službenog lica Republičkog inspektora za turizam, vrši krivično djelo, pa je i
pored takve svijesti, isti i skinuo, čime je manifestovao htjenje za
nastupanje zabranjene posledice.  
Prilikom odlučivanja o vrsti i visini krivične sankcije, koju u konkretnom
slučaju treba primijeniti prema okrivljenom P. M., za izvršeno krivično djelo,
sud je imao u vidu sve okolnosti iz čl. 42 KZ. Tako je od olakšavajućih
okolnosti, cijenio i uzeo u obzir, da se radi o neosuđivanom licu, siromašnog
imovnog stanja, koje je priznalo izvršenje krivičnog djela i izrazilo iskreno
kajanje. Kako je za krivično djelo skidanje i povreda službenog pečata i znaka
iz čl. 381. st. 1 KZ-a, zakonom propisana novčana kazna ili zatvor do jedne
godine, to je sud okrivljenom izrekao, na osnovu čl. 39 st. 2 tačka 3. KZ-a,
novčanu kaznu u iznosu od 600,00 (šeststotina) eura, koju je dužan da plati u
roku od 3 (tri) mjeseca, po pravosnažnosti presude. Ako osuđeni ne plati
novčanu kaznu, u ovom roku, sud će novčanu kaznu, zamijeniti kaznom zatvora,
tako što će za svakih započetih 25,00 eura novčane kazne, odrediti jedan dan
zatvora. Sud je mišljenja da je navedena kazna srazmjerna težini izvršenog
krivičnog djela i stepenu krivice okrivljenog i predstavlja onu mjeru, koja je
nužno neophodna, za postizanje u okviru opšte svrhe izricanja krivičnih
sankcija propisane čl. 4 st.2 KZ –a, svrhe kažnjavanja propisane čl. 32 istog
zakona. Osnovano se može očekivati da će izrečena kazna, pozitivno djelovati
na okrivljenog, te da će ista uticati na njega, da više ne vrši krivična
djela.  
Troškovi krivičnog postupka –paušal, odmjeren je vodeći računa o trajanju i
složenosti krivičnog postupka, te imovnom stanju okrivljenog, na osnovu čl.
226 st. 3 ZKP-a.  
Sa izloženog odlučeno je kao u izreci presude.  
OSNOVNI SUD U BERANAMA
Dana   28.09.2011.godine 
Zapisničar,
S u d i j a,
Marina Obadović
Ana Kenjić-Djukić 
PRAVNA POUKA:
Protiv ove presude, dozvoljena je žalba,
u roku od 8 ( osam ) dana, od dana prijema
iste, Višem sudu u B. Polju, a preko ovog suda  