K.br.7/11 
U IME NARODA
           OSNOVNI SUD U BARU, u vijeću sastavljenom od sudije Strugar
Nikole, kao predsjednika vijeća i sudija porotnika Feltšer Danice i Kordić
Nazifa, kao članova vijeća, sa zapisničarom Zoricom Ivanović, u krivičnom
predmetu okrivljenog L.V. iz B., zbog krivičnog djela nedozvoljeno držanje
oružja i eksplozivnih materija iz čl.403 st.2 Krivičnog zakonika, po optužnici
Osnovnog državnog tužioca Kt.br.579/10 od 18.01.2011.godine, nakon glavnog i
javnog pretresa održanog dana 12.05.2011.godine u prisustvu zastupnika optužbe
ODT-a iz Bara Milenka Magdalinića, okrivljenog i branioca okrivljenog Djordja
Jankovića, advokata iz Bara, dana 13.05.2011.godine, nakon tajnog vijećanja i
glasanja donio je i javno objavio  
P R E S U D U
           Okrivljeni,
           L.V., JMBG ..., rođen ....godine u B., sa prebivalištem u B.,
Ul....., neoženjen, srednjeg imovnog stanja, zaposlen u firmi „I.“ iz P. kao
vozač, neosuđivan,
K r i v   j e
          Zato što je :
          Dana 12.11.2010.godine u B., u stanu u kojem stanuje, u Ul...., neovlašćeno držao rasprskavajuće oružje – ručnu bombu, čije je držanje građanima zabranjeno, shodno članu 12 st.1 tač.7 Zakona o oružju (Sl. list RCG br.49/08),
          - čime je izvršio krivično djelo nedozvoljeno držanje oružja i eksplozivnih materija iz čl. 403 st.2 Krivičnog zakonika,  
       Pa ga sud primjenom citiranog zakonskog propisa, te odredbi čl. 2, 4, 5, 15, 32, 36, 42, 45 i 46 Krivičnog zakonika kao i odredbi čl. 199 i 364 ZKP-a

O S U Đ U J E
 Na kaznu zatvora u trajanju **od 30 (trideset) dana**.  
      Shodno članu 75 st.1 Krivičnog zakonika od okrivljenog se oduzima ručna bomba, upotrijebljena kao sredstvo izvršenja krivičnog djela.  
      Shodno čl. 199 ZKP-a, okrivljeni je dužan da plati troškove krivičnog postupka u iznosu od 126,50 eura, a na osnovu sudskog paušala iznos od 20 eura, a sve u roku od 15 dana po pravosnažnosti presude, pod prijetnjom prinudnog izvršenja.

O b r a z l o ž e n j e
Optužnicom Osnovnog državnog tužioca u Baru Kt.br.579/10 od
18.01.2011.godine, stavljeno je na teret okrivljenom izvršenje krivičnog djela
nedozvoljeno držanje oružja i eksplozivnih materija iz čl.403 st.2 Krivičnog
zakonika. Zastupnk optužbe je u završnoj riječi predložio da sud okrivljenog
oglasi krivim i kazni po zakonu i takodje da mu se izreče mjera bezbjednosti
oduzimanja predmetne bombe.
Okrivljeni je u svojoj odbrani tokom postupka priznao izvršenje krivičnog
djela, navodeći da je bombu držao u svom stanu, u kutiji sa ličnim stvarima u
fioci od ormara, da je prethodno dana 07.11.2010.godine u Š. blizu plaže
pronašao ovu bombu dok je šetao psa. Okrivljeni je dalje naveo da su dana
12.11.2010.godine, policijski službenici zbog njegovog brata obavili pretres
njihovog stana i da su tom prilikom pronašli bombu i fioci ormara.
U dokaznom postupku sud je pročitao naredbu Višeg suda u Podgorici
Kri.br.1023/10 od 11.11.2010.godine za vršenje pretresa stana i drugih
prostorija, zapisnik o pretresanju stana i drugih prostorija UP PJ Bar od
11.11.2010.godine, potvrdu o privremeno oduzetim predmetima od L.V. od UP PJ
Bar dana 11.11.2010.godine, nalaz i mišljenje vještaka Popović Radovana
Ki.br.217/10 od 24.12.2010.godine, dopunski nalaz i mišljenje vještaka Popović
Radovana od 05.04.2011.godine i izvod iz KE za okrivljenog UP PJ B. br.
24-03/3-245/10-9491/2 od 30.12.2010.godine.
          Uvidom u naredbu Višeg suda u Podgorici Kri.br.1023/10 od 11.11.2010.godine za vršenje pretresa stana i drugih prostorija, utvrđeno je da je istom naređen pretres stana i drugih prostorija koje koristi L.V., od oca Marka, rođen ....godine u B., a koje se nalaze u B., Ul...., zbog sumnje da imenovani u tom stanu ima predmete i tragove koji su povezani sa vršenjem krivičnog djela – neovlašćena proizvodnja, držanje i stavljanje u promet opojnih droga iz čl.300 st.1 KZ-a. 
          Iz zapisnika o pretresanju stana i drugih prostorija UP PJ Bar od 12.11.2010.godine, utvrđeno je da je navedenog dana izvršen pretres u stanu L.V. iz B., Ul...., te da je tom prilikom u fioci ormara u spavaćoj sobi pronađena ručna bomba bez vidljivih brojeva i oznaka.  
          Iz potvrde o privremeno oduzetim predmetima od L.V. od UP PJ B. dana 12.11.2010.godine, utvrđeno je da je od navedenog lica oduzeta ručna bomba, bez vidljivih brojeva i oznaka na istoj.  
          Iz nalaza i mišljenja vještaka Popović Radovana Ki.br.217/10 od 24.12.2010.godine, utvrđeno je da predmetna ručna odbrambena bomba M 52 spada u grupu vojnog rasprskavajućeg oružja. Poluprečnik ubojnog dejstva parčadi ručne bombe M 52 iznosi 20 m, dok se razlijetanje parčadi kreće I do 200 m.
          Iz dopunskog nalaza i mišljenja vještaka Popović Radovana od 05.04.2011.godine, utvrđeno je da je predmetna bomba detaljno pregledana i da je tom prilikom konstatovano da posjeduje sve fabrički ugrađene elemente, te da se kao takva može smatrati ispravnom i sa potpunim – predviđenim dejstvom. 
          Iz izvoda iz KE za okrivljenog UP PJ B. br.24-03/3-245/10-9491/2 od 30.12.2010.godine, utvrđeno je da okrivljeni L.V. nije evidentiran u kaznenoj evidenciji PJ B.. 
          Cijeneći provedene dokaze na glavnom pretresu ovaj sud je na nesumnjiv način zaključio da je okrivljeni izvršio krivično djelo nedozvoljeno držanje oružja i eksplozivnih materija iz čl.403 st.2 Krivičnog zakonika, u vrijeme, mjesto i na način kako je to bliže navedeno u samoj izreci presude. Dakle, okrivljeni je dana 12.11.2010.godine u B., u stanu u kojem stanuje, u Ul....., neovlašćeno držao rasprskavajuće oružje – ručnu bombu, čije je držanje građanima zabranjeno, shodno članu 12 st.1 tač. 7 Zakona o oružju (Sl. list RCG br.49/08). Ovakvo utvrdjeno činjenično stanje proizilazi iz priznanja okrivljenog koji je tokom cijelog postupka prenio ovom sudu da je bombu držao u svom stanu, u kutiji sa ličnim stvarima u fioci od ormara, koju su dana 12.11.2010.godine prilikom pretresa stana, koji pretres je odradjen zbog njegovog brata, policijski službenici pronašli i oduzeli.
          Ovakvo priznanje okrivljenog potvrdjeno je i ostalim provedenim dokazima, i to prije svega zapisnikom o pretresanju stana i drugih prostorija Uprave policije PJ B. od 12.11.2010.godine koji je izvršen po naredbi Višeg suda u Podgorici Kri.br.1023/10 od 11.11.2010.godine i to u odnosu na korisnika stana L.V. koji je rodjeni brat okrivljenog, i kojom prilikom su u fioci ormara u spavaćoj sobi pronadjene ručna bomba bez vidljivih oznaka i brojeva, dok iz potvrde o privremenih oduzimanja predmeta proizilazi da je od L.V. oduzeta ručna bomba.
          Sud je imao u vidu odredbu čl.78 ZKP-a, pa je našao da su u konkretnom slučaju ovlašćeni policijski službenici, iako je naredba Višeg suda bila izdata za pretresanje stana i drugih prostorija koje je koristio L.V., brat okrivljenog, zbog sumnje o postojanju predmeta i tragova vezanih za krivično djelo iz čl.300 st. 1 Krivičnog zakonika - neovlašćena proizvodnja, držanje, stavljanje u promet opojnih droge, pravilno postupili kada su prilikom pretresa stana koji je koristio L.V., a ujedno i okrivljeni kao njegov brat, pronašli predmete- bombu koji ukazuju na drugo krivično djelo koje se goni po službenoj dužnosti i ovu bombu oduzeli od brata L.V., odnosno okrivljenog L.V.. Predmetna bomba koja je oduzeta od okrivljenog je bila predmet vještačenja po sudskom vještaku iz oblasti zaštite od požara i eksplozivnih sredstava, koji je u svom osnovnom i dopunskom nalazu, a koji nalaz i mišljenje je ovaj sud u cjelosti prihvatio kao stručan i jasan, te baziran na pravilima nauke i struke, naveo da je predmetna ručna odbrambena bomba M 52 spada u grupu vojnog rasprskavajućeg oružja i da je detaljno pregledana i da je tom prilikom konstatovano da posjeduje sve fabrički ugrađene elemente, te da se kao takva može smatrati ispravnom i sa potpunim – predviđenim dejstvom. 
          Sud je imao u vidu da je krivično djelo nedozvoljeno držanje oružja i eksplozivnih materija iz čl.403 st.1 Krivičnog zakonika, krivično djelo sa blanketnom dispozicijom, kod kojeg pored navođenja činjenica i okolnosti nužno navesti i materijalni propis od koga zavisi postojanje krivičnog djela, a to je čl.12 st.1 tač.7 Zakona o oružju – Službeni list CG 49/08, kojim je propisano da je zabranjeno držanje rasprskavajućeg oružja.     
          Cijeneći psihički odnos okrivljenog prema izvršenom krivičnom djelu, ovaj sud nalazi da je okrivljeni krivično djelo izvršio sa direktnim umišljajem, jer je bio svjestan svog djela i htio njegovo izvršenje. Dakle, znao je da drženje rasprskavajuće bombe predstavlja krivično djelo.
          Odlučujući o krivičnoj sankciji prema okrivljenom, sud je cijenio sve olakšavajuće i otežavajuće okolnosti iz čl.42 Krivičnog zakonika, pa je od olakšavajućih okolnosti cijenio da je okrivljeni u cjelosti priznao izvršenje krivičnog djela, kao i činjenicu da se radi o mladom čovjeku koji nije osuđivan, dok otežavajućih okolnosti na strani okrivljenog nije bilo, pa je sud imajući u vidu kvalitet olakšavajućih okolnosti za koje je našao da se radi o naročito olakšavajućim okolnostima, pa je okrivljenom shodno čl.45 i 46 Krivičnog zakonika, ublažio kaznu zatvora ispod zakonskog minimuma, i izrekao mu kaznu zatvora u trajanju od trideset dana, smatrajući da da će se ovako ublaženom kaznom ostvariti svrha kažnjavanja iz čl.32 Krivičnog zakonika u okviru opšte svrhe izricanja krivičnih sankcija iz čl.4 st.2 Krivičnog zakonika.
          Shodno čl.75 st.1 Krivičnog zakonika od okrivljenog se oduzima ručna bomba, upotrijebljena kao sredstvo izvršenja krivičnog djela.
          Odluka o troškovima krivičnog postupka zasniva se na odredbi čl.199 i čl.202 st.1 ZKP-a, a koji se odnose na troškove vještačenja za osnovni nalaz i mišljenje u iznosu od 88,00 eura, kao i izrada dopunskog nalaza u iznosu od 38,50 eura, što ukupno iznosi 126,50 eura, kao i na ime sudskog paušala iznos od 20 eura, a koje je dužan okrivljeni da plati u roku od 15 dana po pravosnažnosti presude pod prijetnjom prinudnog izvršenja.
          Sa svega izloženog odlučeno je kao u izreci presude.  
OSNOVNI SUD U BARU
Dana 13.05.2011. godine 
ZAPISNI ČAR                                     PREDSJEDNIK VIJEĆA-
SUDIJA,
  Zorica Ivanovi ć
Nikola Strugar
 
PRAVNA POUKA: Protiv ove presude može se izajviti žalba Višem sudu u
Podgorici u roku od 15 dana od dana prijema pismenog otpavka. Žalba se predaje
ovom sudu u dva primjerka.  