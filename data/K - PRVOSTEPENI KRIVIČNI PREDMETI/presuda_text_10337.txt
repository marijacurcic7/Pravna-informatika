K.br. 270/11 
U IME CRNE GORE
      **OSNOVNI SUD U BERANAMA** , po sudiji pojedincu Draganu Dašiću, uz učešće namještenika suda Mirjane Čukić kao zapisničara, u krivičnom predmetu protiv okrivljenog **B. D.** , iz B., zbog krivičnog djela laka tjelesna povreda iz čl. 152. st.2. u vezi st.1. Krivičnog zakonika, po optužnom predlogu Osnovnog državnog tužilaštva u Beranama Kt.br.168/2011 od 02.09.2011. godine, nakon održanog glavnog i javnog pretresa, u prisustvu Zamjenika ODT u Beranama Sujković Amre, mal. oštećenog J. A., njegovog zakonskog zastupnika J. V., okrivljenog i njegovog branioca adv. L. D., iz B., dana 22.11.2011. godine, donio je i javno objavio

P R E S U D U
      Okrivljeni **B. D. (JMBG ...)** od oca V. i majke D., rođene J., rođen ... godine u B., sa prebivalištem u mjestu rođenja naselje B., državljanin Crne Gore, nezaposlen, neoženjen, pismen, završio SSS, srednjeg imovnog stanja, neosuđivan.

KRIV JE
Što je: 
Dana 03.05.2011. godine, oko 20,50 časova, u blizini kafane "R.", u selu B.,
Opština B., lako tjelesno povrijedio maloljetnog oštećenog J. A., na način što
ga je otvorenom šakom udario u predjelu glave i tom prilikom mu nanio povredu
u vidu crvenila i otoka u predjelu  desne  zigomatične kosti jagodice lica.  
- čime je izvršio krivično djelo laka tjelesna povreda iz čl. 152. st.1.
Krivičnog zakonika.  
- pa ga sud za izvršeno krivično djelo na osnovu navedenog Zakonskog propisa,
te primjenom čl. 4. st. 2, čl. 32, 39, 42, 45, i 46 KZ CG, kao i primjenom čl.
226. st.2. tač. 1. i 9. čl. 229. i čl. 374. ZKP-a,
O S U Đ U J E
Na novčanu kaznu u iznosu od 600,00 € /šeststotina eura/,  koju je dužan
platiti okrivljeni u roku od 3 /tri/ mjeseca od dana pravosnažnosti presude.  
Ukoliko se novčana kazna ne plati u naznačenom roku, ista će se zamijeniti
kaznom zatvora, računajući za svakih započetih 25,00 € /dvadesetpet/ eura,
novčane kazne 1 /jedan/ dan zatvora.  
Okrivljeni se obavezuje da na ime troškova krivičnog postupka plati sudu iznos
od 60,50 € /šezdeseteuraipedesetcenti/, kao i da na ime paušala plati sudu
iznos od 30,00 € /trideset/ eura, u roku od 15 dana od dana pravosnažnosti
presude pod prijetnjom prinudnog izvršenja.  
Shodno čl. 239. st. 2. ZKP-a, Zakonski zastupnik maloljetno oštećenog J.  A.
otac J. V., se radi ostvarivanja imovinsko pravnog zahtjeva za naknadu štete
upućuje na parnicu.  
O b r a z l o ž e nj e
      Osnovno državno tužilaštvo u Beranama je optužnim predlogom Kt.br. 168/2011 od 02.09.2011. godine, optužilo B. D., iz B., da je izvršio krivično djelo laka tjelesna povreda iz čl. 152. st.2. u vezi st.1. Krivičnog zakonika.

      Na glavnom pretresu od 22.11.2011. godine, zastupnik javne optužbe Zamjenik Osnovnog državnog tužioca u Beranama Sujković Amra u završnoj riječi je izjavila da u svemu ostaje pri podnijetom optužnom predlogu ODT u Beranama, Kt.br. 168/2011 od 02. septembra 2011. godine, i predložila je sudu da okrivljenom za izvršeno krivično djelo ublažavanjem na osnovu čl. 45 i 46 KZ izrekne novčanu kaznu u minimalnom iznosu od 1.200,00 eura, iz razloga jer je okrivljeni mlad čovjek, nezaposlen, do sada neosuđivan, kao i njegovo držanje i ponašanje pred sudom.

Zakonski zastupnik maloljetno oštećenog J. A. – J. V., pridružio se krivičnom
gonjenju protiv okrivljenog dok je za ostvarivanje imovinsko pravnog zahtjeva
za naknadu štete upućen na parnični postupak.  
      Izjašnjavajući se o optužnom predlogu ODT-a u Beranama, okrivljeni **B. D.,** je tokom postupka u svojoj odbrani naveo da nije   počinio krivično djelo kako mu je to optužnim predlogom stavljeno na teret te da se dana 03.05.2011.godine, negdje oko 20,50 časova nalazio u blizini kuće, a koja se nalazi u blizini kafane "R.". Te da je, kada je vidio J. A., u trenutku kada je on zaustavio biciklo, istog gurnuo rukama u predjelu ramena. Okrivljeni je naveo da je oštećeni pao sa bicikla na asfalt, ali da ga nije udarao niti pesnicama, niti nogama već da ga je samo gurnuo i produžio dalje i da ne bi tako postupio da ga J. A. nije iznervirao svojim ponašanjem. Istakao je da mu je žao što je to uradio jer je oštećeni maloljetan i u završnoj riječi je izjavio da u potpunosti prihvata završnu riječ svog branioca.

      Branilac okrivljenog adv. L. D. u završnoj riječi je izjavio, da teza optužbe nije dokazana i da okrivljeni nije počinio krivično djelo koje mu se stavlja na teret, te da je povreda na licu oštećenog - mogla nastati i udarcem otvorenom šakom-šamarom, i da okrivljeni nije oštećenom nanio tu povredu udarcem stisnutom pesnicom. Predložio je da sud okrivljenog oslobodi od optužbe jer ne postoje dokazi da je počinio krivično djelo te da ako sud zauzme suprotno stanovište da je saglasan sa mišljenjem tužioca  u pogledu ličnosti i ponašanja okrivljenog.

      Radi pravilnog i zakonitog presuđenja ove krivične stvari sud je na glavnom pretresu u dokaznom postupku izveo sledeće dokaze:    
      u prisustvu zakonskog zastupnika u svojstvu svjedoka saslušao maloljetnog J. A., saslušao svjedoka M. M., pročitao nalaz i mišljenje vještaka medicinske struke dr M. M. iz predmeta Kri.br.170/11 od 12.08.2011. godine, saslušao vještaka medicinske struke dr M. M. na glavnim pretresima od 26.10.2011 i 22.11.2011. godine i izvršio uvid u izvod iz kaznene evidencije za okrivljenog.

      Nakon sprovedenog dokaznog postupka cijeneći navode optužbe, odbranu okrivljenog, te izvedene pobrojane dokaze, cijeneći ih u smislu čl.16. i 370. ZKP-a, a dovodeći ih u vezu jedne sa drugim, sud je stao na stanovište da su činjenice iz činjeničnog opisa izreke presude u svemu dokazane i da je okrivljeni B. D. izvršio krivično djelo laka tjelesna povreda iz čl. 152. st.1.Krivičnog zakonika,  pa ga je oglasio krivim i krivičnopravno odgovornim jer nije bilo osnova koji bi isključivali postojanje krivičnog djela i krivičnopravne odgovornosti okrivljenog. Pri tom je sud nije prihvatio odbranu okrivljenog koji je istakao da nije počinio krivično djelo koje mu se stavlja na teret i da oštećenog predmetnog dana nije udario već da ga je samo gurnuo. Naime, sud je na osnovu iskaza oštećenog utvrdio da ga okrivljeni, predmetnog dana, jeste udario, a što je potvrđeno i na osnovu iskaza svjedoka M. M. te na osnovu nalaza i mišljenja vještaka medicinske struke, te je okrivljeni  takvu odbranu dao u cilju izbjegavanja svoje krivičnopravne odgovornosti. Na osnovu navedenih dokaza utvrđeno je i koju vrstu povrede je okrivljeni nanio oštećenom te i kojim sredstvom je ista nanesena, a radi se o otvorenoj šaci. Obzirom da otvorena šaka ne predstavlja sredstvo koje je podobno da tijelo teško povrijedi i zdravlje teško naruši, time su ispunjeni svi elementi bića krivičnog djela lake tjelesne povrede, a obzirom da sud nije vezan pravnom kvalifikacijom krivičnog djela iz optužnog predloga, time je okrivljenog oglasio krivim i izrekao mu novčanu kaznu za krivično djelo iz čl.152.st.1.KZ CG.

      Iz iskaza svjedoka-oštećenog **J. A.** , vidi se da se predmetne večeri, oko 20,50 časova, u selu B., kretao biciklom, kada ga je kod kafane "R.", okrivljeni zaustavio i u toku razgovora ga stisnutom pesnicom desne ruke udario u u predjelu lijevog oka, od kog udarca je pao na lijevu stranu, na asfaltnu podlogu, nakon čega ga je okrivljeni dva ili tri puta nogama udario u predjelu stomaka. Dalje se vidi da je oštećeni nakon toga otišao u Dom zdravlja u B., i da je zadobio povrede u predjelu lijevog oka, te da je imao bolove u predjelu stomaka.

      Sud je cijenio iskaz svjedoka-oštećenog i isti prihvatio u dijelu u kom je naveo da ga je okrivljeni udario u predjelu lica i da se predmetni događaj desio na mjestu i u vrijeme kako je to opisano u činjeničnom opisu izreke presude. Sud navedeni iskaz u ostalom dijelu nije prihvatio jer je iz iskaza svjedoka M. M., te iz nalaza i mišljenja vještaka medicinske struke utvrđena kako drugačija vrsta povrede, mjesto na tijelu gdje je ista nanešena tako i sredstvo čijim dejstvom je nastala.

      Iz iskaza svjedoka **M. M.,** se vidi da je kao dežurni ljekar u hitnoj pomoći pregledao mal. oštećenog J. A. u 21,30 časova, gdje je konstatovao da je oštećeni zadobio izraženo crvenilo i blagi otok desne strane lica u predjelu desne zigomatične kosti. Osim tog crvenila i papatorne bolesti drugih promjena i povreda u momentu pregleda nije bilo, niti na glavi niti na tijelu oštećenog.

      Iz nalaza i mišljenja stalnog sudskog vještaka medicinske struke **dr M. M.** , iz predmeta Kri.br. 170/2011 od 12.08.2011. godine, te sa glavnog pretresa od 26.10.2011 godine i glavnog pretresa od 22.11.2011 godine se vidi da je J. A., dana 03.05.2011. godine u 21,30 časova pregledan u Centru hitne pomoći, zbog povreda zadobijenih navodno u tuči, te da povrijeđeni imao samo crvenilo i blag otok desne strane lica, u predjelu desne zigomatične kosti, i da je pritom ordinirajući doktor negirao da je bilo drugih povreda po glavi i trupu povrijeđenog. Takođe se vidi da su crvenilo i otok u predjelu desne jagodice lica mogle nastati udarcem tupim mehaničkim oruđem kao što je otvorena šaka i da se radi  o lakoj tjelesnoj povredi a da je manje vjerovatno da je ova povreda nastala pri padu na asfaltnu podlogu, jer se radi o tvrdoj neravnoj podlozi i pri padu na nju, bilo bi krvnih podliva, ili manjih oguljotina, što u ovom slučaju nije bilo.

Sud je u potpunosti prihvatio navedene dokaze, obzirom da potiču od strzučnih
i kompetentnih lica a iz kojih je utvrđeno da je oštećeni predmetnog dana
zadobio povredu u vidu crvenila i blagog  otoka u predjelu desne zigomatične
kosti, a koja se kvalifikuje kao laka tjelesna povreda i koja je mogla nastati
udarcem otvorenom  šakom, kao u predmetnom slučaju. Takođe je utvrđeno i da
oštećeni nije zadobio ni jednu drugu povredu a koja bi mogla nastati pri padu
na asfaltnu podlogu. Kako je sud utvrdio da je predmetna povreda nastala
udarcem otvorenom šakom, isto upućuje na zaključak da navedena povreda nije
mogla nastati dejstvom bilo kog sredstva koje je podobno da tijelo teško
povrijedi ili zdravlje teško naruši.  
Pravnom analizom naprijed utvrđenog činjeničnog stanja sud je našao da su se u
opisanim radnjama okrivljenog B. D. stekla sva bitna obeležja bića krivičnog
djela laka tjelesna povreda iz čl. 152. st.1 Krivičnog zakonika, te nije
prihvatio pravnu kvalifikaciju predmetnog krivičnog djela iz optužnog predloga
ODT-a u Beranama. Naime, tokom postupka, je utvrđeno da je okrivljeni dana
03.05.2011. godine, oko 20,50 časova, u blizini kafane "R.", u selu B.,
Opština B., lako tjelesno povrijedio maloljetnog oštećenog J. A., međutim, ne
na način kako je to opisano u optužnom predlogu, jer je utvrđeno da okrivljeni
nije oštećenog udario stisnutom pesnicom, niti je oštećeni od istog udarca pao
na asvalt, i tom prilikom zadobio nagnječne povrede glave i  trupa. Navedene
činjenice potvrđene su iskazom svjedoka M. M., i naročito nalazom i mišljenjem
vještaka medicinske struke, jer je na osnovu istih utvrđeno da je oštećeni
zadobio samo povrede koje su opisane u činjeničnom opisu izreke presude i
istima isključena mogućnost  pada na asvaltnu podlogu, te stoga i zadobijanja
bilo kojih drugih povreda koje bi nastale usled takvog pada. Međutim, sud je
utvrdio da okrivljeni lako tjelesno povrijedio oštećenog na način što ga je
otvorenom šakom udario u predjelu glave i tom prilikom mu nanio povredu u vidu
crvenila i otoka u predjelu  desne  zigomatične kosti jagodice lica. Obzirom
da je sud utvrdio da je okrivljeni, predmetnog dana, udario oštećenog
otvorenom šakom, a ne sredstvom podobnim da tijelo teško povrijedi i zdravlje
teško naruši, time su se stekli uslovi da sud izmijeni pravnu kvalifikaciju
predmetnog krivičnog djela. Navedenim djelovanjem okrivljeni je  narušio
tjelesni integritet oštećenog, odnosno istom je nanio povredu koja je
kvalifikovana kao laka tjelesna povreda, čime je izvršio krivično djelo koje
mu je stavljeno na teret. Djelujući na opisani način, okrivljeni je postupio
sa umišljajem svjestan svog djelovanja, to jest svjestan da udarajući
oštećenog, istom nanosi  povrede i time čini krivično djelo, pa je i htio
izvršenje istog i nastupanje zabranjene posledice koja se ogleda u narušavanju
tjelesnog integriteta oštećenog.  
Prilikom odlučivanja o izboru, vrste i visine krivične sankcije koju u
konkretnom slučaju treba primijeniti prema okrivljenom B. D., za naprijed
navedeno krivično djelo sud je imao u vidu sve okolnosti u smislu čl.42. KZ
CG. Tako je od olakšavajućih okolnosti na strani okrivljenog B. D., sud
cijenio i uzeo u obzir da se radi o mladom čovjeku, nezaposlenom, koji do sada
nije osuđivan kao počinilac krivičnih djela, dok otežavajućih okolnosti na
strani okrivljenog nije bilo, pa je sud olakšavajuće okolnosti cijenio kao
osobito olakšavajuće, te je primjenom odredaba čl.45. i 46. KZ CG o
ublažavanju kazne, okrivljenom na osnovu čl.39. KZ CG, izrekao novčanu kaznu u
iznosu od 600,00 /šest stotina/ eura. Po mišljenju suda izrečena kazna je
srazmjerna težini izvršenog krivičnog djela i stepenu krivične odgovornosti
okrivljenog, te će se ovom vrstom i visinom kazne u okviru opšte svrhe
izricanja krivičnih sankcija, propisanih čl.4. st.2. KZ CG, postići svrha
kažnjavanja propisana  čl.32.  istog Zakona. Osnovano se može očekivati da će
izrečena kazna pozitivno djelovati na prevaspitavanje okrivljenog, te da će
ista na njega uticati da u buduće ne vrši krivična djela.  
Odluka o troškovima krivičnog postupka zasnovana je na odredbi čl. 226. st.2.
tač.1 ZKP-ai predstavlja izdatke koje je sud imao kao naknadu  vještaku
medicinske struke dr M. M. za dati nalaz i mišljenja, u iznosu od 60,50 €
/šezdeseteuraipedesetcenti/ eura, dok je paušalni iznos odmjeren s obzirom na
trajanje i složenost krivičnog postupka, te imovnog stanja okrivljenog, shodno
čl.226. st.2. tač.9.ZKP-a.  
Sud je zakonskog zastupnika maloljetnog oštećenog J. A., J. V., radi
ostvarivanja imovinsko pravnog zahtjeva za naknadu štete, uputio na parnicu,
shodno čl. 239. st. 2. ZKP-a.  
     S iznijetih razloga odlučeno je kao u izreci presude.

OSNOVNI SUD U BERANAMA,
Dana, 22.11.2011. godine.
Zapisničar
S U D I J A
Mirjana Čukić
Dragan Dašić 
PRAVNA POUKA:
Protiv ove presude može se izjaviti žalba
Višem sudu u Bijelom Polju, u roku od   8
/osam/   dana  od dana prijema pismenog
otpravka, preko ovog suda u dva primjerka.  