K.br. 271/11 
U IME CRNE GORE
      **OSNOVNI SUD U BERANAMA** , po sudiji pojedincu Milovanu Spasoviću, uz učešće namještenika suda Momirke Fatić kao zapisničara, u krivičnom predmetu protiv okrivljene **V. D.** , iz B., zbog krivičnog djela uništenje i oštećenje tuđe stvari iz čl.253.st.1.Krivičnog zakonika Crne Gore, po optužnom predlogu privatnog tužioca M. C., iz B., od 06.09.2011. godine, nakon održanog glavnog i javnog pretresa, u prisustvu privatnog tužioca M. C. i  okrivljene V. D., dana 01.12.2011. godine je donio, a javno objavio 02.12.2011 godine,

P R E S U D U
      Okrivljena **V. D.,** od oca S. i majke M., rođene B., rođena ... godine, u B., stalno nastanjena u ul."U." br...., Opština B., državljanin Crne Gore, penzionerka, razvedena, pismena, završila Višu medicinsku, siromašnog imovnog stanja, osuđivana presudom   Osnovnog suda Berane K.br.... od 19.04.2010.godine, po čl.154. KZ CG na novčanu kaznu u iznosu od 400,00 eura.

K R I V A     J E
Što je 
Dana 12.03.2011.godine, oko 04,30 časova u Ul.U. br…. u B., oštetila PMV marke
"O.-K.", reg. broja BA …, vlasništvo oštećene kao tužioca na način što je
kamenom polomila zadnje vjetrobransko staklo na vozilu i na taj način
oštećenoj kao tužilji pričinila štetu u iznosu od 76,00 eura.  
- čime je izvršio krivično djelo uništenje i oštećenje tuđe stvari iz čl.
253. st.1.  Krivičnog zakonika.  
- Pa ju sud za izvršeno krivično djelo na osnovu navedenog zakonskog propisa,
te čl. 32. 39. i 42. KZ,  kao i primjenom čl.374. ZKP-a  
O S U Đ U J E
           Na novčanu kaznu u iznosu od 400,00 /četiristotine/ eura, koju
je dužna platiti u roku od 3 / tri / mjeseca od dana pravosnažnosti presude
, a ukoliko ista ne bude plaćena u navednom roku zamijeniće se tako što će
se za svakih započetih 25,00 (dvadeset pet) eura novčane kazne odrediti 1
(jedan ) dan zatvora, a ako okrivljena plati samo dio novčane kazne, ostatak
novčane kazne će se srazmjerno zamijeniti kaznom zatvora, a ako okrivljena
isplati ostatak novčane kazne izvršenje kazne zatvora će se obustaviti.  
Okrivljena se obavezuje da na ime troškova krivičnog postupka plati sudu iznos
od 88,00 /osamdesetosam/ eura, kao i da na ime paušala plati sudu iznos od
30,00 /trideset/ eura u roku od 15 dana od dana pravosnažnosti presude pod
prijetnjom prinudnog izvršenja, dok će sud posebnim rješenjem odlučiti o
troškovima oštećene kao privatnog tužioca.  
Okrivljena se na osnovu čl. 239. st.2. ZKP-a obavezuje da na ime imovinsko
pravnog zahtjeva za naknadu štete isplati oštećenoj M. C. iznos od 76,00
/sedamdesetšest/ eura, u roku od 15 dana po pravosnažnosti presude pod
prijetnjom prinudnog izvršenja, dok se za višak imovinsko pravnog zahtjeva
oštećena upućuje na parnicu  
                                    O b r a z l o ž e nj e 
      Oštećena kao tužilac M. C. je privatnom tužbom od 06.09.2011 godine, optužila V. D., iz B., da je izvršila krivično djelo uništenje i oštećenje tuđe stvari iz čl.253. st.1.Krivičnog zakonika.

       Na glavnom pretresu od 01.12.2011. godine, oštećena kao tužilac **M. C.,** u završnoj riječi je izjavila da ostaje u svemu pri privatnoj tužbi od 06.09.2011.godine, i traži da se okrivljena oglasi krivom i osudi na kaznu po Zakonu,kao i da postavlja imovinsko pravni zahtjev za pričinjenu štetu u iznosu do 100,00 eura kao i za sastav optužnog predloga u iznosu od 75,00 eura po AT, što ukupno iznosi 175,00 eura.

      Izjašnjavajući se o navodima iz privatne tužbe privatnog tužioca M. C., okrivljena **V. D.** je na glavnom pretresu u svoju odbranu navela, da nijesu tačni navodi iz privatne tužbe privatnog tužioca M. C. da je dana 12.03.2011 godine, oko 04,30 časova, u ul."U." br…., oštetila pmv marke "O. K.", reg.broja BA …,vlasništvo privatne tužilje, niti zna ko je to uradio. Navela je da sa tužiljom ne govori 10-ak godina, da joj nije nikada prijetila niti da joj je polomila vjetrobransko staklo.U završnoj riječi je izjavila da nije izvršila krivično djelo koje joj se stavlja na teret, pa moli sud da je oslobodi od optužbe.

    Radi pravilnog i zakonitog presuđenja ove krivične stvari sud je na glavnom pretresu u dokaznom postupku izveo sledeće dokaze:    
      Saslušao svjedoka-oštećenog M. C., svjedoke V. Ć., Ć. S., I. I. i L. M., pročitao službenu zabelješku PJ B. od 15.03.2011 godine, pročitao nalaz vještaka mašinske struke R. N. iz predmeta Kri.br.153/11, izvršio uvid u fotografiju oštećenja vozila i izvršio uvid u račun br.... DOO "19.s." B. od 16.04.2011.godine i izvršio uvid u izvod iz kaznene evidencije za okrivljenu.

      Nakon sprovedenog dokaznog postupka cijeneći navode optužbe, odbranu okrivljene, te izvedene pobrojane dokaze, cijeneći ih u smislu čl.16. i 370. ZKP-a, a dovodeći ih u vezu jedne sa drugim, sud je stao na stanovište da su činjenice iz činjeničnog opisa izreke presude u svemu dokazane i da je okrivljena V. D., izvršila krivično djelo uništenje i oštećenje tuđe stvari iz čl.253. st.1.Krivičnog zakonika Crne Gore, koje joj je privatnom tužbom stavljeno na teret, pa ju je oglasio krivom i krivično odgovornom jer nije bilo osnova koji bi isključivali postojanje krivičnog djela i krivice okrivljene. Pri tome, sud nije prihvatio odbranu okrivljenje da nije izvršila krivično djelo koje joj je stavljeno na teret, jer ista nije u skladu sa ostalim izvedenim dokazima tokom postupka, i kao takva je sračunata na izbjegavanje sopstvene odgovornosti.

       Iz iskaza privatnog tužioca **M. C.,** koja je saslušana u svojstvu svjedoka-oštećenog **,** se vidi da joj je V. D. komšinica i da ih dijeli metalna-žičana ograda. Istakla je da nije vidjela da joj je vjetrobransko staklo na autu polomila V. D., ali da joj je prethodnog dana prijetila da će to uraditi. Tačno je da ne govore već duži vremenski period. Ističe da je 11.03.2011 godine, pored auta primijetila 5-6 kamena, te da joj je L. M. kazao kako je vidio okrivljenu V. D., kako se brzim korakom u ranim jutarnjim časovima udaljava od ograde gdje joj je bio parkiran auto, pa je iz tih razloga i podnijela krivičnu prijavu protiv okrivljene V. D..

   Svjedok **V. Ć.** je istakla da je u više navrata čula okrivljenu V. D. kako prijeti M. C., da je nekoliko puta vidjela kamenje koje je okrivljena ubacivala u dvorište M. C.. Navela je da ju je dana 12.03.2011 godine, putem telefona M. C. obavijestila da joj je polomljeno zadnje vjetrobransko staklo, kao i da je to učinila V. D.. Istakla je da ona nije vidjela V. D. da je polomila staklo na autu, ali da je čula kako okrivljena prijeti da će to da uradi. Dalje je navela da se V. D. i M. C. graniče, kao i da je vozilo bilo udaljeno od glavnog puta oko 3 m.

       Iz iskaza svjedoka **Ć. S.** se vidi da živi u blizini kuće V. D. i M. C.. Te da je tačno da okrivljena skoro svakog dana vrijeđa i prijeti M. C.. Istakla je da nije vidjela okrivljenu da je polomila staklo na pmv M. C., ali da je tačno da je čula kako okrivljena prijeti da će to da uradi.

       Iz iskaza **I. I.** se vidi da joj je M. C. tetka, da je predmetnog dana pošla kod nje i da je vidjela polomljeno staklo na autu. Istakla je da nije vidjela V. D. da je polomila zadnje vjetrobransko staklo na pmv vlasništvo M. C., ali da je tačno da je čula prijetnje da će okrivljena to i da uradi.

       Iz iskaza svjedoka **L. M.** se vidi da živi u blizini kuće V. D. i M. C., da je njegova kuća udaljena oko 5-6 metara.Tačno je da je u jutarnjim časovima čuo neki prasak, da je ustao iz kreveta i kroz prozor, obzirom da je ulica bila osvijetljena vidio V. D. kako se udaljava od zajedničke ograde koja dijeli plac izmedju M. C. i okrivljene. Istakao je da vise nikoga nije vidio, a da kada je ustao saznao je da je polomljeno zadnje vjetrobransko staklo na pmv M. C.. Dalje je naveo da nigdje ne radi, da ostaje do kasno i da gleda filmove, kao i da je svakodnevnica da okrivljena prijeti M. C. i da je prijetila da će polomiti auto.

   Uvidom u službenu zabelješku UP PJ Berane od 15.03.2011 godine je utvrđeno da je polomljena šoferšajbna na PMV marke ’O. K.’, reg.br.BA …, vlasništvo M. C., kao i da je na pomenutom vozilu polomljeno zadnje vjetrobransko staklo djelovanjem tupog predmeta. Uvidom u račun br…. od 16.04.2011.godine, DOO "19.S.", se vidi, da je oštećena M. C. za zadnje vjetrobransko staklo sa ugradnjom platila iznos od 100,00 eura. Dok je iz nalaza i mišljenja vještaka mašinske struke R. N., datog u predmetu Kri.br.153/11, utvrđeno da ukupan iznos materijalne štete na  pmv marke O. C. 1,2 reg.oznake BA … proizvedene 1997 iznosi 76,00 eura, od čega polomljeno zadnje vjetrobransko staklo 52,80 eura,  da iznosi zvedenih radova za ugradnju istog je 15,00 eura, a za materijal potreban za ugradnju vjetrobranskog stakla 8,20 eura.

      Sud je u poptunsoti prihvatio nalaz i mišljenje pomenutog vještaka koji je dat jasno, struno i savjesno u skladu sa pravilima struke i nauke, a iz kojeg proizilazi da je okrivljena prilikom izvršenja krivičnog djela pričinila štetu oštećenoj u iznosu od 76,00 eura.

      Pravnom analizom naprijed utvrđenog činjeničnog stanja sud je našao da su se u opisanim radnjama okrivljene V. D., stekla sva bitna obilježja bića krivičnog djela uništenje i oštećenje tuđe stvari iz čl.253. st.1. Krivičnog zakonika. Naime, tokom postupka nesporno je utvrđeno dana 12.03.2011.godine, oko 04,30 časova u Ul.U. br…. u B., oštetila PMV marke "O. – K.", reg. broja BA …, vlasništvo oštećene kao tužioca na način što je kamenom polomila zadnje vjetrobransko staklo na vozilu i na taj način oštećenoj kao tužilji pričinila štetu u iznosu od 76,00 eura, a što je utvrđeno na osnovu iskaza saslušanih svjedoka u toku krivičnog postupka da je okrivljena V. D. prijetila da će poomiti auto oštećenoj, a iz kojih iskaza je utvrđeno da su odnosi između okrivljene V. D. i oštećene M. C. od ranije poremećeni, te i iz iskaza svjedoka L. M. da je okrivljenu vidio u jutarnjim časovima kako se udaljava od auta oštećene M. C., a nakon što je čuo prasak, a  koji iskaz je sud u potpunosti prihvatio, jer je isti u skladu sa ostalim izvedenim dokazima tokom postupka. Dok se iz sluzbene zabelješke UP PJ B. vidi da je auto oštećene bilo parkirano u natkrivenom dijelu u sklopu porodicne kuce i da je zadnji dio vozila bio nenatkriven, i to uz ogradu koja razdvaja plac oštećene M. C. od placa okrivljene V. D., što u konkretnom slučaju znači da je okrivljena prijetnju koju je upućivala oštećenoj M. C. da će polomiti auto izvršila dana 12.03.2011.godine, oko 04,30 časova. Djelujući na opisani način okrivljena je postupala s umišljajem.

Prilikom odlučivanja o izboru, vrste i visine krivične sankcije koju u
konkretnom slučaju treba primijeniti prema okrivljenoj V. D. za naprijed
navedeno krivično djelo sud je imao u vidu sve okolnosti u smislu čl.42. KZ
CG. Tako je od olakšavajućih okolnosti na strani okrivljene sud cijenio i uzeo
u obzir da je osoba starije zivotne dobi, siromasnog imovnog stanja, dok je
kao otežavajuću okolnost cijenio njenu raniju osuđivanost, a što je utvrđeno
na osnovu izvoda iz KE Uprave policije PJ B. br.... od 22.09.2011.godine, pa
ju je sud na osnovu čl. 39. KZ CG, osudio na novcanu kaznu u iznosu od 400,00
(četiri stotine)eura, koju je okrivljena dužna platiti u roku od 3 (tri)
mjeseca po pravosnažnosti presude, a ukoliko ista ne bude plaćena u navedenom
roku zamijeniće se tako što će se za svakih započetih 25,00 eura novčane kazne
odrediti jedan dan zatvora, a ako okrivljena plati samo dio novčane kazne,
ostatak novčane kazne će se srazmjerno zamijeniti kaznom zatvora, a ako
okrivljeni isplati ostatak novčane kazne izvršenje kazne zatvora će se
obustaviti.  
Sud je uvjerenja da je navedena kazna srazmjerna težini izvršenog krivičnog
djela i stepenu krivice okrivljene i predstavlja onu mjeru, koja je nužno
neophodna, za postizanje, u okviru opšte  svrhe izricanja krivičnih sankcija
propisane čl.4. st.2. KZ, svrhe kažnjavanja propisane čl.32 istog zakona.
Osnovno se može očekivati, da će izrečena novčana kazna, pozitivno djelovati
na prevaspitavanje okrivljene, te da će ista uticati da u buduće ne vrši
krivična djela.  
Odluka o troškovima krivičnog postupka u iznosu od 88,00 /osamdesetosam/ eura,
zasnovana je na odredbi čl. 229. st.1. ZKP-a i predstavlja izdatke koji je sud
imao za naknadu i nagradu vještaku mašinske struke, dok je paušalni iznos
iznos od 30,00 /trideset/ eura odmjeren s obzirom na trajanje i složenost
krivičnog postupka, te imovno stanje okrivljene shodno čl. 226. st.3. ZKP-a.  
Okrivljena se obavezuje za na ime imovinsko pravnog zahtjeva za naknadu štete
oštećenoj isplati iznos od 76,00 eura, u roku od 15 dana od  dana
pravosnažnosti presude, pod prijetnjom prinudnog izvršenja, dok se za višak
imovinsko pravnog zahtjeva oštećena M. C., iz B., upućuje na parnicu.  
     S iznijetih razloga odlučeno je kao u izreci presude.

OSNOVNI SUD U BERANAMA,
Dana, 01.12.2011. godine.
Zapisničar
S U D I J A
Momirka Fatić                                                      MILOVAN
SPASOVIĆ 
PRAVNA POUKA:
Protiv ove presude može se izjaviti žalba
Višem sudu u Bijelom Polju, u roku od   8
/osam/   dana  od dana prijema pismenog
otpravka, preko ovog suda.  