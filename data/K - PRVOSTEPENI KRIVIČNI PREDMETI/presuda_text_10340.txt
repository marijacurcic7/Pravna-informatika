K.br. 284/11 
U IME CRNE GORE
OSNOVNI SUD U BERANAMA , po sudiji pojedincu Aleksandru Ćulafiću, uz
učešće namještenika suda Mirosave Lekić, kao zapisničara, u krivičnom predmetu
protiv okrivljenog Š. R. , iz B., zbog krivičnog djela ugrožavanje
sigurnosti iz čl. 168 st. 1 Krivičnog zakonika, po optužnom predlogu Osnovnog
državnog tužioca u Beranama Kt.br. 198/11 od 21.09.2011. godine, nakon
održanog glavnog i javnog pretresa, u prisustvu zamjenika ODT-a u Beranama
Vladana Đalovića, okrivljenog i oštećenog Ć. M., donio je i javno objavio dana
17.11.2011. godine,  
P R E S U D U
Okrivljeni Š. R. , od oca V. i majke M., rođene K., rođen … godine u B.,
sa prebivalištem u selu Š., opština B., pismen, državljanin Crne Gore,
nezaposlen, siromašnog imovnog stanja, osuđivan presudom Osnovnog suda Berane
K.br. … od 12.11.1993. godine, za krivično djelo iz čl. 46 st. 2 KZ CG, na
kaznu zatvora u trajanju od 45 dana, presudom Osnovnog suda Berane K.br. … od
12.03.1997. godine, za krivično djelo iz čl. 77 st. 1 KZ CG, na novčanu kaznu
u iznosu od 150,00 dinara, presudom Osnovnog suda Berane K.br. … od
10.07.2006. godine, za krivično djelo iz čl. 154 KZ CG na kaznu zatvora u
trajanju od 45 dana, uslovno za jednu godinu i presudom osnovog suda u
Beranama K.br. … od 27.04.2009. godine, za krivično djelo iz čl. 390 st. 3 KZ
CG na novčanu kaznu u iznosu od  600,00 €.  
K R I V  J E  
što je:  
- dana 18.05.2011. godine, oko 13,30 časova, u selu Š., opština B., ugrozio
sigurnost oštećenog Ć. M., iz B., prijetnjom da će napasti na njegov život i
tijelo na način što mu je držeći sjekiru u ruci uputio riječi: " Ubiću te,
zaklaću te, ovo ne možeš da radiš, ovo nije tvoja zemlja"  
- čime je izvršio krivično djelo ugrožavanje sigurnosti iz čl. 168  st. 1
Krivičnog zakonika,  
- pa  ga sud, primjenom citiranih zakonskih propisa, te čl. 2, 4, 5, 13, 15,
32, 39, i 42  Krivičnog zakonika i čl. 226, 239 i 374 ZKP CG,  
OSUĐUJE
Na novčanu kaznu u iznosu od 800,00 €, koju je dužan platiti u roku od tri
mjeseca od dana pravnosnažnosti presude, na račun br. 832-150-38 Osnovnog suda
u Beranama.  
Ako osuđeni ne plati novčanu kaznu u određenom roku, sud će novčanu kaznu
zamjeniti kaznom zatvora, tako što će za svakih započetih 25,00 € novčane
kazne odrediti jedan dan zatvora, a ako osuđeni plati samo dio novčane kazne,
sud će ostatak kazne srazmjerno zamjeniti kaznom zatvora, pa ako osuđeni
isplati ostatak novčane kazne, izvršenje kazne zatvora će se obustaviti.  
Okrivljeni se obavezuje da plati ovom sudu na ime paušala iznos od 50,00 €,
koji iznos će uplatiti na žiro račun br. 832-150-38 Osnovnog suda u Beranama u
roku od 15 dana po pravosnažnosti presude, pod prijetnjom prinudnog izvršenja.  
Oštećeni Ć. M., radi ostvarivanja imovinsko-pravnog zahtjeva upućuje se na
parnični postupak.
O b r a z l o ž e n j e
Optužnim predlogom Osnovnog državnog tužioca u Beranama Kt.br.198/11 od
21.09.2011. godine, optužen je Š. R., iz sela Š., opština B., zbog krivičnog
djela ugrožavanje sigurnosti iz čl. 168 st. 1 Krivičnog zakonika.  
Glavni pretres je održan i zaključen u pristustvu zamjenika ODT-a u Beranama
Vladana Đalovića, okrivljenog i oštećenog Ć. M..  
Zamjenik ODT u Beranama Vladan Đalović, u završnoj riječi je ostao u svemu pri
podnijetom optuženom predlogu i istakao je da je dokazima izvedenim tokom
postupka utvrđeno da je okrivljeni izvršio krivično djelo kako to stoji u
optužnom predlogu. Naime, u svom kazivanju oštećeni Ć. M. je jasno predstavio
događaj od kritičnog dana, sa navođenjem riječi koje mu je okrivljeni uputio,
te da se kritičnom prilikom osjetio ugroženim. Ovaj događaj je nastao kao
posledica neriješenih odnosa i dugotrajnih sudskih postupaka između oštećenog
i okrivljenog. Ni sam okrivljeni ne spori da je kritičnom prilikom izašao iz
kuće i istjerao stoku koju je čuvao Ć. M. pored njegove kuće, a na parceli
čije korišćenje ne dozvoljava oštećenom i pored pravosnažnih sudskih odluka,
ali je sporio da mu je upučivao riječi prijetnje, te da je imao sjekiru rukama
kritičnom prilikom. S obzirom na njihovo dugogodišnje sporenje i odluke suda
povodom svojine upravo na parceli na kojoj se desio kritični događaj, ukazuje
da se iskazu oštećenog u potpunosti može vjerovati, iz čega proizilazi da je
okrivljeni učinio krivično djelo stavljeno mu na teret, a pri činjenici da je
okrivljeni više puta osuđivan, a da je za krivično djelo ugrožavanje
sigurnosti iz čl. 168 st. 1 KZ propisana novčana kazna ili zatvor do 1 godine,
predložio je sudu da okrivljenog oglasi krivim i osudi ga na novčanu kaznu u
iznosu od 800,00 €.  
Oštećeni Ć. M. u završnoj riječi je izjavio da u svemu prihvata završnu riječ
tužioca, pridružio se krivičnom gonjenju protiv okrivljenog i postavio je
imovinsko pravni zahtjev. Istakao je da se radi o praceli koja je njemu
dodijeljena pravosnažnom presudom, a koju parcelu mu okrivljeni brani da
koristi.  
Okrivljeni Š. R., u svojoj odbrani, u bitnom je istakao da je dana 18.05.2011.
godine, kada je došao kući zatekao M. Ć. kako je na njegovom imanju pustio 11
govedi, 4 psa i jednog bika. Tom prilikom je M. Ć. rekao da istjera goveda sa
njegove imovine, što je on i uradio. On tom prilikom nije uputio nikave riječi
prijetnje M. Ć., niti je imao sjekiru u rukama, a tačno je da mu brani da
korisiti istu parcelu, jer smatra da pripada njemu bez obzira na sudske
odluke. Oko ove parcele vode spor 27 godina. On ne govori sa M. Ć. i u lošim
su odnosima jer su dugo vodili spor oko parcele na kojoj je M. Ć. pustio
goveda. Toga dana se uopšte nijesu svađali.  
U završnoj riječi izjavio je da se ne osjeća krivim za krivično djelo
stavljeno mu na teret. Konkretnom prilikom nije prijetio M. Ć., niti je uzimao
sjekiru u ruke. Tražio je da ga sud oslobodi od odgovornosti.  
Provjeravajući navode optužnog akta i odbranu okrivljenog, sud je u dokaznom
postupku na glavnom pretresu izveo dokaze: saslušao oštećenog Ć. M.; pročitao
rješenje Osnovnog suda u Beranama I.br. … od 18.12.2010. godine, te pribavio i
pročitao izvod iz KE na ime okrivljenog.  
Cijeneći odbranu okrivljenog i dokaze pojedinačno i u međusobnoj vezi shodno
čl. 370 ZKP-a CG, sud je utvrdio činjenično stanje na osnovu kojeg je
zaključio da je okrivljeni Š. R., izvršio krivično djelo ugrožavanje
sigurnosti iz čl. 168 st. 1 Krivičnog zakonika, za koje je kriv.  
Naime, sud je prevashodno utvrdio činjenično stanje iz iskaza saslušanog
oštećenog Ć. M.. Tako oštećeni Ć. M., saslušan u svojstvu svjedoka u svom
iskazu naveo je da je protiv okrivljenog i ranije vodio postupak zbog parcele
koja se nalazi u neposrednoj blizni kuće okrivljenog i graniči se sa njegovom
imovinom. Taj postupak je pravosnažno okončan i njemu uručena pracela po
rješenju o izvršenju I.br. ... od 18.12.2010. godine. Kritičnog dana stoka je
bila na ispaši na njegovoj imovini, a u neposrednoj blizini kuće okrivljenog.
Okrivljeni je sa sjekirom u ruci izletio iz kuće, počeo da tjera stojku i
prišao mu na udaljenosti od  2 ili 3 m i uputio mi riječi prijetnje "Ubiću te,
zaklaću te, ovo ne možeš da radiš, ovo nije tvoja imovina". Dok je te riječi
govorio sjekira u njegovim rukama je bila podignuta, pa se konkretnom prilikom
osjećao se ugroženim i prepadnutim zbog prijetnji koje mu je uputio okrivljeni
držeći sjekiru u ruci. Inače, okrivljeni mu ne dozvoljava da obrađuje istu
parcelu, niti da pušta stoku. Sud je u potpunosti prihvatio iskaz oštećenog
saslušanog u svojstvu svjedoka, jer je isti dat u ubjedljivom i jasnom
izlaganju i po ocjeni ovoga suda nije usmjeren na otežavanje krivičnog
položaja okrivljenog i predstavalja objektivno iznošenje detalja kritičnog
događaja.  
Iz rješenja Osnovnog suda u Beranama I.br. … od 18.12.2010. godine, sud je
utvrdio da se djelimično usvaja dopunski predlog izvršnog povjerioca za
izvršenje od 19.11.2010. godine, pa se na osnovu pravosnažnog rješenja I.br. …
od 25.05.2007. godine i rješenja br. … od 18.03.2008. godine, određuje
izvršenje proiv izvršnog dužnika Š. R., a što je sud cijenio kao potvrdu
navoda o dugogodišnjem sporu između oštećenog i okrivljenog, zbog neriješenih
imovinskih odnosa.  
Analizirajući odbranu okrivljenog Š. R., sud je imao u vidu da okrivljeni nije
negirao da kada je došao kući da je na njegovom imanju zatekao oštećenog sa
stokom, te da mu brani da koristi istu parcelu, bez obzira na sudske odluke, i
u ovom dijelu je prihvatio njegovu odbranu. Sud nije prihvatio navode odbrane
okrivljenog Š. R. da tom prilikom nije imao sjekiru u rukama i da oštećenom M.
Ć. nije uputio riječi prijetnje, te da je samo rekao da istjera goveda sa
njegove imovine. U ovom dijelu sud je odbranu okrivljenog cijenio kao
sračunatu na izbjegavanje krivične odgovornosti s obzirom da su ovakvi navodi
obezvrijeđeni iskazom oštećenog saslušanog u svojstvu svjedoka.  
Dakle, prihvatajući u potpunosti iskaz oštećenog, koji je okrivljeni negirao,
a koje negiranje je sud cijenio kao usmjereno na izbjegavanje sopstvene
krivice, sud je mišljenja da je okrivljeni postupajući na opisani način -
upućujući oštećenom riječi ozbiljne prijetnje naprijed navedene, dok je držao
sjekiru u rukama, a koje se odnose na ugrožavanje fizičkog integriteta
oštećenog, koje riječi je ovaj ozbiljno shvatio i zbog istih se osjetio
ugroženim, okrivljeni je u svojim radnjama ostvario elemente bića krivičnog
djela stavljenog mu na teret javnom optužbom. Okrivljeni je djelo izvršio s
direktnim umišljajem, jer je bio svjestan da će ozbiljnom prijetnjom: "Ubiću
te, zaklaću te, ovo ne možeš da mi radiš, ovo nije tvoja zemlja", dok je držao
sjekiru u rukama, kod oštećenog izazvati strah i ugroženost, pa je djelo htio
i za isto je kriv.  
Krivično djelo ugrožavanje sigurnosti iz čl. 168 st. 1 KZ, čini svako ko
ugrozi sigurnost nekog lica prijetnjom da će napasti na život i tijelo tog
lica ili njemu bliskog lica, pri čemu prijetnja treba da je ozbiljna i
objektivno podobna da kod onog kome se prijeti izazove osjećaj straha ili
uopšte osjećaj nesigurnosti pri čemu nije od značaja za postojanje djela da li
je onaj koji prijeti i stvarno imao namjeru da realizuje prijetnju. Iz
činjeničnog utvrđenja proizilazi da je oštećeni kao pasivni subjekat osnovano
vjerovao u ostvarenost ozbiljne prijetnje.  
Za krivično djelo ugrožavanje sigurnosti iz čl. 168 Krivičnog zakonika,
predviđena je novčana kazna ili zatvor do jedne godine.  
Prilikom odlučivanja u pogledu vrste i visine kazne sud je cijenio sve
okolnosti iz čl. 42 Krivičnog zakonika, koje se odnose na odmjeravanje kazne,
pa je kod okrivljenog kao olakšavajuće okolnosti cijenio da se radi o
nezaposlenom licu, siromašnog imovnog stanja, dok je od otežavajućih okolnosti
cijenio raniju osuđivanost, ali ne za isto krivično djelo, pa je sud
okrivljenom za krivično djelo ugrožavanje sigurnosti iz čl. 168 st. 1
Krivičnog zakonika, izrekao novčanu kaznu u iznosu od 800,00 € i mišljenja je
da će se istom kaznom dovoljno uticati na okrivljenog da ubuduće ne vrši ova i
slična krivična djela i na taj način postići svrha kažnjavanja predviđena čl.
32 Krivičnog zakonika.  
Shodno čl. 226 ZKP CG, okrivljeni je obavezan na plaćanje paušala, pri čemu je
sud imao u vidu složenost i trajanje krivičnog postupka, kao i imovinske
prilike okrivljenog.  
U smislu čl. 239 ZKP sud je oštećenog Ć. M. radi ostvarenja imovinsko pravnog
zahtjeva uputio na parnični postupak.  
Sa iznijetih razloga je odlučeno kao u izreci presude, shodno čl. 374 ZKP -a
CG.  
OSNOVNI SUD U BERANAMA,
Dana 17.11.2011. godine
Zapisničar
S U D I J A 
Mirosava Lekić
Ćulafić Aleksandar  
PRAVNA POUKA:
Protiv ove presude nezadovoljna
stranka ima pravo žalbe u roku od
8 (osam) dana od dana prijema iste
preko ovog suda Višem sudu B. Polje.  