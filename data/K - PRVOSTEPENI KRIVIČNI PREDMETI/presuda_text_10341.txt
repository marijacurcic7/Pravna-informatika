K. br. 285/11 
U IME CRNE GORE
      **OSNOVNI SUD U BERANAMA** , po sudiji pojedincu Draganu Dašiću, uz učešće namještenika suda Mirjane Čukić kao zapisničara, u krivičnom predmetu protiv okrivljenog **B.** **Z.** , iz B., zbog krivičnog djela falsifikovanje isprave iz čl. 412. st.2.u vezi st.1. Krivičnog zakonika Crne Gore, po optužnom predlogu Osnovnog državnog tužilaštva u Beranama, Kt.br. 44/2011, od 22. septembra 2011. godine, nakon održanog glavnog i javnog pretresa, u prisustvu Savjetnika ODT u Beranama Miladina Magdalinića, oštećenog A. R., okrivljenog i njegovog branioca adv. V. Z., iz B., dana 14.11.2011. godine donio je i javno objavio,

P R E S U D U
      Okrivljeni **B. Z., /JMBG .../,**  od oca B. i majke A., rođene V., rođen ... godine u D., Opština P., sa prebivalištem u "N. N.", J. br. ..., Opština B., državljanin Crne Gore, nezaposlen, oženjen-otac dvoje djece, pismen, završio SSS, siromašnog imovnog stanja, neosuđivan.

OSLOBAĐA SE OD OPTUŽBE
Da je, 
Neutvrđenog dana avgusta mjeseca 2007. godine u B., u namjeri da je upotrijebi
kao prave, napravio lažnu ispravu - mjenicu ser.br. ..., u kojoj je unio lažne
podatke i to: upisao A. R. "N. N." J. bb broj lične karte ... CB Berane i
ovako lažnu ispravu za koju je znao da je lažna, upotrijebio kao pravu dana
07.09.2010. godine kod Atlas mont banke AD Podgorica - Filijala B. prilikom
realizacije kredita po ugovoru br. ....  
- čime bi izvršio krivično djelo falsifikovanje isprave iz čl. 412. st.2. u
vezi st.1. Krivičnog zakonika Crne Gore.  
- pošto nije dokazano da je izvršio krivično djelo za koje je optužen,
shodno čl. 373. tačka 2. ZKP-a.  
- O troškovima krivičnog postupka koji se odnose na nagradu i naknadu branica
okrivljenog, adv.V. Z., sud će odlučiti posebnim rješenjem, shodno čl. 230.
st. 5. ZKP-a.  
Imovinsko pravnog zahtjeva za naknadu štete nije bilo.  
O b r a z l o ž e nj e
      Optužnim predlogom  Osnovnog državnog tužilaštva u Beranama,  Kt. br. 44/2011 od 22. septembra 2011. godine, stavljeno je na teret okrivljenom B. Z., iz Berana, krivično djelo falsifikovanje isprave iz čl. 412. st.2. u vezi st.1. Krivičnog zakonika Crne Gore.

      Na glavnom pretresu od 14. 11. 2011. godine, zastupnik javne optužbe - Savjetnik ODT u Beranama Miladin Magdalinić u završnoj riječi je izjavio da je izvedenim dokazima tokom postupka nesporno utvrđeno da je okrivljeni B. Z., izvršio krivično djelo falsifikovanje isprave iz čl. 412. st.2. u vezi st.1. KZ CG stavljenog mu na teret optužnim aktom Kt.br. 44/2011 od 22.09.2011. godine, te samim tim je teza optužbe opravdana i na zakonu zasnovana i predložio sudu da okrivljenog oglasi krivim i izrekne kaznu zatvora u trajanju od 2 /dva/ mjeseca.

Oštećeni A. R. u završnoj riječi nije se pridružio krivičnom gonjenju protiv
okrivljenog i nije postavio imovinsko pravni zahtjev za naknadu štete.  
      Izjašnjavajući se o optužnom predlogu ODT-a u Beranama, okrivljeni **B. Z.,**   tokom postupka je izjavio da ne priznaje izvršenje krivičnog djela koje mu je optužnim aktom Osnovnog državnog tužilaštva stavljeno na teret i naveo da je tačno da je 2007. godine u Beranama u Atlasmont banci podigao kredit u iznosu od 10.000,00 i istakao da je popunio mjenicu serijskog broja ... koju su mu žiranti Z. B. i Đ. S. uredno potpisali, a u sudu je vidio da mjenicu nije potpisao A. R.. Dalje je istakao je da je on ispisao podatke “A. R. NN J. L 1 bb, br. lične karte ... CB Berane, na mjenici ser. Br. ...” a te podatke je prepisao iz lične karte koju mu je dao A. R. kada mu je predao izjavu za žiranta i ovjeru podataka za žiranta, a A. je trebao u banci da potpiše mjenicu i da je učini validnom. U završnoj riječi je prihvatio završne riječi svog branioca.

      Branilac okrivljenog **adv. V. Z.** u završnoj riječi je izjavio, da je u toku postupka i izvedenim dokazima nedvosmisleno utvrđeno da njegov branjenik nije izvršio krivično djelo koje mu se optužbom stavlja na teret što je potvrdio   i oštećeni  te kako u radnjama njegovog branjenika nije sadržan ni jedan elemenat bića krivičnog djela falsifikovanje isprave iz čl. 412. st.2. u vezi st.1. KZ CG predložio je sudu da ga  oslobodi od optužbe i tražio  troškove po AT CG.

      U dokaznom postupku sud je izveo sledeće dokaze:  
      u svojstvu svjedoka saslušao oštećenog A. R., pročitao mjenicu serijskog broja ..., izvršio uvid u fotokopiju lične karte za oštećenog A. R., pročitao izvještaj iz kaznene evidencije za okrivljenog B. Z., dostavljenog dana 13.10.2011. godine od strane Ministarstva pravde Sektor za pravosuđe broj ... od 07.10.2011. godine i izvještaj iz kaznene evidencije za okrivljenog B. Z. dostavljenog od strane Uprave policije Područne jedinice B. 34. broj ... od 20.10.2011. godine.

Nakon sprovedenog dokaznog postupka, cijeneći navode optužbe, odbranu
okrivljenog, te izvedene pobrojane dokaze, cijeneći ih u smislu čl. 17. i 360.
ZKP-a, a dovodeći ih u vezu jedne sa drugim, sud je stao na stanovište da
činjenice iz činjeničnog opisa izreke presude nijesu dokazane pa je sud
okrivljenog B. Z., za krivično djelo falsifikovanje isprave iz čl. 412. st.2.u
vezi st.1. Krivičnog zakonika Crne Gore, koje mu je optužnim predlogom ODT-a
Berane stavljeno na teret, oslobodio od optužbe, na osnovu čl. 373.  tač. 2.
ZKP-a, pošto nije dokazano da je  izvršio krivično djelo za koje je optužen.
Naime,  tokom postupka je utvrđeno da je okrivljeni unio u predmetnu mjenicu
lične  podatke oštećenog a koji su istiniti. Međutim, utvrđeno je i da na
istoj mjenici, nije potpisano ime oštećenog na kojeg se navedeni podaci
odnose, od strane bilo kog lica, pa samim tim ni od strane okrivljenog.  Te,
obzirom da je okrivljeni u mjenicu unio samo istiniti sadržaj, a bez
potpisivanja imena oštećenog, to jest bez potpisa kao formalnog elementa
mjenice, tako okrivljeni nije napravio lažnu mjenicu, to jest nije
falsifikovao ispravu.  
      Iz iskaza svjedoka-oštećenog **A. R.,   **se vidi da ga je tokom 2007. godine ne sjeća se tačno datuma njegov prijatelj B. Z. zamolio da mu bude žirant za kredit koji je želio da podigne kod Atlasmont banke, na šta je pristao,  te da njegovi lični podaci koji su upisani na mjenici nijesu falsifikovani već su tačni, a mjenica nije potpisana, niti sa njegove strane niti od strane okrivljenog.

      Uvidom u fotokopiju lične karte za oštećenog A. R., i iz mjenice serijskog broja ... se vidi da  su u predmetnoj mjenici sa prednje strane kao i na poleđini  upisani podaci iz lične karte i to A. R. "N. N." J. bb broj lične karte ... CB Berane, i da nema potpisa lica na koje se podaci odnose.

      Sud je u potpunosti prihvatio navedene dokaze, jer su isti međusobno u skladu jedan sa drugim, a na osnovu kojih je utvrđeno da su lični podaci oštećenog koje je okrivljeni upisao na mjenici  tačni, ali da na predmetnoj mjenici nema potpisa niti oštećenog na koga se podaci odnose, niti bilo kog drugog lica koji bi stavljanjem potpisa ispod navedenih podataka, istu mjenicu učinio lažnom.

Nijedan dokaz izveden u toku krivičnog postupka nije mogao potvrditi tezu
optužbe da je okrivljeni B. Z. izvršio krivično djelo falsifikovanje isprave
iz čl. 412. st.2. u vezi st.1. Krivičnog zakonika Crne Gore, u toku postupka
nesumnjivo je utvrđeno da okrivljeni B. Z. u predmetnu ispravu nije unosio
lažne podatke, niti  je potpisao oštećenog u mjenici  kako bi naznačio da ti
podaci potiču od istog, a a samim tim nije napravio lažnu ispravu, odnosno
počinio predmetno krivično djelo.  
Odluka  da  se o troškovima  krivičnog  postupka koji  se  odnose na nagradu i
naknadu branioca okrivljenog adv. V. Z., odluči posebnim rješenjem zasnovana
je na odredbi čl. 230. st. 5. ZKP-a.  
Imovinsko pravnog zahtjeva za naknadu štete nije bilo.  
      S iznijetih razloga odlučeno je kao u izreci presude.

OSNOVNI SUD U BERANAMA,
Dana,14.11.2011. godine.
Zapisničar
S U D I J A
Mirjana Čukić
Dragan Dašić 
PRAVNA POUKA:
Protiv ove presude može se izjaviti žalba
Višem sudu u Bijelom Polju, u roku od   8
/osam/   dana  od dana prijema pismenog
otpravka, preko ovog suda u dva primjerka.  