OSNOVNI SUD U BERANAMA
K. br. 295/11   
U IME CRNE GORE
Osnovni sud u Beranama, kao prvostepeni krivični, po sudiji pojedincu Ani
Kenjić - Đukić, uz sudjelovanje zapisničara Marine Obadović, u krivičnom
predmetu protiv okrivljenog M. M. , iz B., zbog krivičnog djela
ugrožavanje opasnim oruđem pri tuči i svađi iz čl. 154 KZ-a, po optužnom
predlogu Osnovnog državnog tužilaštva u Beranama Kt. br. 249/11 od 27.09.2011.
godine, nakon održanog glavnog i javnog pretresa, u prisustvu  zamjenika ODT-a
u Beranama Jadranke Mićović i okrivljenog, a u odsustvu uredno obaviještenog
oštećenog mal. B. M. i njegovog zakonskog zastupnika oca M. M., donio je i
javno objavio dana 15.12.2011.  godine,  
P R E S U D U
Okrivljeni M. M., od oca M. i majke C., rođene B., rođen … godine, u B.,
gdje je i stalno nastanjen u naselju B., državljanin Crne Gore, nezaposlen,
neoženjen, pismen, završio treći stepen stručne spreme, siromašnog imovnog
stanja,  neosuđivan,  
K r i v    j e :
Što je:  
Dana 22.08.2011. godine, oko 18,00 časova, ispred kuće M. M., u naselju B.,
opština B., u tuči sa oštećenim mal. B. M., mašio se drvene stolice, sredstva
podobnog da tijelo teško povrijedi i zdravlje teško naruši, na način što je sa
istom zamahnuo u pravcu oštećenog,  
- čime je izvršio krivično djelo ugrožavanje opasnim oruđem pri tuči i svađi
iz čl. 154 Krivičnog zakonika.  
- Pa ga sud za izvršeno krivično djelo, na osnovu navedenog zakonskog
propisa, te primjenom čl. 32, 39 st. 2 tač. 2 i čl. 42 KZ-a, kao i primjenom
čl. 374 ZKP-a,  
O S U Đ U J E
Na novčanu kaznu u iznosu od 400,00 (četiristotine) eura, koju je dužan da
plati u roku od 3 ( tri ) mjeseca, po pravosnažnosti presude. Ako osuđeni, ne
plati novčanu kaznu, u ovom roku, sud će novčanu kaznu, zamijeniti kaznom
zatvora, tako što će za svakih započetih 25,00 eura novčane kazne, odrediti
jedan dan kazne zatvora.  
Okrivljeni se obavezuje, da plati sudu troškove krivičnog postupka - paušal u
iznosu od 30,00 ( trideset ) eura, sve u roku od 15 dana po pravosnažnosti
presude, pod prijetnjom prinudnog izvršenja.  
Oštećeni mal. B. M., radi ostvarivanja imovinsko pravnog zahtjeva za naknadu
štete na osnovu čl. 239 st. 2 ZKP- a upućuje se na parnicu.  
O b r a z l o ž e n je
Osnovno državno tužilaštvo u Beranama, podnijelo je optužni predlog Kt. br.
249/11 od 27.09.2011. godine, protiv okrivljenog M. M., zbog krivičnog djela
ugrožavanje opasnim oruđem pri tuči i svađi iz čl. 154 KZ-a. Zastupnik javne
optužbe, zamjenik ODT-a u Beranama Jadranka Mićović, u završnoj riječi, ostala
je pri podnesenom optužnom predlogu i istakla da je teza optužbe u potpunosti
dokazana priznanjem okrivljenog, kao i izvedenim dokazima i predložila sudu da
okrivljenog oglasi krivim i osudi na novčanu kaznu u iznosu od 400,00 eura.  
Okrivljeni M. M. , u svojoj odbrani, datoj na glavnom pretresu, negirao je
krivicu i naveo da se predmetnog događaja ne sjeća, jer je bio u veoma
alkoholisanom stanju, tako da ne zna šta se konkrektno desilo. Možda je
ošamario mal. oštećenog, ali smatra da se nije mašio drvene stolice. U
završnoj riječi je izrazio žaljenje i naveo da je oštećeni sin njegovog
rođenog brata, da bi za njega dao i život, te da se tako nešto više neće
desiti.  
Radi pravilnog i zakonitog presuđenja ove krivično pravne stvari, sud je na
glavnom pretresu u dokaznom postupku izveo sledeće dokaze:  
Saslušao mal. oštećenog B. M., kao i svjedoke M. F. i C. M. i pročitao izvod
iz KE za okrivljenog.  
Nakon sprovedenog dokaznog postupka, cijeneći navode optužbe, odbranu
okrivljenog, te izvedene dokaze, u smislu člana 16 i 370 ZKP-a, a dovodeći ih
u vezu jedne sa drugim, sud je stao na stanovište, da su činjenice iz
činjeničnog opisa izreke presude, u svemu dokazane i da je okrivljeni M. M.,
izvršio krivično djelo, koje mu je optužnim predlogom ODT-a u Beranama,
stavljeno na teret, pa ga je oglasio krivim, jer nije bilo osnova, koji bi
isključivali postojanje krivičnog djela i krivice okrivljenog. Pri tome, sud
nije prihvatio odbranu okrivljenog da se nije mašio drvene stolice, jer je
ista negirana iskazom svjedoka C. M..  
Tako je na osnovu iskaza svjedoka C. M. utvrđeno, da je okrivljeni
nekoliko dana prije tog događaja dolazio kući pijan, a i predmetnog dana bio
je u jako alkoholisanom stanju. Kada je došao kući ona se nalazila u kući, dok
je njen unuk B. bio u dvorištu, gdje je vježbao sa tegovima. Čula je kada je
došao okrivljeni i pitao oštećenog šta će tu i kazao mu da ide kući, nakon
čega je počela svađa između njih dvojice. Tada je istrčala iz kuće i vidjela
da je okrivljeni nekoliko puta ošamario oštećenog po glavi, koji se tada
okrenuo i uzeo stolicu sa terase i podigao je u pravcu okrivljenog. Okrivljeni
mu je oteo stolicu i zamahnuo da ga njome udari, a ona je to spriječila tako
što je stala između njih i uspjela da ih razdvoji. U tom trenutku došla je i
majka oštećenog i nastala je svađa i međusobne psovke sa okrivljenim, a zatim
su oštećeni i njegova majka otišli u pravcu svoje kuće, dok je okrivljeni
ostao u svom dvorištu i ubrzo je došla policija koja je povela okrivljenog.  
Sud je iskaz ovog svjedoka u potpunosti prihvatio, jer je isti dat na iskren,
vjerodostojan i ubjedljiv način, a iz kojeg nesumnjivo proizilazi da se
okrivljeni, u predmetnom događaju mašio drvene stolice u pravcu oštećenog, te
da je izvršio predmetno krivično djelo.  
Takođe je na osnovu iskaza oštećenog mal. B. M., koji je saslušan u
prisustvu oca kao zakonskog zastupnika utvrđeno, da se predmetnog dana nalazio
u dvorištu kuće njegovog djeda i babe, u kojoj živi okrivljeni i vježbao sa
tegovima. U jednom trenutku, došao je okrivljeni i to u alkoholisanom stanju i
tražio od njega da mu da jedan euro. Kazao je da nema novac, a okrivljeni ga
je stisnutom pesnicom udario u predjelu glave, tačnije u potiljačnom dijelu,
nakon čega je na trenutak izgubio svijest. Ustao je, a okrivljeni je vičući
krenuo u njegovom pravcu, a on je podigao ruke da ga odgurne i da se odbrani.
Kada je to čula njegova baba, izašla je ispred kuće i stala između njih da ih
razdvoji, a nakon toga je naišla i njegova majka, a okrivljeni je podigao
stolicu sa namjerom da ga udari. Njegova majka je hvatajući stolicu koju je
okrivljeni podigao, spriječila da ga njome udari, uhvatila ga za ruku i
zajedno su izašli iz dvorišta, a okrivljeni je nastavio da upućuje ružne
riječi i psovke prema njima, dok je sve to posmatrao njegov mlađi brat iz
dvorišta i plakao. Kada su napustili dvorište, okrivljeni im je prijetio da će
da ih pobije, očigledno misleći na njega, njegovog brata i njihovu majku, od
kojih riječi se uplašio, a takođe je i upućivao uvredljive riječi njegovoj
majci . Nakon toga je otišao kod doktora, vidljivih povreda nije imao, a
osim što ga je narednih dana boljela glava, drugih zdravstvenih problema nije
imao. Sa okrivljenim se nije svađao i tukao, već se samo branio kada je isti
krenuo u njegovom pravcu. Pridružio se krivičnom gonjenju i zadržao pravo da
imovinskopravni zahtjev ostvari u parnici.  
Iz iskaza svjedoka M. F. proizilazi, da je predmetnog dana krenula u
šetnju sa svojim mlađim sinom i odjednom je čula vrisku i svađu u dvorištu
okrivljenog, koji je njen djever. Njen sin B. je ležao na zemlji, a okrivljeni
ga je udarao šakama. Majka okrivljenog je pokušavala da istog odvoji od
oštećenog, a kada je prišla, okrivljeni je uzeo sa terase drvenu stolicu i
krenuo u pravcu oštećenog da ga udari. Stala je ispred njega i hvatajući
stolicu uspjela je da ga odgurne i da sa oštećenim ode iz dvorišta, a
okrivljeni je nastavio da ih psuje. Bio je u jako alkoholisanom stanju i to
nije bio prvi put, da na takav način, pravi problem svojoj porodici. Njen sin
B., nakon što su se vratili kući onesvijestio se. Inače okrivljeni zna i da im
prijeti putem telefona, govori da će ih pobiti, tražeći da se isele. Za njenog
sina - oštećenog, ne posjeduje medicinsku dokumentaciju, a isti je preživio
stres i od tada ima glavobolje, jer ga je okrivljeni udario pesnicom u glavu,
kako joj je opisao oštećeni.  
Sud je prihvatio iskaz oštećenog i prednjeg svjedoka, u dijelu da je između
okrivljenog i oštećenog došlo do konflikta, ali njihovo kazivanje da nije
došlo do tuče i svađe, kao i da je svjedok M. F., hvatajući stolicu spriječila
da okrivljeni njome udari oštećenog, sud nije prihvatio, jer je to negirano
iskazom svjedoka C. M..  
Pravnom analizom naprijed utvrđenog činjeničnog stanja, sud je našao da su se
u opisanim radnjama okrivljenog M. M., stekla sva obiležja krivičnog djela
ugrožavanje opasnim oruđem pri tuči i svađi iz čl. 154 KZ-a. Naime, tokom
postupka, na osnovu iskaza svjedoka C. M., utvrđeno je da je okrivljeni
predmetnog dana došao kući u vidno alkoholisanom stanju, gdje je u dvorištu
kuće zatekao mal. oštećenog i tražio od njega da se udalji. Oštećeni nije
izašao iz dvorišta i došlo je do svađe između okrivljenog i oštećenog, a
okrivljeni ga je nekoliko puta udario šakama u predjelu glave. Oštećeni je u
pokušaju da se odbrani podigao stolicu, nakon čega je okrivljeni istu oteo od
njega i zamahnuo u pravcu oštećenog, sa namjerom da ga udari, u čemu je
svjedok C. M. uspjela da ga spriječi, dok je svjedok M. F., uzela za ruku svog
maloljetnog sina tj. oštećenog i napustili su dvorište. Mal. oštećeni B. M. i
svjedok M. F., majka oštećenog nijesu sporili da je između okrivljenog i
oštećenog došlo do konflikta, ali su negirali postojanje svađe i tuče, što sud
nije prihvatio, jer je na osnovu iskaza svjedoka C. M. utvrđeno, da je
oštećeni nakon što ga je okrivljeni više puta ošamario, podigao stolicu i
krenuo u pravcu okrivljenog, koji mu je oduzeo stolicu i zatim istom krenuo u
pravcu oštećenog. Dakle do svađe i tuče između njih je očigledno došlo. Kako
je na glavnom pretresu, nesporno utvrđeno da je između okrivljenog i
oštećenog, došlo do svađe, te da se okrivljeni mašio drvene stolice, koja je
opasno sredstvo, kojim se može nanijeti tjelesna povreda ili narušiti zdravlje
nekom licu, to je nesumljivo utvrđeno da je izvršio predmetno krivično djelo.  
Djelujući na opisani način, okrivljeni M. M. je postupao sa umišljajem,
svjestan da kada se u svađi maši drvene stolice, koja je sredstvo podobno da
tijelo teško povrijedi i zdravlje teško naruši, vrši krivično djelo, pa je i
pored takve svijesti, uzeo drvenu stolicu i sa istom zamahnuo u pravcu
oštećenog, sa namjerom da istog udari, čime je manifestovao htenje za
nastupanje zabranjene posledice.  
Prilikom odlučivanja o vrsti i visini  krivične sankcije, koju u konkretnom
slučaju treba primijeniti prema okrivljenom M. M., za izvršeno krivično djelo,
sud je imao u vidu sve okolnosti iz čl. 42 KZ-a. Tako je od olakšavajućih
okolnosti cijenio i uzeo u obzir, da je neoženjen, nezaposlen, siromašnog
imovnog stanja, te da do sada nije osuđivan. Obzirom da su za predmetno
krivično djelo alternativno propisane, novčana kazna ili zatvor do šest
mjeseci, sud je okrivljenog na osnovu čl. 39 st. 2 tač. 2 KZ-a, osudio na
novčanu kaznu u iznosu od 400,00 (četiristotine) eura, koju je dužan da plati
u roku od 3 ( tri ) mjeseca, po pravosnažnosti presude. Ako osudjeni ne plati
novčanu kaznu u ovom roku, sud će novčanu kaznu zamijeniti kaznom zatvora,
tako što će za svakih započetih 25 eura novčane kazne, odrediti jedan dan
kazne zatvora. Sud je uvjerenja, da je izrečena krivična sankcija, srazmjerna
težini izvršenog krivičnog djela i stepenu krivice okrivljenog, te da će se
ovom mjerom upozorenja, u okviru opšte svrhe izricanja krivičnih sankcija
propisane članom 4 st. 2 KZ-a, postići svrha kažnjavanja propisana čl. 32
istog zakona. Osnovano se može očekivati, da će izrečena kazna, pozitivno
djelovati na prevaspitavanje okrivljenog, te da će ista u buduće uticati da u
buduće ne vrši krivična djela.  
Odluka o troškovima krivičnog postupka - paušalu donijeta je obzirom na
složenost i trajanje krivičnog postupka, te imovno stanje okrivljenog, na
osnovu čl. 226 st. 3 ZKP-a.  
Oštećeni mal. B. M., se radi ostvarivanja imovinskog pravnog zahtjeva za
naknadu štete na osnovu čl. 239 st. 2 ZKP- a upućuje na parnicu.  
Sa izloženog odlučeno je kao u izreci presude.  
OSNOVNI SUD U BERANAMA
Dana   15.12.2011.godine 
Zapisničar,
S u d i j a,
              Marina Obadović
Ana Kenjić – Đukić 
PRAVNA POUKA:
Protiv ove presude, dozvoljena je žalba,
u roku od 8 ( osam ) dana, od dana prijema
iste, Višem sudu u B. Polju, a preko ovog suda.  