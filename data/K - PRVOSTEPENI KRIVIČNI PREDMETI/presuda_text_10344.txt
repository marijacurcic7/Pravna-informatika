K.br. 301/11 
U IME CRNE GORE
OSNOVNI SUD U BERANAMA, kao krivični prvostepeni sud, sudija Aleksandar
Ćulafić, kao sudija pojedinac, uz učešće namještenika suda Mirosave Lekić, kao
zapisničara, u krivičnom predmetu protiv okrivljenog V. M. , iz B., zbog
krivičnog djela laka tjelesna povreda iz čl. 152 st. 2 u vezi st. 1 Krivičnog
zakonika, po optužnom predlogu ODT-a u Beranama Kt.br. 209/2011 od 03.10.2011.
godine, po održanom glavnom pretresu, u prisustvu savjetnika ODT-a u Beranama
Miladina Magdelinića i okrivljenog, a u odsustvu oštećenog B. K., dana
14.11.2011. godine, donio je i javno objavio  
P R E S U D U
Okrivljeni V. M., od oca K. i majke M., rođene Z., rođen … godine u B., sa
prebivalištem u selu B., opština B., državljanin Crne Gore, pismen, penzioner,
oženjen, otac troje djece, siromašnog imovnog stanja, neosuđivan.  
  K r i v    j e
- što je  
- dana 27.05.2011. godine, oko 14,00 časova, na seoskom putu B. – B., opština
B., lako tjelesno povrijedio oštećenog B. K., na način što ga je drvenom
šipkom dužine oko 120 cm, debljine 2 cm, sredstvom podobnim da tijelo teško
povrijedi i zdravlje teško naruši, udario u predjelu glave, kojom prilikom je
oštećeni zadobio povrede u vidu nagnječno razderne rane veličine oko 5 mm u
tjemenom dijelu glave,  
- čime je izvršio krivično djelo laka tjelesna povreda iz čl. 152 st. 2 u
vezi st. 1 Krivičnog zakonika,  
- pa mu sud primjenom citiranih zakonskih propisa te čl. 2, 4, 5, 13, 15, 32,
36, 42, 52, 53 i 54 Krivičnog zakonika i čl. 226, 229, 239 i 374 ZKP-a, i z
r i č e 
USLOVNU OSUDU
Kojom mu utvrđuje kaznu zatvora u trajanju od 60 (šezdeset) dana, i
istovremeno određuje da se kazna neće izvršiti ukoliko okrivljeni u roku od 1
(jedne) godine ne izvrši novo krivično djelo.  
Okrivljeni se obavezuje da plati sudu na ime paušala iznos od 50,00 €, kao i
na ime troškova krivičnog postupka iznos od 60,50 €, a sve u roku od 15 dana
od dana pravosnažnosti presude, pod prijetnjom posledica prinudnog izvršenja.  
Radi ostvarivanja imovinsko pravnog zahtjeva oštećeni B. K. se upućuje na
parnični postupak.  
O b r a z l o ž e nj e
Optužnim predlogom ODT-a u Beranama, Kt.br. 209/2011 od 03.10.2011. godine,
okrivljen je V. M., zbog krivičnog djela laka tjelesna povreda iz čl. 152 st.
2 u vezi st. 1 Krivičnog zakonika.  
Glavni pretres je održan i zaključen u prisustvu savjetnika ODT-a u Beranama
Miladina Magdelinića i okrivljenog, a u odsustvu oštećenog B. K., koji je
saslušan u prethodnom postupku i koji se pridružio krivičnom gonjenju protiv
okrivljenog i postavio je imovinsko pravni zahtjev.  
Savjetnik ODT-a u Beranama, Miladin Magdelinić, u završnoj riječi je istakao
da je na osnovu izvedenih dokaza tokom postupka na glavnom pretresu nesporno
utvrđeno da su u radnjama okrivljenog V. M. sadržani svi elementi bića
krivičnog djela laka tjelesna povreda iz čl. 152 st. 2 u vezi st. 1 Krivičnog
zakonika, te je samim tim teza optužbe opravdana i na zakonu zasnovana, pa je
predložio sudu da okrivljenog oglasi krivim i da mu izrekne uslovnu osudu u
granicama propisanim zakonom, a ovo imajući u vidu životno doba okrivljenog,
da je star 84 godine, te da isti do sada nije osuđivan, što ukazuje da nije
sklon vršenju krivičnih djela.  
Okrivljeni V. M., u svojoj odbrani, u bitnom je istakao da živi u selu B..
Dana 27.05.2011. godine, njegov komšija B. K., sa kojim ne govori, dognao je
drva i ista drva istovario u blizini njegovog dvorišta. Kada je vozač kamiona
otišao, dok je bio sa ćerkom B. u svom dvorištu, oštećeni B. K. je sa drvetom
u ruci došao kod njih u dvorište i istim drvetom ga udario u predjelu glave i
nosa, iako ničim nije bio izazvan, te zbog povreda koje je zadobio nije mogao
da zaustavi krv iz nosa. Konkretnom prilikom nije udario drvetom B. K., te mu
nije jasno kako je isti povrijeđen.  
U završnoj riječi je izjavio da se ne osjeća krivim za krivično djelo
stavljeno mu na teret i tražio je da ga sud oslobodi od odgovornosti.  
Provjeravajući navode optužnog akta i odbranu okrivljenog sud je u dokaznom
postupku u svojstvu svjedoka saslušao B. S. i B. V.; pročitao iskaze oštećenog
saslušanog u svojstvu svjedoka B. K. i iskaz svjedoka Ć. M. date na zapisniku
kod istražnog sudije Osnovnog suda u Beranama Kri.br. 221/11 od 19.09.2011.
godine; pročitao izvještaj ljekara specijaliste Opšte bolnice u B. na ime B.
K. br. … od 27.05.2011. godine; pročitao izvještaj ljekara specijaliste br. …
na ime V. M. od 25.07.2011. godine; pročitao nalaz i mišljenje vještaka
medicinske struke dr M. B. dat na zapisniku kod istražnog sudije Osnovnog suda
u Beranama Kri.br. 221/11 od 20.09.2011. godine, te pribavio i izvršio uvid u
izvod iz KE na ime okrivljenog.  
Nakon analize izvedenih dokaza, njihove svestrane i brižljive ocjene, cijeneći
ih svaki pojedinačno i u sveukupnosti, dovodeći ih u vezu jedan sa drugim i u
kontekstu sa navodima odbrane okrivljenog, sud je utvrdio činjenično stanje i
na osnovu tako utvrđenog činjeničnog stanja zaključio da je okrivljeni izvršio
krivično djelo stavljeno mu na teret javnom optužbom i da je za isto kriv.  
Naime, sud je činjenično stanje prevashodno utvrdio kroz iskaze oštećenog
saslušanog u svojstvu svjedoka B. K. i svjedoka B. S. i Ć. M., kao i kroz
sadržinu izvedenih pismenih dokaza, te nalaza vještaka medicinske struke dr M.
B.. Tako iz iskaza oštećenog B. K., sud je utvrdio da je kritičnog dana
dotjerao drva i kada je istovario drva njegov komšija M. V., sa kojim je
pomeđaš, obratio mu se riječima: "Što si utovario toliko drva da propada
asfalt", pa mu je odgovorio da je put državni i da ako ima nešto protiv da
prijavi nadležnim organima. Kada je vozač kamiona htio da ide, on mu je
pokazivao put da ne bi zakačio vratinicu dvorišta M. V., kojom prilikom ga je
M. V. udario motkom u predjelu glave, a motka je bila debljine 2 cm, a dugačka
oko 1,20 m. Ta motka se polomila, a dio koji je ostao u ruci M. V. on je
istrgao i bacio, a zatim uhvatio M. V. i njegovu ćerku B. u predjelu stomaka i
grudi i ugurao u njihovo dvorište. Tom prilikom M. V. nije ničim udario. Sud
je u potpunosti prihvatio iskaz oštećenog saslušanog u svojstvu svjedoka,
cijeneći ga kao objektivan i neusmjeren na otežavanje krivičnog položaja
okrivljenog, tim prije što je njegov iskaz potvrđen kroz sadržinu iskaza
svjedoka B. S. i Ć. M., kao i kroz nalaz i mišljenje vještaka medicinske
struke dr M. B.. Tako iz iskaza svjedoka B. S., sud je utvrdio da je dana
27.05.2011. godine, njen suprug tjerao drva i tada je čula da V. M. upućuje
riječi njenom suprugu: "Što utovari toliko drva, hoćeš da propadne asfalt,
hoće kuća da mi se sruši?" Kada je nakon ovoga njen suprug B. K. prolazio
ulicom pored kuće V. M., sa namjerom da pokaže vozaču kamiona da izađe, tada
je V. M. izašao iz dvorišta svoje kuće na ulicu, zajedno sa svojom ćerkom,
prišao B. K. i udario ga drvenom šipkom u predjelu glave. B. K. je od toga
poklekao i odgurao V. M. i njegovu ćerku u njihovo dvorište. Sud je iskaz ovog
svjedoka u potpunosti prihvatio kao jasan, ubjedljiv i ničim doveden u
pitanje. Iz iskaza svjedoka Ć. M., sud je utvrdio da je isti dana 27.05.2011.
godine, sa njegovim tastom B. K. i vozačem dotjerao bukovo ogrjevno drvo do
kuće B. K.. Tom prilikom je M. V. reagova da će zbog tolikog utovara drva da
mu propadne asflat, a zatim otišao u svoje dvorište. Nakon što su istovarili
drva B. K. je izašao na ulicu kako bi pokazao vozaču da se vrati rikvercom na
glavni put. Kada je vozač otišao prišao je V. M. i sa drvetom udario B. K. u
predjelu glave, od kog udarca je isti malo pokleknuo, a tu se umiješala i M.
ćerka. K. B. ih je oboje ugurao u dvorište njihove kuće. Nije vidio da je B.
K. udario V. M. ili njegovu ćerku, pa je sud iskaz istog svjedoka prihvatio u
potpunosti, a radi se o licu koje je bilo očevidac kritičnih dešavanja i koje
je po ocjeni suda vjerno rekonstruisalo tok kritičnih dešavanja, pa je njegov
iskaz cijenio kao objektivan i neusmjeren na otežavanje krivičnog položaja
okivljenog, a saglasan sa iskazima oštećenog i svjedoka B. S..  
Iz nalaza i mišljenja vještaka medicinske struke dr M. B., sud je utvrdio da
je oštećeni B. K., zadobio povrede tjemenog dijela glave u vidu nagnječno
razderne rane, promjera oko 0,5 cm. Povreda je nanijeta tupom mehaničkom
silom, intenziteta jačine da izazove prekid kontinuiteta kože i radi se o
lakoj povredi, a nanesena je zamahnutom čvrstom mehaničkom silom koja je
djelovala na tjemeni dio glave kao što je zamahnuto drvo i drugi čvrsti
predmet, ili pak padom i udarcem tjemenim dijelom glave o čvrstu tupu podlogu.
Okrivljeni M. V. se javio istog dana zbog povreda koje je zadobio od poznate
osobe, pa je kliničkim pregledom utvrđeno da postoje tragovi krvarenja iz
nosa, a drugi tragovi povreda u smislu rana, krvnih podliva i slično nijesu
objektivizirani. Sud je nalaz vještaka u potpunosti prihvatio kao jasan i
objektivan jer je isti dat po osnovu pravila struke i nauke i po osnovu
medicinske dokumentacije na ime oštećenog i okrivljenog, koja predstavlja
objektivni pokazatelj povreda koje su konstatovane kod istih prilikom
pregleda, neposredno nakon kritičnih dešavanja.  
Sud je cijenio iskaz svjedoka V. B., koja je istakla da je konkretnom prilikom
kada se kamion udaljio, K. prišao kod nje dok je stajala na kapiji i da je
tada K. udario pesnicom u lijevu stranu vrata, u predjelu iza uva i nogom u
predjelu lijeve noge, i to u zadnjicu lijeve noge, od kog udaca je pala, a
potom je K. štapom počeo da udara njenog oca u predjelu glave, te da njen otac
tom prilikom u rukama nije imao ništa, kao i da nije udario drvetom B. K., ali
isti nije prihvatio jer je stanovišta da je usmjeren na olakšanje krivičnog
položaja okrivljenog, s obzirom da se radi o ćerki okrivljenog, a isti iskaz
je obezvrijeđen ostalim izvedenim dokazima i to iskazima oštećenog saslušanog
u svojstvu svjedoka B. K., kao i iskazima svjedoka B. S. i Ć. M., te nalazom i
mišljenjem vještaka.  
Sud je cijenio ali nije prihvatio odbranu okrivljenog jer je stanovišta da je
ista nelogična i neutemeljena, te obezvrijeđena izvedenim dokazima i kao takva
usmjerena na izbjegavanje sopstvene krivice. Ovo sa razloga jer okrivljeni
osim što negira izvršenje krivičnog djela, a koji navodi su obezvrijeđeni
iskazima oštećenog saslušanog u svojstvu svjedoka, kao i iskazima svjedoka B.
S. i Ć. M., te i medicinskom dokumentacijom na ime oštećenog i nalazom i
mišljenjem vještaka, daje nelogična objašnjenja sudu da je konkretnom prilikom
zadobio povrede od strane oštećenog, na način što ga je oštećeni udario
drvetom po glavi u predjelu usta i nosa, a kada se isto dovede u vezu sa
nalazom vještaka medicinske struke da takve povrede nijesu objektivizirane
prilikom njegovog pregleda, očigledno isto predstavlja sasvim nelogično
objašnjenje i po ocjeni suda doprinosi neubjedljivom iskazu okrivljenog.  
Dakle, prihvatajući u potpunosti iskaz oštećenog saslušanog u svojstvu
svjedoka, kao i svjedoka B. S. i Ć. M., a koji su potvrđeni u pogledu načina i
mogućnosti nastanka povreda konstatovanih kod istog kroz nalaz i mišljenje
vještaka medicinske struke, sud je stanovišta da su izvedenim dokazima tokom
postupka na nesumnjiv način dokazani navodi optužbe. Naime, postupajući na
opisani način, udarajući drvenom šipkom koja predstavlja sredstvo podobno da
tijelo teško povrijedi ili zdravlje teško naruši oštećenog i nanoseći mu
povrede u tjemenom predjelu glave u vidu nagnječno razderne rane veličine oko
0,5 cm koje se kvalifikuju kao lake tjelesne povrede, okrivljeni je u svojim
radnjama ostvario obilježja krivičnog djela koje mu je stavljeno na teret, za
koje je kriv.  
Okrivljeni je krivično djelo izvršio sa eventualnim umišljajem, jer je bio
svjestan da udarajući oštećenog na opisani način - drvenom šipkom istom može
nanijeti povrede i učiniti krivično djelo, ali je na to pristao.  
Za krivično djelo laka tjelesna povreda iz čl. 152 st. 2 u vezi st. 1
Krivičnog zakonika predviđana je kazna zatvora do 3 godine.  
Prilikom odlučivanja o vrsti i visini kazne, sud je cijenio sve okolnosti iz
čl. 42 Krivičnog zakonika, pa je na strani okrivljenog našao od olakšavajućih
okolnosti:  da je osoba starije životne dobi, porodičan čovjek, siromašnog
imovnog stanja i da nije osuđivan, što ukazuje da nije sklon vršenju krivičnih
djela, pa u nedostatku otežavajućih okolnosti, po nalaženju ovog suda izrečena
je uslovna osuda, koja predstavljaju onu mjeru koja je neophodna da se u
okviru opšte svrhe krivičnih sankcija iz čl. 4 st. 2 Krivičnog zakonika
postigne posebna svrha propisana čl. 52 Krivičnog zakonika, kao mjera
upozorenja i da se ne primijeni kazna, jer se radi o lakšem krivičnom djelu,
jer nije nužno radi krivično pravne zaštite izricati kaznu zatvora, jer se
može očekivati da će se i upozorenjem, uz prijetnju kaznom, dovoljno uticati
na učinioca da više ne vrši krivična djela, kada se tome doda da je okrivljeni
lice ranijeg pravilnog ponašanja i vladanja, to je izrečena uslovna osuda
adekvatna težini izvršenog krivičnog djela i srazmjerna njegovoj krivičnoj
odgovornosti, a nužna za postizanje kako generalne, tako i specijalne
prevencije.  
Shodno čl. 226 i 229 ZKP-a, sud je okrivljenog obavezao na plaćanje paušala u
iznosu od 50,00 €, imajući u vidu složenost i trajanje krivičnog postupka, te
imovinske prilike okrivljenog, kao i na troškove krivičnog postupka koji se
odnose na ime vještačenja od strane dr M. B. u iznosu od 60,50 €, koja su
isplaćena iz budžetskih sredstava suda.  
Shodno čl. 239 ZKP-a, sud je oštećenog B. K. uputio na parnični postupak.  
Iz iznijetih razloga odlučeno kao u izreci presude, shodno čl. 374 ZKP CG.
OSNOVNI SUD U BERANAMA
Dana, 14.11.2011. godine
ZAPISNIČAR
S U D I J A
Mirosava Lekić
Aleksandar Ćulafić 
PRAVNA POUKA:
Nezadovoljna stranka ima pravo žalbe
u roku od 8 (osam) dana, od dana prijema presude
preko ovog suda za Viši sud u Bijelom Polju.  