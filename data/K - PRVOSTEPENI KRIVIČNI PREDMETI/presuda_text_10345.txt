K.br. 312/11 
U IME CRNE GORE
OSNOVNI SUD U BERANAMA , po sudiji pojedincu Aleksandru Ćulafiću, uz
učešće namještenika suda Mirosave Lekić, kao zapisničara, u krivičnom predmetu
protiv okrivljenog B. S. , iz B., zbog krivičnog djela ugrožavanje
sigurnosti iz čl. 168 st. 2 u vezi st. 1 Krivičnog zakonika, po optužnom
predlogu Osnovnog državnog tužioca u Beranama Kt.br. 207/2011 od 07.10.2011.
godine, nakon održanog glavnog i javnog pretresa, u prisustvu zamjenika ODT-a
u Beranama Vladana Đalovića, okrivljenog i oštećenih B. M. i B. M., donio je i
javno objavio dana 24.11.2011. godine,  
P R E S U D U
Okrivljeni B. S. , od oca D. i majke D., rođene L., rođen … godine, u B.,
stalno nastanjen u naselju D. L., opština B., državljanin Crne Gore,
nezaposlen, oženjen, otac troje djece, pismen, završio SSŠ, neosuđivan.  
K R I V  J E
- što je:  
- dana 28.04.2011. godine, oko 18,00 časova, u naselju D. L., B., ugrozio
sigurnost oštećenih B. M. i B. M., prijetnjom da će napasti na njihov život i
tijelo, na način što im je uputio riječi: "Napuniću vas olovom, baciću vam
bombu, sačekaću te, napuniću vas olovom."  
- čime je izvršio krivično djelo ugrožavanje sigurnosti iz čl. 168 st. 2 u
vezi st. 1 Krivičnog zakonika,
- pa mu sud, primjenom navedenog zakonskog propisa i čl. 2, 4, 5, 13, 15, 32,
36, 42, 52, 53 i 54 KZ ,  i čl. 226i 374 ZKP-a CG,  
i z r i č e  
U S L O V N U  O S U D U
Kojom mu utvrđuje kaznu zatvora u trajanju od 3 (tri) mjeseca i
istovremeno određuje da se ista neće izvršiti ukoliko okrivljeni u roku od
jedne godine ne izvrši novo krivično djelo.  
Okrivljeni se obavezuje da plati sudu na ime paušala iznos od 50,00 €, koji
iznos će uplatiti na žiro račun br. 832-150-38 Osnovnog suda u Beranama, u
roku od 15 dana po pravosnažnosti presude, pod prijetnjom posledica prinudnog
izvršenja.  
Imovinsko - pravnog zahtjeva nije bilo.  
O b r a z l o ž e n j e
Optužnim predlogom Osnovnog državnog tužioca u Beranama Kt.br. 207/2011 od
07.10.2011. godine, optužen je B. S., iz B., zbog krivičnog djela ugrožavanje
sigurnosti iz čl. 168 st. 2 u vezi st. 1 Krivičnog zakonika.  
Glavni pretres je održan i zaključen u pristustvu zamjenika ODT-a u Beranama
Vladana Đalovića, okrivljenog i oštećenih B. M. i B. M..  
Zamjenik ODT u Beranama Vladan Đalović, u završnoj riječi je ostao u svemu pri
podnijetom optuženom predlogu i istakao je da je dokazima izvedenim tokom
postupka utvrđeno da je okrivljeni učinio krivično djelo kako to stoji u
dispozitivu optužnog predloga, a što je utvrđeno prvenstveno saslušanjem
svjedoka - oštećenih koji su u potpunosti jasno i precizno opisali do detalja
predmetni događaj i koji su naveli riječi koje im je okrivljeni kritičnom
prilikom uputio i da su se u tom momentu osjetili ugroženim. S obzirom da je
okrivljeni oženjen, otac troje djece, lošeg imovnog stanja, da porodicu
izdržava sredstvima od svog rada, da se ošećeni nijesu pridružili krivičnom
gonjenu, a imajući u vidu da je za ovo krivično djelo propisana kazna zatvora
od 3 mjeseca do 3 godine, a imajući u vidu brojne olakšavajuće okolnosti na
strani okrivljenog, dok ne postoje otežavajuće okolnosti, predložio je sudu da
istog oglasi krivim i utvrdi mu kaznu zatvora u trajanju od 3 mjeseca i
istovremeno odredi da se ista neće izvršiti ukoliko okrivljeni u roku od 1
godine ne izvrši drugo krivično djelo.  
Oštećeni B. M. u završnoj riječi nije se pridružio krivičnom gonjenju, niti je
postavio imovinsko pravni zahtjev.  
Oštećeni B. M. u završnoj riječi nije se pridružio krivičnom gonjenju, niti je
postavio imovinsko pravni zahtjev.  
Okrivljeni B. S., u svojoj odbrani, u bitnom je istakao da iznad njegove kuće
djeca igraju fudbal i lopta često pada u njegovo dvorište. Kritičnog dana je
kod njega kući, u radionicu, došao B. M. sa sinom D. i kazao mu: "Ja ništa ne
preduzimam kad tvoja djeca bacaju smeće u dvorište moje kuće, a ti se ljutiš
što je fudbalska lopta pala na tvoje blokove" i uzeo fudbalsku loptu koja je
upala u njegovo dvorište i izašao sa sinom iz dvorišta. Tom prilikom nije
upućivao nikakve riječi prijetnje B. M. i njegovom sinu B. D., a toga dana sa
B. M. nije progovorio ni jednu jedinu riječ.  
U završnoj riječi je izjavio da se osjeća krivim za krivično djelo stavljeno
mu na teret i molio je sud da ga što blaže kazni.  
Provjeravajući navode optužnog akta i odbranu okrivljenog, sud je u dokaznom
postupku na glavnom pretresu izveo dokaze: saslušao u svojstvu svjedoka
oštećene B. M. i B. M.; pročitao iskaze svjedoka K. M. i R. G., date na
zapisniku Kri.br. 223/11 od 29.09.2011. godine, te pribavio i izvršio uvid u
izvod iz KE na ime okrivljenog.  
Cijeneći odbranu okrivljenog i dokaze pojedinačno i u međusobnoj vezi shodno
čl. 370 ZKP-a CG, sud je utvrdio činjenično stanje na osnovu kojeg je
zaključio da je okrivljeni B. S., izvršio krivično djelo ugrožavanje
sigurnosti iz čl. 168 st. 2 u vezi st. 1 Krivičnog zakonika, za koje je kriv.  
Naime, sud je utvrdio činjenično stanje iz iskaza oštećenih saslušanih u
svojstvu svjedoka B. M. i B. M.. Tako iz iskaza svjedoka B. M. sud je utvrdio
da se kritičnog dana i vremena, dok su se djeca igrala, fudbalaska lopta
skotrljala niz brdo i došla do garaže B. S., koji je loptu uzeo i počeo da
psuje djecu. Sa svojim sinom koji je igrao fudbal je pošao kod B. S. i tražio
da ne cijepa loptu, te da će da plati štetu ako je napravljena, pa je uzeo
loptu i vratio se u svoje dvorište. Dok je bio ispred garaže B. S., isti je
počeo da psuje i prijeti, govoreći: "Napuniću vas olovom sve trojicu, baciću
vam bombu, sačekaću te, napuniću vas olovom", misleći na njega, njegovog oca i
brata. Kako je otac čuo ovu raspravu, izašao je ispred kuće i kazao S.: "Koga
ćeš ti da napuniš", on je ponovio iste riječi, pa je otac pozvao policiju.
Zbog upućenih riječi se osjećao ugroženim, s obzirom da je prijetnju shvatio
ozbiljno. Sud je u potpunosti prihvatio iskaz ovog svjedoka, cijeneći ga kao
jasan, objektivan i neusmjeren na otežavanje krivično pravnog položaja
okrivljenog. Ovo tim prije što se isti nije pridružio krivičnom gonjenju
protiv okrivljenog i nije postavio imovinsko pravni zahtjev, a isti iskaz je
saglasan sa iskazom svjedoka - oštećenog B. M.. Tako iz iskaza svjedoka B. M.,
sud je utvrdio da je kritičnog dana čuo kako B. S. upućuje B. M. riječi:
"J....  ti oca i majku, napuniću vas olovom", kao i da će baciti bombu, da će
ih sačekati i napuniti olovom, pa nakon tih izgovorenih riječi je prišao B. S.
i pitao ga: "Koga ćeš ti da napuniš olovom", a on mu je ponovio riječi koje je
rekao i B. M.. On je prijetnju B. S. shvatio ozbiljno i kod njega je ista
prouzrokovala osjećaj nesigurnosti, pa je zbog toga pozvao policiju. Sud je u
potpunosti prihvatio iskaz oštećenog B. M., cijeneći ga kao objektivan, jasan
i neusmjeren na otežavanje krivičnog položaja okrivljenog, s obzirom da se
isti nije pridružio krivičnom gonjenju, niti je postavio imovinsko pravni
zahtjev.  
Iz iskaza svjedoka K. M., sud nije mogao utvrditi pravno relevantne činjenice
koje su vezane za razvoj kritičnih dešavanja, ali je isti svjedok u svom
iskazu potvrdio da je tačno da je konkretnom prilikom došlo do psovke između
B. S. i njegovog komšije i kada su počeli da se svađaju on je ušao u garažu i
nije čuo nikakve prijetnje da je B. S. uputio njegovim komšijama, a što po
ocjeni suda ne isključuje postojanje takve mogućnosti, već predstavlja
činjenicu da kasnija zbivanja svjedok nije čuo, a što je sud cijenio kao
potvrdu navoda optužbe.  
Iz iskaza svjedoka R. G., sud nije mogao utvrditi pravno relevantne činjenice
vezane za kritični događaj, s obzirom da isti svjedok nije bio prisutan
prilikom kritičnih događaja, ali isti svjedok je potvrdio da je od strane
oštećenog B. M. pozvan da dođe zbog toga što je došlo do svađe između njega i
okrivljenog, da je izašao na lice mjesta, te da pred njim okrivljeni nije
upućivao nikakve riječi prijetnje oštećenima.  
Analizirajući odbranu okrivljenog B. S., sud je imao u vidu da okrivljeni nije
negirao da je kritičnog dana kod njega kući došao B. M. sa mal. sinom D. i
uzeo fudbalsku loptu koja je bila upala u njegovo dvorište. Sud nije prihvatio
odbranu okrivljenog B. S. da tom prilikom nije uputio riječi B. M. i B. M.:
"Napuniću vas olovom, baciću bam bombu, sačekaću te, napuniću vas olovom". U
ovom dijelu sud je odbranu okrivljenog cijenio kao sračunatu na izbjegavanje
krivične odgovornosti, s obzirom da su ovakvi navodi obezvrijeđeni iskazom
oštećenih saslušanih u svojstvu svjedoka.  
Dakle, prihvatajući u potpunosti iskaze oštećenih, koji je okrivljeni negirao,
a koje negiranje je sud cijenio kao usmjereno na izbjegavanje sopstvene
krivice, sud je mišljenja da je okrivljeni postupajući na opisani način -
upućujući oštećenima riječi ozbiljne prijetnje naprijed navedene, a koje se
odnose na ugrožavanje fizičkog integriteta oštećenih, koje riječi su oštećeni
ozbiljno shvatili i zbog istih se osjetili ugroženim, okrivljeni je u svojim
radnjama ostvario elemente bića krivičnog djela stavljenog mu na teret javnom
optužbom. Okrivljeni je djelo izvršio s direktnim umišljajem, jer je bio
svjestan da će ozbiljnom prijetnjom: "Napuniću vas olovom, baciću bam bombu,
sačekaću te, napuniću vas olovom", kod oštećenih izazvati strah i ugroženost,
pa je djelo htio i za isto je kriv.  
Krivično djelo ugrožavanje sigurnosti iz čl. 168 st. 2 u vezi st. 1 KZ, čini
svako ko ugrozi sigurnost više lica prijetnjom da će napasti na život i tijelo
tih lica ili njima bliskih lica, pri čemu prijetnja treba da je ozbiljna i
objektivno podobna da kod onog kome se prijeti izazove osjećaj straha ili
uopšte osjećaj nesigurnosti pri čemu nije od značaja za postojanje djela da li
je onaj koji prijeti i stvarno imao namjeru da realizuje prijetnju.
Ugrožavanje sigurnosti više lica postoji kada se prijetnja napadom na život i
tijelo odnosi na najmanje dva ili više lica. Ta lica moraju biti individualno
određena tako da se zna čija je lična sigurnost ugrožena. Iz činjeničnog
utvrđenja proizilazi da su oštećeni kao pasivni subjekti osnovano vjerovali u
ostvarenost ozbiljne prijetnje.  
Za krivično djelo ugrožavanje sigurnosti iz čl. 168 st. 2 u vezi st. 1
Krivičnog zakonika, predviđena je kazna zatvora od tri mjeseca do tri godine.  
Prilikom odlučivanja o vrsti i visini kazne, sud je cijeni sve okolnosti iz
čl. 42 KZ, pa je na strani okrivljenog našao od olakšavajućih okolnosti:  da
je osoba starije životne dobi, porodičan čovjek, lošeg imovnog stanja, otac
troje djece i da nije osuđivan, što ukazuje da nije sklon vršenju krivičnih
djela. Otežavajućih okolnosti na strani okrivljenog nije bilo, pa je i po
nalaženju ovog suda izrečena uslovna osuda, koja predstavlja onu mjeru koja je
neophodna da se u okviru opšte svrhe krivičnih sankcija iz čl. 4 st. 2 KZ
postigne posebna svrha propisana čl. 52 KZ, kao mjera upozorenja i da se ne
primijeni kazna, jer se radi o lakšem krivičnom djelu, jer nije nužno radi
krivično pravne zaštite izricati kaznu zatvora, jer se može očekivati da će se
i upozorenjem, uz prijetnju kaznom, dovoljno uticati na učinioca da više ne
vrši krivična djela, kada se tome doda da je okrivljeni lice ranijeg pravilnog
ponašanja i vladanja, to je izrečena uslovna osuda pravilno odmjerena i
adekvatna težini izvršenog krivičnog djela i srazmjerna njegovoj krivičnoj
odgovornosti, a nužna za postizanje kako generalne, tako i specijalne
prevencije.  
Shodno čl. 226 ZKP-a CG, okrivljeni je obavezan na plaćanje paušala, pri čemu
je sud imao u vidu složenost i trajanje krivičnog postupka, kao i imovinske
prilike okrivljenog.  
Imovisnko pravnog zahtjeva nije bilo.  
Sa iznijetih razloga je odlučeno kao u izreci presude, shodno čl. 374 ZKP -a
CG.  
OSNOVNI SUD U BERANAMA,
Dana 24.11.2011. godine
Zapisničar
S U D I J A 
Mirosava Lekić
Ćulafić Aleksandar  
PRAVNA POUKA:
Protiv ove presude nezadovoljna
stranka ima pravo žalbe u roku od
8 (osam) dana od dana prijema iste
preko ovog suda Višem sudu B. Polje.  