K.br. 328/11 
U IME CRNE GORE
OSNOVNI SUD U BERANAMA , po sudiji pojedincu Aleksandru Ćulafiću, uz
učešće namještenika suda Mirosave Lekić kao zapisničara, u krivičnom predmetu
protiv okrivljenog R. M., P., zbog produženog krivičnog djela posebni
slučajevi falsifikovanja isprave iz čl. 413 st. 1 tač. 2 u vezi čl. 412 st. 1
Krivičnog zakonika, po optužnom predlogu ODT-a u Beranama Kt.br. 472/2010 od
27.01.2011. godine, nakon održanog glavnog i javnog pretresa, u prisustvu
zamjenika ODT-a u Beranama Jadranke Mićović, oštećene K. D. i branioca
okrivljenog adv. S. M., a u odsustvu okrivljenog, dana 15.12.2011. godine,
donio je i javno objavio
P R E S U D U  
Okrivljeni R. M., JMBG ..., od oca B., rođenog ... godine, u P., sa
prebivalištem u selu V. – M., opština P. i u B. u ul. "K. B." br. ...,
neosuđivan,  
      **K r i v      j e**

- što je  
1. Dana 05.06.2008. godine, u B., obmanuo ošećenu K. D. o sadržaju isprava -
administrativne zabrane i izjave za žiranta, na način što joj je prikazao da
je visina kredita 2.000,00 €, iako je po ugovoru o kreditu br. ... kod Alter
Modus bank realizovao kredit u iznosu od 3.000,00 €, pa ju je tako naveo da na
njih stavi svoj potpis.  
2. Dana 15.08.2008. godine, u B., obmanuo oštećenu K. D., o sadržaju isprava
- administrativne zabrane i izjave za žiranta, na način što joj je prikazao da
se radi o ispravama za kredit kod Alter Modus bank, koji je već ralizovao u
iznosu od 3.000,00 €, iako je sa istim ispavama ralizovao kredit kod
Opportunity bank, po ugovoru o kreditu br. ... u iznosu od 5.000,00 €, pa ju
je tako naveo da na njih stavi svoj potpis,  
- čime je izvršio produženo krivično djelo posebni slučajevi falsfikovanja
isprave iz čl. 413 st. 1 tač. 2 u vezi čl. 412 st. 1 KZ,  
- pa ga sud primjenom navedenih zakonskih propisa i čl. 2, 4, 5, 13, 15, 32,
36, 39, 42, 45 st. 1 tač. 3 i čl. 46 st. 1 tač. 6 Krivičnog zakonika i čl.
226, 229, 239 i 374 ZKP-a  
O S U Đ U J E
Na novčanu kaznu u iznosu od 1.300,00 €, koju je dužan platiti u roku od tri
mjeseca od dana pravosnažnosti presude, na račun br. 832-150-38 Osnovnog suda
u Beranama.  
Ako osuđeni ne plati novčanu kaznu u određenom roku, sud će novčanu kaznu
zamjeniti kaznom zatvora, tako što će za svakih započetih 25,00 € novčane
kazne odrediti jedan dan zatvora, a ako osuđeni plati samo dio novčane kazne,
sud će ostatak kazne srazmjerno zamjeniti kaznom zatvora, pa ako osuđeni
isplati ostatak novčane kazne, izvršenje kazne zatvora će se obustaviti.  
Okrivljeni se obavezuje da plati ovom sudu na ime paušala iznos od 50,00 €,
kao i na ime troškova krivičnog postupka iznos od 225,00 €, na žiro račun br.
832-150-38 Osnovnog suda u Beranama u roku od 15 dana po pravosnažnosti
presude, pod prijetnjom prinudnog izvršenja.  
Oštećena K. D., radi ostvarivanja imovinsko pravnog zahtjeva, upućuje se na
parnični postupak.  
Ob r a z l o ž e nj e
Optužnim predlogom Osnovnog tužioca u Beranama, Kt.br. 472/2010 od 27.01.2011.
godine, okrivljen je R. M., iz P., da je izvršio produženo krivično djelo
posebni slučajevi falsifikovanja isprave iz čl. 413 st. 1 tač. 2 u vezi čl.
412 st. 1 Krivičnog zakonika.  
Glavni pretres je održan i zaključen u ponovnom postupku shodno rješenju Višeg
suda u Bijelom Polju Kž.br. 883/11 od 12.10.2011. godine, u prisustvu
zamjenika ODT-a u Beranama, Jadranke Mićović, oštećene K. D. i branioca
okrivljenog adv. S. M., a u odsustvu okrivljenog R. M., kojem se shodno
rješenju ovog suda Kv.br. 107/11 od 19.04.2011. godine sudi u odsustvu.  
Zamjenik ODT-a u Beranama Jadranka Mićović, u završnoj riječi ostala je pri
podnesenoj optužbi i istakla da stoji činjenica da je okrivljeni obmanuo
oštećenu, jer je oštećena u vrijeme kritičnog događaja imala 72 godine, pa joj
je tom prilikom prikazao da želi kredit od 2.000,00 € i potpisala je četiri
obrasca sa kojima je realizovao kredit u dva navrata i to 05.06.2008. godine
na iznos od 3.000,00 €, a 15.08.2008. godine na iznos od 5.000,00 €, pa je
predložila da sud okrivljenog oglasi krivim i osudi na novčanu kaznu u iznosu
od 1.400,00 € jer se radi o licu koje je neosuđivano.  
Oštećena K. D. u završnoj riječi je izjavila da se pridružuje krivičnom
gonjenju protiv okrivljenog i postavila je imovinsko pravni zahtjev.  
Okrivljeni R. M., nije saslušan tokom postupka, tako da je njegova odbrana
izostala, a njegov branilac adv. S. M., u završnoj riječi je istakao da u
konkretnom slučaju ne postoji krivično djelo falsifikovanje isprave iz čl. 413
st. 1 tač. 2 u vezi čl. 412 st. 1 zato što okrivljeni R. M. nije ništa
falsifikovao, već su to radili kako je nesporno utvrđeno banke - Alter Modus
za kredit od 3.000,00 €, a Erste banka za kredit od 5.000,00 €. Svjedokinja P.
M. je objasnila način ovjere podataka za oštećenu, koja je lično došla u
prostorije fonda PIO i nakon što je bila identifikovana preko ličnih
dokumenata i bilo joj objašenjeno šta potpisuje, ista je potpisala
administrativnu zabranu za kredit kod Erste banke, a za kredit kod Alter Modus
banke lično potpisala izjavu na kojoj je stajala visina kredita. Možda bi se
moglao raditi o nekom drugom krivičnom djelu, s obzirom na starost oštećene,
ali to je stav tužioca, a ne branioca. U svakom slučaju nije utvrđena
činjenica da je okrivljeni prevario oštećenu, jer osim njene izjave u tom
pravcu nije utvrđena nijedna druga činjenca. Predložio je da sud okrivljenog
R. M. oslobodi od optužbe shodno čl. 373 st. 1 tač. 2 ZKP-a.  
Provjeravajući navode optužnog akta i odbranu okrivljenog, sud je na glavnom
pretresu izveo dokaze: saslušao u svojstvu svjedoka oštećenu K. D.; saslušao
svjedoke E. S., M. P. i R. N.; izvršio uvid u izvod iz djelovodnog protokola
fonda PIO br. … i br. …; pročitao ugovor o kreditu Alter Modus banke br. ...
od 05.06.2008. godine; pročitao administrativnu zabranu Alter Modus banke na
ime K. D.; pročitao izjavu žiranta Alter Modus banke na ime K. D.; pročitao
ugovor o kreditu Opportunity banke br. ... od 15.08.2008. godine; pročitao
administrativnu zabranu na penziju Opportunity banke na ime K. D.; pročitao
izjavu za žirante Opportunity banke na ime K. D., te pribavio i izvršio uvid u
izvod iz KE na ime okrivljenog.  
Nakon analize izvedenih dokaza, njihove svestrane i brižljive ocjene, cijeneći
ih svaki pojedinačno i u sveukupnosti, dovodeći ih u vezu jedne sa drugim i u
kontekstu sa navodima odbrane okrivljenog, sud je stanovišta su da činjenice
iz činjeničnog opisa izreke presude u svemu dokazane i da je okrivljeni R. M.
izvršio krivično djelo posebni slučajevi falsifikovanja isprave iz čl. 413 st.
1 tač. 2 u vezi čl. 412 st. 1 Krivičnog zakonika, pa ga je sud oglasio krivim
i krivično odgovornim, jer nije bilo osnova koji bi isključivali postojanje
krivičnog djela i krivice okrivljenog.  
Naime, sud je činjenično stanje utvrdio na osnovu izvedenih dokaza tokom
postupka – iskaza oštećene saslušane u svojstvu svjedoka, kao i sa ostalim
izvednim dokazima. Tako iz iskaza oštećene K. D., sud je utvrdio da se ista
duže vrijeme poznavala sa R. M. i da je on prevario i naveo da mu bude žirant
za kredite koje je podigao kod Alter modus i Opportunity banke, sada Erste
banke u B., ističući da će mu krediti, odnosno rate za dobijene kredite biti
odbijene od njegove penzije i da mu je kredit potreban radi liječenja teško
oboljele sestre. Tada je izjavio da će podići kredit u iznosu od 2.000,00 €.
Smatra da je tom prilikom R. M. prevario, jer joj je kazao da će da podigne
kredit u iznosu od 2.000,00 €, a on je podigao iznos od 3.000,00 €. Takođe, za
kredit koji je podigao okrivljeni kod Opportunity banke u iznosu od 5.000,00
€, njoj odbijaju rate od penzije u iznosu od 20,00 € i to od septembra 2009.
godine, a tačno je da je potpisala administrativne zabrane, ali R. M. joj za
taj kredit nije rekao da će da ga podigne, već joj je te admnistrativne
zabrane od Opportunity banke podmetnuo kada mu je potpisala admisnistrativnu
zabranu i izjavu za žiranta za kredit koji je podigao kod Alter modus banke,
pa ju je isti prevario. Okrivljeni je podigao kredit u iznosu od 3.000,00 €
kod Alter modus banke i kredit kod Opportunity banke u iznosu od 5.000,00 €,
iako za kredit kod Opportunity banke u administrativnoj zabrani za žiranta
stoji da poslodavac neće ovjeravati zabranu za lica starija od 70 godina, a
ona je u momentu potpisivanja zabrane imala 72 godine, što znači da su radnici
banke prihvatili administrativnu zabranu suprotno klauzuli koju su naznačili u
adminstrativnoj zabrani. Okrivljeni R. M. nije imao adminstrativnu zabranu na
svoje ime ni kod jedne od naznačenih banaka, već je kredit trebalo da
otplaćuje po sopstvenom nahođenju, a ne da mu rata za iste bude odbijena od
penzije i da to vrši obračunska služba fonda PIO. Kako je okrivljeni korisnik
penzije, te kako mu penzija nije opterećena, te ne postoje administrativne
zabrane na njegovo ime za podignute kredite, kao i činjenica da
administrativna zabrana kod Opportunity banke na ime K. D. nije mogla biti
prihvaćena, jer je starija od 70 godina, smatra da je okrivljeni prevarom
svjesno doveo u zabludu. Okrivljeni je od dana kada je tražio da mu bude
žirant imao namjeru da je prevari i dovede u zabludu da ona plaća njegove
kredite. Sud je u potpunosti prihvatio iskaz oštećene saslušane u svojstvu
svjedoka, cijeneći ga kao jasan, objektivan i neusmjeren na otežavanje
krivičnog položaja okrivljenog.  
Iz iskaza svjedoka P. M., sud nije mogao utvrditi pravno relevantne činjenice
vezane za kritični događaj, osim da obavlja poslove i radne zadatke
rukovodioca fonda PIO za Berane, Rožaje i Andrijevicu. Uvidom u evidenciju
fonda PIO ustanovila je da je tokom 2008. godine oštećena K. D. u dva navrata
ovjerila administrativne zabrane i izjave za žiratne. Radi se o
administrativnoj zabrani i izjavi za žirante koje su ovjerene dana 02.06.2008.
godine pod br. …. U konkretnom slučaju imenovana je pred ovim organom kao
korisnik penzije radi identifikacije dala na uvid ličnu kartu i ček o penziji
na osnovu kojih podataka je izvršena ovjera administrativne zabrane sa
podacima koji se vode kod fonda PIO, a identifikaciju imenovane i podatke
istaknute u administativnoj zabrani potvrdili su ovjerom u djelovodniku gdje
se imenovana potpisala. Na isti način je ovjerena i administrativna zabrana i
izjava za žiranta na dan 22.08.2008. godine, koju je K. D. potpisala pod br. …
svojeručno. U djelovodnom protokolu upisuju samo identifikaciju penzionera -
lični potpis lica koje traži izdavanje adminstrativne zabrane i broj pod kojim
je zavedeno, a ne upisuju iznos kredita niti ih to interesuje. Administrativne
zabrane i izjave za žirante u konkretnom slučaju bile su ovjerene u prisustvu
oštećene i to u prostorijama pomenutog fonda i oni popunjavaju podatke koji se
odnose na korisinika, a koji se vode kod fonda PIO i to su: ime, prezime, ime
oca, matični broj, identifikacioni br. ( broj čeka koji može da posjeduje samo
taj penzioner), visinu penzije i obustave koja se odnose na ta primanja. Ne
zanima ih sadržina obrasca administrativne zabrane i izjave za žiratne, s
obzirom da je to stvar lica koje traži da bude nosilac kredita, ili koje
prihvata da bude žirant. Znači, fond PIO ispunjava samo podatke koji se odnose
na korisnika penzije bilo u svojstvu nosioca kredita ili u svojstvu žiranta
koji se vode kod tog fonda, za ostale podatke nisu nadležni.  
Iz iskaza svjedoka E. S., sud nije mogao utvrditi pravno relevantne činjenice
vezane za kritični događaj, osim da obavlja poslove i radne zadatke direktora
filijale u B.,i regionalnog direktora za sjever Crne Gore. Poznato mu je da je
tadašnja Opportunity banka, a današnja Erste banka, u istom periodu štampala
obrasce administrativnih zabrana i izjava za žirante za nosioca kredita R. M.,
sa upisanim iznosom od 5.000,00 €, te da je ostavljen samo slobodan prostor
nakon toga za žiranta da se u fondu PIO popune podaci koji su nepohodni da se
isti ovjeri. Današnja kreditna politika banke je promijenjena tako da starost
penzionera koji može biti nosilac ili žirant je trenutno 75 godina. U ranijem
periodu banka je dozvoljavala da starost penzionera, odnosno starost nosioca i
žiranta bude do 70 godina, no u slučaju toga odstupanja da nosilac kredita
bude stariji od 70 godina, to je bio rizik banke koji je ona na sebe
prihvatala. Oni su R. M. dali gotove obrasce kako bi isti obezbijedio žirante
i on nakon što je donio administrativne zabrane ovjerene kod fonda PIO
realizovali su kredit i okrivljeni je lično podigao na šalteru banke novac.
Nije mu poznato na koji način je M. R. došao do ovjerne administrativne
zabrane i izjave za žirante ovjerene u fondu PIO da li je to uradio na
prevaran način ili ne, ali je za njih ista administrativna zabrana i izjava za
žiranta bila validna. Poznato mu je da se oštećenoj K. D. odbija svakomjesečno
po 20,28 €, dok se drugom žiratnu po ovom kreditu odbija po 60,00 €.  
Iz iskaza svjedoka N. R., sud nije mogao utvrditi pravno relevantne činjenice
vezane za kritični događaj, osim da je tokom 2008. godine obavljao poslove i
radne zadatke kreditnog asistenta kod Alter modus mikrokreditne banke. Radio
je na kreditu koji je podigao M. R.. Oni su M. R. dali administrativnu zabranu
i izjavu za žirante štampanu sa oštampanim iznosom kredita, na dijelu koji
služi za ovjeru podataka za žirante. Isti je administrativnu zabranu i izjave
za žiratne ovjerio u fondu PIO u B.. Znači, sve osim podataka za žiratna bilo
je oštamapano na istom formularu sa iznosom kredita, tako da je žirant mogao
biti upoznat na osnovu tih podataka o iznosu kredita o kojem se radi. Kada im
je R. M. vratio administrativnu zabranu i ovjeru podataka za žirante, oni su
istom izdali kredit smatrajući da je ispoštovana procedura kreditne politike
njihove firme. Isti kredit je uredno plaćan od strane R. M. do 26.09.2009.
godine. Tada je počelo odbijanje žirantima jer isti kredit nije vraćan i on je
otplaćen od strane žiranata. Ne zna kako je i na koji način potpisala
administrativnu zabranu oštećena K. D., ali je istakao da je za njih  bilo
validno to što je ista administrativna zabrana i izjava za žirante bila
ovjerena od strane fonda PIO.  
Iz ugovora o kreditu Alter Modus banke br. ... od 05.06.2008. godine, sud je
utvrdio da je Alter Modus banka zaključila ugovor o kreditu sa R. M. na iznos
od 3.000,00 €. Iz ovjere podataka za žirante Alter Modus banke, na ime K. D.,
sud je utvrdio da je K. D. potpisala izjavu da će kao žirant, ukoliko glavni
dužnik M. R. ne bude uredno otplaćivao kredit u iznosu od 3.000,00 €, isti
sama otplaćivati i da je ista ovjerena od strane fonda PIO 02.06.2008. godine
pod br. ..., dok iz administrativne zabrane na ime K. D., sud je utvrdio da je
ista ovjerena kod fonda PIO pod br. ... od 02.06.2008. godine, a koju je
potpisala K. D.. Iz ugovora o kreditu br. ... od 15.08.2008. godine Opporunity
banke, sud je utvrdio da je Opportunity banka zaključila ugovor o kreditu sa
R. M., na iznos od 5.000,00 €, dok iz administrativne zabrane na penziju
Opportunity banke na ime K. D., sud je utvrdio da je K. D. kao penzioner
izrazila želju da bude žirant M. R. za iznos od 5.000,00 €, a koja
administrativna zabrana je ovjerena kod fonda PIO 12.08.2008. godine pod br.
..., a iz izjave za žiranta od 12.08.2008. godine, sud je utvrdio da ista nije
ovjerena od strane fonda PIO, ali da je potpisana od strane oštećene K. D..  
Iz izvoda iz djelovodnog protokola fonda PIO pod br. ... sud je utvrdio da je
pod ovim brojem ovjerena adminstativna zabrana Alter modus banke za K. D., te
da je K. D. potpisala svojeručno djelovodni protokol, dok iz izvoda iz
djelovodnog protokola fonda PIO pod br. ..., sud je utvrdio da je pod istim
brojem zavedena administrativna zabrana kod Opportunity banke na ime K. D., a
što je potpisala svojeručno K. D..  
Dakle, prihvatajući u potpunosti iskaz oštećene, sud je mišljenja da je
okrivljeni dana 05.06.2008. godine, u Beranama, obmanuo ošećenu K. D. o
sadržaju isprava - administrativne zabrane i izjave za žiranta, na način što
joj je prikazao da će rate za traženi kredit biti odbijene od njegove penzije,
da mu je kredit potreban radi liječenja teško oboljele sestre, te da traži
kredit u visini od 2.000,00 €, iako je po ugovoru o kreditu br. ... kod Alter
Modus banke realizovao kredit u iznosu od 3.000,00 €, kao i to da je dana
15.08.2008. godine, u B., obmanuo oštećenu K. D., o sadržaju isprava -
administrativne zabrane i izjave za žiranta, na način što joj je prikazao da
se radi o ispravama za kredit kod Alter Modus banke, koji je već ralizovao u
iznosu od 3.000,00 €, iako je sa istim ispavama realizovao kredit kod
Opportunity bank, po ugovoru o kreditu br. ... u iznosu od 5.000,00 €, pa je
tako naveo da na ispravama stavi svoj potpis, te na taj način učinio krivično
djelo stavljeno mu na teret.  
Prema čl. 413 st. 1 tač. 2 Krivičnog zakonika, smatraće se da čini djelo
falsifikovanje isprave i kazniće se po čl. 412 ovog zakonika ko drugog obmane
o sadržaju isprave i ovaj stavi svoj potpis na tu ispravu, smatrajući da se
potpisuje pod drugu ispravu  ili pod drugi sadržaj. U konkretnom slučaju
okrivljeni R. M. je dana 05.06.2008. godine obmanuo oštećenu K. D. o sadržaju
isprava – administrativne zabrane i izjave za žirante, na način što joj je
saopštio da će se njemu odbijati rate za kredit od njegove penzije, da mu je
kredit potreban radi liječenja njegove sestre i prikazao da je visina kredita
2.000,00 €, iako je po ugovoru o kreditu br.... kod Alter Modus banke
realizovao kredit u iznosu od 3.000,00 €, dok je dana 15.08.2008. godine
obmanuo oštećenu K. D. o sadržaju isprave - administrativne zabrane i izjave
za žirante, tako što je prikazao da se radi o ispravama za kredit kod Alter
Modus banke, iako je sa istim ispravama realizovao kredit kod Opportunity
banke po ugovoru o kreditu br. ..., na iznos od 5.000,00 €, pa je tako naveo
da na ispravama stavi svoj potpis i na taj način izvršio krivično djelo
falsifikovanje isprave iz čl. 413  st. 1 tač. 2  u vezi čl. 412 st.1 Krivičnog
zakonika. U konkretnom slučaju, okrivljeni R. M. je postupao sa umišljajem,
svjestan da na taj način čini krivično djelo. Kako se u konkretnom slučaju
radi o dva ista krivična djela falsifikovanja isprava učinjena na štetu
oštećene K. D., u vremenskoj povezanosti i to od strane istog učinioca koji je
koristio istu situaciju, istovrsnost predmeta djela i jedinstvo umišljaja,
samim tim, po ocjeni suda, u pitanju je produženo krivično djelo koje je
okrivljeni učinio sa direktnim umišljajem, jer je bio svjestan svog djela i
htio je njegovo izvršenje.  
Za krivično djelo falsifikovanje isprave iz čl. 413  st. 1 tač. 2  u vezi čl.
412 st.1 Krivičnog zakonika, predviđena je kazna zatvora do 3 godine.  
Prilikom odlučivanja o vrsti i visini kazne, sud je imao u vidu da okrivljeni
nije saslušan tokom postupka, pa samim tim sud nije ni raspolagao njegovim
ličnim podacima koji se tiču porodičnog i materijalnog stanja, ali je njegovu
neosuđivanost  cijenio kao olakšavajuću okolnost, što ukazuje da nije sklon
vršenju krivičnih djela i mišljenja je da ova okolnost predstavlja naročito
olakšavajuću okolnost. S toga se sud opredijelio za novčanu kaznu, koja je u
odnosu na kaznu propisanu za predmetno krivično djelo ublažena po vrsti, s
obzirom na to da je za isto zaprijećena kazna zatvora do tri godine, pa je
novčanu kaznu odmjerio u iznosu od 1.300,00 €, uz uvjerenje da je ista
srazmjerna težini izvršenog krivičnog djela i krivici njegovog učinioca, te da
će se i sa ublaženom kaznom postići svrha kažnjavanja predviđena čl. 32
Krivičnog zakonika.  
Shodno čl. 226 i 229 ZKP-a, sud je okrivljenog obavezao na plaćanje paušala u
iznosu od 50,00 €, imajući pritom u vidu složenost i trajanje krivičnog
postupka, dok odluka o troškovima krivičnog postupka se odnosi na troškove
branioca po službenoj dužnosti: na ime razgledanja spisa 22.06.2011. godine,
na pristup na dva odložena pretresa dana 27.05.2011. godine i 16.11.2011.
godine, na ime odbrane na dva održana pretresa dana 17.06.2011. godine i
15.12.2011. godine, kao i na sastavljanje odgovora na žalbu na presudu K.br.
57/11 od 17.06.2011. godine, a na osnovu tarifnog br. 1, 4, 13 i 17 AT i čl. 1
Odluke o visini naknade za rad advokata za odbrane po službenoj dužnosti.  
Shodno čl. 239 ZKP-a, sud je oštećenu K. D. uputio na parnični postupak.  
Iz iznijetih razloga odlučeno kao u izreci presude, shodno čl. 374 ZKP CG.
OSNOVNI SUD U BERANAMA
Dana  15.12.2011. godine
ZAPISNIČAR
S U D I J A   
Mirosava Lekić
Aleksandar Ćulafić 
PRAVNA POUKA: Nezadovoljna stranka
ima pravo žalbe, u roku od 8 (osam)
dana, od dana prijema presude, putem ovog
suda za Viši sud u Bijelom Polju.  