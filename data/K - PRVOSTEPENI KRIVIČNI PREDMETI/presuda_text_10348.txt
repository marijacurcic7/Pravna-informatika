OSNOVNI SUD U BERANAMA
K.br. 332/11 
U   IME  CRNE GORE
Osnovni  sud u Beranama,  kao prvostepeni krivični,  po sudiji pojedincu Ani
Kenjić-Đukić, uz sudjelovanje zapisničara Marine Obadović, u krivičnom
predmetu protiv okrivljenog M. R., iz sela T., opština A., zbog krivičnog
djela ugrožavanje sigurnosti iz čl. 168 st. 1 KZ, po optužnom predlogu
Osnovnog državnog tužilaštva u Beranama Kt.br. 257/11 od 20.10.2011. godine,
nakon održanog glavnog i javnog pretresa, u prisustvu Zamjenika ODT-a Berane
Jadranke Mićović,  okrivljenog i oštećenog D. J., donio je i javno objavio
dana 18.11.2011. godine  
P R E S U D U
Okrivljeni M. R., JMBG …,   od oca M. i majke L., rođene L., rođen …
godine u selu T., opština A., gdje je i stalno nastanjen, državljanin Crne
Gore, pismen, privatni preduzetnik, oženjen, srednjeg imovnog stanja, osuđivan
presudama Osnovnog suda u Beranama K.br. … od 24.10.1995. godine, zbog
krivičnog djela iz čl. 204 st. 1 KZ RCG, na kaznu zatvora u trajanju od 60
dana, uslovno za jednu godinu, K.br. … od 26.05.2003. godine, zbog krivičnog
djela iz čl. 136 st. 1 KZ RCG, na  novčanu kaznu u iznosu od 2.500,00 dinara,
K.br. … od 18.07.2006. godine, zbog krivičnog djela iz čl. 324 st. 1 KZ, na
kaznu zatvora u trajanju od 30 dana, K.br. … od 22.06.2010. godine, zbog
krivičnog djela iz čl. 152 st. 2 u vezi st. 1, na novčanu kaznu u iznosu od
1.200,00 € i K.br. … od 20.05.2011. godine, zbog kivičnog djela laka tjelesna
povreda iz čl. 152 st. 1 KZ na novčanu kaznu u iznosu od 800,00 eura.  
K r i v   j e:
Što je: 
Dana 20.09.2011.godine, oko 11,00 časova, u selu T., opština A., ugrozio
sigurnost oštećenog D. J., da će napasti na njegov život i tijelo, na način
što mu je uputio ozbiljnu prijetnju " Ti dobro znaš, bićeš izrešetan i
isjeckan na komade",  
- čime je izvršio krivično djelo ugrožavanje sigurnosti iz čl.168 st.1
Krivičnog zakonika.  
- Pa ga sud za izvršeno krivično djelo, na osnovu navedenog zakonskog
propisa, te primjenom čl. 32, 39 i 42 KZ, kao i primjenom čl. 374 ZKP-a,  
O S U Đ U J E
Na novčanu kaznu u iznosu od 600,00 (šeststotina) eura, koju je dužan da plati
u roku od 3 ( tri) mjeseca, po pravosnažnosti presude. Ako osuđeni, ne plati
novčanu  kaznu, u ovom roku,  sud će novčanu kaznu, zamijeniti kaznom zatvora,
tako što će za svakih započetih 25,00 (dvadesetpet) eura novčane kazne,
odrediti jedan dan kazne zatvora.  
Okrivljeni se obavezuje, da plati  sudu troškove krivičnog postupka - paušal u
iznosu od 30,00 (trideset) eura, u roku od 15 dana po pravosnažnosti presude,
pod prijetnjom prinudnog izvršenja.  
Oštećeni D. J., iz A., radi ostvarivanja imovinsko pravnog zahtjeva za naknadu
štete, na osnovu čl. 239 st. 2 ZKP-a, upućuje se na parnicu.  
O b r a z l o ž e nj e
Osnovno državno tužilaštvo u Beranama, podnijelo je optužni predlog Kt.br.
257/11 od 20.10.2011. godine, protiv okrivljenog M. R., zbog krivičnog djela
ugrožavanje sigurnosti iz čl. 168 st. 1 KZ. Zastupnik javne optužbe, Zamjenik
ODT - a u Beranama Jadranka Mićović, u završnoj riječi, ostala je pri
podnijetom optužnom predlogu i istakla da je teza istog u potpunosti dokazana,
što je utvrđeno kako iskazom oštećenog D. J., čiji iskaz ne treba dovoditi u
sumnju, jer je u cjelosti potvrđen iskazom svjedoka N. J., kao i svjedoka L.
P.. Predložila je da sud okrivljenog osudi na kaznu zatvora u trajanju od 3
mjeseca, jer se radi o licu koje je osuđivano, a da krivične sankcije kojima
je osuđivan nijesu uticale na njega da više ne vrši krivična djela, a posebno
da ima u vidu činjenicu da je odgovarao pred ovim sudom u predmetu K.br.
419/10, gdje je osuđen za laku tjelesnu  povredu koju je nanio oštećenom.  
Oštećeni D. J., u završnoj riječi pridružio se krivičnom gonjenju protiv
okrivljenog i zadržao pravo da imovinsko pravni zahtjev za naknadu štete
ostvari u parničnom postupku .    
Okrivljeni M. R., u svojoj odbrani datoj tokom postupka, negirao je
izvršenje krivičnog djela i istakao da je predmetnog dana silazio sa sprata iz
svoje kuće, koja se nalazi u selu T., opština A., pored magistralnog puta gdje
mu je u prizemnom dijelu kafana i pošao u pravcu svog vozila, koje se nalazilo
parkirano ispred kafane. U trenutku kada je pokušao da uđe u svoje auto,
naišao je oštećeni iz pravca A. i zaustavio se na njegovom parkingu, koji je
od njegovog vozila udaljen oko 20 metara. Nakon što je oštećeni zaustavio
svoje vozilo, otvorio je prozor svojih vrata i uputio mu riječi " šta ćete vi,
platićete mi vi pičori, ti si ubica", dok je njegov sin N. J., koji se nalazio
u vozilu sa oštećenim, otvorio vrata i stao ispred njih i takođe mu prijeteći
rekao " Šta ćete vi pičori, ja ću vas smiriti". Nakon ovih izgovorenih riječi,
njegov sin se vratio u vozilo. On je tada krenuo u njihovom pravcu i nakon 5
metara stao, govoreći im " Nosite se u lijepu p.... materinu" i druge riječi
im nije upućivao, a nakon toga se okrenuo, ušao u svoje vozilo i otišao na
planinu, a oštećeni je upalio svoje auto i krenuo u pravcu B.. Nakon sat
vremena, ovlašćeni službenici Uprave policije PJ Berane, Ispostava A., pozvali
su ga telefonskim putem da pođe i da izjavu po prijavi oštećenog. Na pretresu
je dodao da je sa svojim bratom ranije odgovarao za šumsku krađu, pa je
oštećeni vjerovatno znajući za to, prošle godine prijavio njega i njegovog
brata, da su navodno posjekli u njegovoj šumi. Međutim, oštećeni nije imao
šumu tamo gdje su oni sjekli, pa se posvađao sa njegovim bratom i sinovcem
kada su bili na licu mjesta sa lugarom. Postupak protiv njih nije pokretan,
jer oštećeni tamo nema šumu, a vjerovatno je zbog svađe sa njegovim bratom i
sinovcem, izmislio ovaj događaj. Oštećenom nije uputio riječi "Ti dobro znaš,
bićeš izrešetan i isjeckan na komade", jedino ga je opsovao kako je ranije
naveo, ali je bio izazvan. Oštećeni se nalazio sa iste strane kolovoza, gdje
je i on bio, odnosno, na njegovom parkingu. U završnoj riječi je istakao da se
ne osjeća krivim i da se osjeća oštećenim, jer nije otišao pred kuću oštećenog
da se svađa, već je isti svoje vozilo zaustavio ispred njegove kuće i došao
prvi da se sa njim svađa i da ga vrijeđa.  
Radi pravilnog i zakonitog presuđenja ove krivično pravne stvari, sud je na
glavnom pretresu, u dokaznom postupku, izveo sledeće dokaze: saslušao
oštećenog D. J. i svjedoke mal. N. J., T. V. P. i L. P., pročitao spise
predmeta Osnovnog suda u Beranama K.br…. i izvod iz KE za okrivljenog.  
Nakon sprovedenog dokaznog postupka, cijeneći navode optužbe, odbranu
okrivljenog, te izvedene pobrojane dokaze, u smislu člana 16 i 370 ZKP-a, a
dovodeći ih u vezu jedne sa drugim, sud je stao na stanovište, da su činjenice
iz činjeničnog opisa izreke presude, u svemu dokazane i da je  okrivljeni M.
R., izvršio krivično djelo ugrožavanje sigurnosti iz čl. 168 st.1. Krivičnog
zakonika, pa ga je oglasio krivim, jer nije bilo osnova koji bi isključivali
postojanje krivičnog djela i krivice okrivljenog. Pri tome, sud nije prihvatio
odbranu okrivljenog, da oštećenom nije uputio riječi prijetnje "Ti dobro znaš,
bićeš izrešetan i isjeckan na komade", obzirom da je njegova odbrana negirana
iskazom oštećenog i svjedoka N. J..  
Tako je na osnovu iskaza oštećenog D. J. utvrđeno, da je sa svojim sinom
prolazio pored ugostiteljskog objekta vlasništvo okrivljenog. Sin ga je
upozorio da mu okrivljeni rukama pokazuje da stane što je i uradio. Vozilo je
zaustavio na autobuskoj stanici preko puta okrivljenog, a dijelio ih je
magistralni put. Iz vozila nije izlazio, već je samo otvorio prozor, a
okrivljeni nije prelazio magistralni put, već mu je sa suprotne strane uputio
riječi „Popušićeš mi ga, izrešetaćemo te i isjeckat“, a u tom trenutku je
osjetio strah za život, jer je sa okrivljenim od ranije u svađi   i to nije
prvi put da mu prijeti, ali zbog komšijskih odnosa nije ga prijavljivao. Kao
privatni tužilac pred Osnovnim sudom u Beranama protiv okrivljenog podnio je
krivičnu prijavu za krivično djelo laka tjelesna povreda, za koje djelo je
oglašen krivim i osuđen na novčanu kaznu. Takođe je pred Područnim organom za
prekršaje protiv okrivljenog vođen postupak i isti je kažnjen. Na pretresu je
dodao da je predmetni dogadjaj inicirao okrivljeni i pojasnio da je uzrok
svemu ovome što je okrivljenog, njegovog brata i sinovca prijavio za šumsku
kradju, pa kada su sa lugarom otišli u šumu, napali su ga okrivljeni, njegov
brat i sinovac i zbog toga su oni odgovarali u sudu za prekršaje i u ovom sudu
i za to su kažnjeni. Od toga dogadjaja iz prošle godine do predmetnog
dogadjaja nije imao kontakt sa okrivljenim. Kada se desio predmetni dogadjaj
bio je u vozilu u kretanju, pa mu je sin rekao da mu maše okrivljeni, pa je
zaustavio vozilo sa suprotne strane magistrale, odnosno kolovoz ih je dijelio.
Iz vozila nije izlazio, nije došlo ni do kakve tuče, nije se svadjao sa
okrivljenim, jer i ne ide da se svadja ni sa kim, već mu je samo okrivljeni
uputio riječi  " ti dobro znaš, bićeš izrešetan i isjeckan na komade", takodje
mu je kazao " J... ću ti sve i živo i mrtvo" . Ni nakon tih riječi nije se sa
okrivljenim svadjao, upalio je auto i otišao za A. da ga prijavi.  Nije
prilazio do kafane okrivljenog, niti se ispred iste parkirao.  
Takođe je na osnovu iskaza svjedoka mal. N. J. utvrdjeno, da je predmetnog
dana sa svojim ocem prolazio pored kuće okrivljenog, koji je pokazivao rukom
njegovom ocu da zaustavi vozilo, na šta njegov otac nije obratio pažnju, ali
mu je on kazao da zaustavi vozilo, što je i učinio. Njegov otac je zaustavio
vozilo sa suprotne strane od okrivljenog i dijelio ih je put. Nakon što je
njegov otac zaustavio vozilo, otvorio je prozor i pitao okrivljenog „Šta ti
treba“, u kojem trenutku je okrivljeni počeo da psuje njegovog oca, govreći mu
riječi „ J... sve mrtvo i živo i j.. majku, izrešetaću te i isjeckati na
komade“. Na te riječi, njegov otac je kroz prozor okrivljenom odgovorio
„Završio sam sa tobom, nemamo mi o čemu da pričamo“, a on je sjedio na mjestu
suvozača i nije izlazio iz vozila. Dok je okrivljeni njegovom ocu upućivao
riječi prijetnje ispred kuće, na terasi i na parkingu nije se nalazio niko. Na
pretresu je pojasnio da su krenuli od kuće iz sela T., u pravcu B., gdje su na
raskrsnici kod kafane okrivljenog skrenuli lijevo radi kretanja put B.. Tada
je okrivljeni mahao njegovom ocu da zaustavi vozilo i isti je zaustavio
vozilo. Čuo  je kada je okrivljeni uputio riječi njegovom ocu " ti dobro znaš,
bićeš izrešetan i isjeckan na komade". Kada se desio ovaj dogadjaj okrivljeni
i oštećeni se nijesu potukli, takodje se nijesu ni svadjali, samo je
okrivljeni navedene riječi uputio oštećenom, a oštećeni okrivljenom na ove
riječi nije nikako uzvratio i nikakve svadje izmedju njih toga momenta nije
bilo.  
Sud je prihvatio iskaze oštećenog i svjedoka mal.N. J., koji su po mišljenju
suda jasni, logični i vjerodostojni, a na osnovu kojih je dokazana teza
optužbe.  
Na osnovu spisa Osnovnog suda u Beranama K.br. … utvrđeno je da je pred ovim
sudom vođen krivični postupak protiv M. R. i M. R., zbog krivičnog djela laka
tjelesna povreda iz čl.152 st.1 KZ, po privatnoj tužbi privatnog tužioca D. J.
i da je okrivljeni M. R. oglašen krivim i osuđen na novčanu kaznu u iznosu od
800,00 eura, koji dokaz je sud prihvatio.  
Svjedok L. P., u svom iskazu je istakla, da se predmetnog dana nalazila na
stepeništu svoje kuće, dok se okrivljeni nalazio u dvorištu ispred kuće pored
svog vozila. U trenutku dok je otključavao svoje vozilo naišao je oštećeni sa
svojim vozilom, a sa njim se u vozilu nalazila još jedna osoba, za kojeg je
kasnije saznala da je njegov sin. Oštećeni je svoje vozilo parkirao paralelno
sa vozilom okrivljenog na udaljenosti 3-4 metra. Oštećeni i njegov sin nijesu
izlazili iz vozila, već je oštećeni otvorio prozor od svog vozila i psovao je
okrivljenog uputivši mu riječi „Ti si ubica, vidjećeš", dok je njegov sin
okrivljenom govorio „Čekaj, sad ću da ti pokažem“, a okrivljeni se svo vrijeme
nalazio pored svog vozila. Oni su i dalje nastavili sa psovkama, a okrivljeni
je upalio svoje vozilo i otišao put planine. Okrivljeni nije ni jednu drugu
riječ uputio oštećenom, osim „Nosite se“. Takodje je pojasnila da je ona
nevjenčana supruga okrivljenog i da ne nosi prezime R., već P., iako se u
izjavi pred ODT-om predstavila kao R. i tako potpisala.  
Svjedok T. V. P. u svom iskazu je istakla, da se predmetnog dana
nalazila u kafani „T.“, gdje radi kao konobarica, a prozor i vrata od kafane
bili su otvoreni, jer je bilo lijepo vrijeme. Okrivljeni se nalazio kod nje u
kafani, uzeo je flašu vode i pošao do svog vozila koje se nalazilo na parkingu
ispred kafane. Otvorio je haubu od svog vozila i nešto je radio, ali ne zna
šta. Nakon toga sa svojim vozilom naišao je oštećeni i svoje vozilo je
zaustavio paralelno sa vozilom okrivljenog. U vozilu sa okrivljenim nalazio se
neki momak, ali ne zna ko je, jer ga je prvi put tada vidjela. Nakon što je
zaustavio svoje vozilo oštećeni je otvorio prozor od svojih vrata, pomolio
glavu i počeo da viče, a ne zna koje je riječi izgovarao, jer se nalazila u
kafani, dok je okrivljeni stajao pored svog vozila i posmatrao ga. Momak koji
se nalazio na mjestu suvozača pored oštećenog otvorio je svoja vrata od
vozila, izašao je, stao pored njih govoreći riječi „Ubico“, a upućivao je
okrivljenom i druge uvredljive riječi, ali se ne može sjetit koje, a
okrivljeni je i dalje stajao pored svog vozila, gledao u njega i ćutao. U
trenutku kada je okrivljeni otvarao vrata od svog vozila, momak koji je se
nalazio sa oštećenim, ušao je u vozilo i još su nešto obojica govorili, a ne
zna šta, okrivljeni je mahnuo rukom i kazao „Nosite se“. Osim tih riječi
„Nosite se“, okrivljeni druge riječi nije uputio oštećenom, niti momku koji se
sa njim nalazio u vozilu, niti im je prijetio. Na pretresu je dodala da
izmedju okrivljenog i oštećenog u predmetnom dogadjaju nije došlo niti do
tuče, niti do svadje, samo su upućene riječi koje je navela.   Nije čula da je
okrivljeni kazao oštećenom riječi " ti dobro znaš, bićeš izrešetan i isjeckan
na komade ". Ni okrivljeni nije oštećenom uputio nikakvu drugu prijetnju. Čula
je da je oštećeni kazao okrivljenom " ubico" i da je njegov sin kazao
okrivljenom " sve ću da vas pobijem".  
Sud nije prihvatio iskaze prednjih svjedoka, već je mišljenja da su svojih
kazivanjem željele da pomognu okrivljenom, obzirom da je svjedoku L. P.,
okrivljeni nevjenčani suprug, a da je svjedok T. V. P. zaposlena u kafani kod
okrivljenog.  
Pravnom analizom naprijed utvrdjenog činjeničnog stanja, sud je našao da su se
u opisanim radnjama okrivljenog M. R., stekla sva obilježja krivičnog djela
ugrožavanje sigurnosti iz čl. 168 st. 1 KZ. Tako je na osnovu iskaza oštećenog
D. J. utvrđeno, da je sa svojim sinom prolazio pored ugostiteljskog objekta
vlasništvo okrivljenog, kada mu je sin kazao da mu okrivljeni rukama pokazuje
da stane što je i uradio. Vozilo je zaustavio na autobuskoj stanici, preko
puta okrivljenog, a dijelio ih je magistralni put, nije izlazio iz vozila,
samo je otvorio prozor, a okrivljeni nije prelazio magistralni put, već mu je
sa suprotne strane uputio riječi "Ti dobro znaš, bićeš izrešetan i isjeckan na
komade", a u tom trenutku je osjetio strah za život, jer je sa okrivljenim od
ranije u svađi. Navode oštećenog da mu je okrivljeni uputio riječi " Ti dobro
znaš, bićeš izrešetan i isjeckan na komade", potvrdio je svjedok mal. N. J.,
koji se nalazio u vozilu sa oštećenim i čuo je kada je okrivljeni uputio
inkriminisane riječi oštećenom. Kako je saslušani mal. svjedok potvrdio navode
optužbe, to je sud stao na stanovište da je teza optužbe u potpunosti
dokazana, iako se radi o sinu oštećenog, obzirom da je izvedenim dokazima
utvrdjeno da je okrivljeni već osudjivan zbog krivičnog djela na štetu
oštećenog, iako je to negirao na pretresu. Sud nije prihvatio odbranu
okrivljenog M. R. da nije izvršio krivično djelo i nije uputio inkriminisane
riječi oštećenom D. J., već je mišljenja da je ista sračunata na izbjegavanje
krivice. Naime, okrivljeni je presudom K.br. 419/10 od 20.05.0211. godine
osudjivan zbog krivičnog djela laka tjelesna povreda iz čl. 152 st. 1 KZ  na
štetu oštećenog D. J., što znači da je imao razloga da oštećenom uputi riječi
prijetnje. Prijetnja "Ti dobro znaš, bićeš izrešetan i isjeckan na komade",
upućena oštećenom je bila  neposredna i ostvarljiva, po samom načinu kako se
odigrao predmetni događaj, obzirom da su okrivljeni i oštećeni od ranije u
svađi. Svjedoci T. V. P. i L. P. su istakle da okrivljeni nije oštećenom
uputio inkriminisane riječi, što sud nije prihvatio već je mišljenja da su
svojim kazivanjem željele da pomognu okrivljenom, obzirom da je L. P. njegova
nevjenčana supruga, a T. V. P. njegova radnica.  
Djelujući na opisani način okrivljeni je postupao sa umišljajem, obzirom da je
bio svjestan da prijetnjom napadom na život ili tijelo drugog, vrši krivično
djelo, pa je i pored takve svijesti, uputio riječi ozbiljne prijetnje
oštećenom, čime je manifestovao htjenje za nastupanje zabranjene posledice.  
Prilikom odlučivanja o vrsti i visini krivične sankcije, koju u konkretnom
slučaju treba primijeniti prema okrivljenom M. R., za izvršeno krivično djelo,
sud je imao u vidu sve okolnosti iz čl.42 KZ -a. Tako je od olakšavajućih
okolnosti, cijenio i uzeo u obzir, da je okrivljeni porodičan čovjek, dok je
kao otežavajuću okolnost cijenio, da je do sada više puta osuđivan. Kako je za
krivično djelo ugrožavanje sigurnosti propisana novčana kazna ili zatvor do
jedne godine, sud je okrivljenom, cijeneći navedene okolnosti, na osnovu čl.
39 KZ-a izrekao novčanu kaznu u iznosu od 600,00 eura, koju je dužan da plati
u roku od 3 (tri) mjeseca, po pravosnažnosti presude. Ako osuđeni ne plati
novčanu  kaznu, u ovom roku, sud će novčanu kaznu, zamijeniti kaznom zatvora,
tako što će za svakih započetih 25,00 eura novčane kazne, odrediti jedan dan
kazne zatvora. Navedena kazna je po mišljenju suda srazmjerna težini izvršenog
krivičnog djela i stepenu krivice okrivljenog i predstavlja onu mjeru, koja je
nužno neophodna, za postizanje u okviru opšte svrhe izricanja krivičnih
sankcija propisane čl. 4 st.2 KZ - a, svrhe kažnjavanja propisane čl. 32 istog
zakona. Osnovano se može očekivati da će izrečena novčana kazna, pozitivno
djelovati na okrivljenog, te da će ista uticati na njega, da više ne vrši
krivična djela.  
Troškovi krivičnog postupka - paušal, odmjeren je s obzirom na trajanje i
složenost krivičnog postupka, te imovno stanje okrivljenog, na osnovu čl. 226
st. 3 ZKP-a.  
Oštećeni D. J., iz A., radi ostvarivanja imovinsko pravnog zahtjeva za naknadu
štete, na osnovu čl. 239 st. 2 ZKP-a, upućuje se na parnicu.  
Sa izloženog odlučeno je kao u izreci presude.  
OSNOVNI SUD U BERANAMA
Dana 18.11.2011. godine.
Zapisničar,
S U D I J A,
Marina Obadović
Ana  Kenjić - Đukić 
PRAVNA POUKA:
Protiv ove presude, dozvoljena je žalba, u roku
od 8 (osam) dana, od dana prijema iste, Višem
sudu u B.Polju, a preko ovog suda.  