OSNOVNI SUD U BERANAMA
K.br.   354/11 
U IME CRNE GORE
Osnovni sud u Beranama, kao prvostepeni krivični, po sudiji pojedincu Ani
Kenjić-Đukić, uz sudjelovanje zapisničara Marine Obadović, u krivičnom
predmetu protiv okrivljenog E. A., iz B., zbog krivičnog djela skidanje i
povreda službenog pečata i znaka iz čl. 381 st. 1 KZ-a, po optužnom predlogu
Osnovnog državnog tužilaštva u Beranama Kt. br. 302/11 od 14.11.2011. godine,
nakon održanog glavnog i javnog pretresa, u prisustvu zamjenika ODT-a Vladana
Đalovića i okrivljenog, a u odsustvu ovlašćenog predstavnika oštećene
Elektrodistribucije B., donio je i javno objavio dana 12.12.2011. godine  
P R E S U   D U
Okrivljeni E. A. ,  JMBG … , od oca M. i majke N., rođene H., rođen …
godine u B. gdje je i stalno nastanjen u selu V., državljanin CG,
zemljoradnik, oženjen, otac devetoro djece, pismen, završio OŠ, siromašnog
imovnog stanja, osuđivan presudom Osnovnog suda u Beranama K. br. … od
27.11.2007. godine, zbog krivičnog djela iz čl. 375 st. 1 KZ-a CG, na kaznu
zatvora od 6 ( šest ) mjeseci uslovno za jednu godinu,  
K r i v    j e
Što je: 
Dana 16.06.2011.godine, u svojoj kući u selu V., opština B., sa električnog
brojila marke "L+G", broj …, skinuo službeni znak, distributivnu plombu
Elektrodistribucije B., koja je postavljena radi osiguranja ispravnosti i
tačnosti mjerenja utrošene električne energije,  
- čime je izvršio krivično djelo skidanje i povreda službenog pečata i znaka
iz čl. 381 st.1 Krivičnog zakonika.  
Pa ga sud za izvršeno krivično djelo, na osnovu navedenog zakonskog propisa,
te primjenom člana 32, 39 st. 2 tač.3 i čl. 42 KZ-a, kao i primjenom člana 374
ZKP-a,  
O S U Đ U J E
Na novčanu kaznu u iznosu od 600,00 (šeststotina) eura , koju je dužan da
plati u roku od 3 (tri) mjeseca, po pravosnažnosti presude. Ako osuđeni ne
plati novčanu kaznu, u ovom roku, sud će novčanu kaznu, zamijeniti kaznom
zatvora, tako što će za svakih započetih 25,00 eura novčane kazne, odrediti
jedan dan kazne zatvora.  
Okrivljeni se obavezuje, da plati sudu troškove krivičnog postupka – paušal u
iznosu od 30,00 ( trideset ) eura, u roku od 15 dana po pravosnažnosti
presude, pod prijetnjom prinudnog izvršenja.  
Oštećene Elektroprivreda CG- Elektrodistribucija B. se radi ostvarivanja
imovinsko pravnog zahtjeva za naknadu štete upućuje na parnicu na osnovu čl.
239 st. 2 ZKP-a.  
O b r a z l o ž e nj e
Osnovno državno tužilaštvo u Beranama podnijelo je optužni predlog Kt. br.
302/11 od 14.11.2011. godine, protiv okrivljenog E. A., iz B., zbog krivičnog
djela skidanje i povreda službenog pečata i znaka iz čl. 381 st. 1 KZ-a.
Zamjenik ODT-a Berane Vladan Đalović, u završnoj riječi, precizirao je
dispozitiv optužnog predloga u pogledu vremena izvršenja djela koje je
okrivljenom stavljeno na teret, obzirom na izjavu okrivljenog da je
distributivnu plombu sa brojila skinuo onog dana kada mu je izvršena obustava
električne energije od strane radnika Elektrodistribucije B., tako da u
dispozitivu istog, u pogledu vremena, treba da stoji dan 16.06.2011. godine i
pri tako preciziranom optužnom predlogu ostao, navodeći da je priznanjem
okrivljenog i izvedenim dokazima nesumnjivo utvrđeno da je isti izvršio
krivično djelo, koje mu je stavljeno na teret. Predložio je sudu da
okrivljenog oglasi krivim i osudi na novčanu kaznu u iznosu od 600,00 eura.  
Okrivljeni E. A., u svojoj odbrani datoj na glavnom pretresu priznao je
krivicu i istakao, da su mu dana 16.06.2011. godine, radnici
Elektrodistribucije B. isključili električnu energiju, jer nije bio u
mogućnosti da plati dug. Nakon odlaska radnika Elektrodistribucije skinuo je
plombu sa brojila i ponovo se sam priključio. Bez električne energije nije
mogao da boravi, inače ima višečlanu porodicu, studente i korisnik je
socijalne pomoći. U završnoj riječi izrazio je žaljenje zbog svega što se
desilo.  
Radi pravilnog i zakonitog presuđivanja ove krivično pravne stvari, sud je na
glavnom pretresu, u dokaznom postupku, izveo sledeće dokaze:  
Saslušao svjedoke D. I., M. M., N. G. i A. L., radnike Elektrodistribucije B.,
pročitao zapisnik o kontroli mjernog mjesta Elektroprivrede CG AD N. -
Elektodistribucije B. br. … od 18.08.2011. godine, zapisnik
Elektrodistribucije B. o izvršenju naloga za obustavu snadbijevanja
električnom energijom od 16.06.2011. godine i izvod iz KE za okrivljenog.  
Nakon sprovedenog dokaznog postupka,  cijeneći navode optužbe, odbranu
okrivljenog, te izvedene pobrojane dokaze, u smislu člana 16 i 370 ZKP-a, a
dovodeći ih u vezu jedne s drugim, sud je stao na stanovište da su činjenice
iz činjeničnog opisa izreke presude, u svemu dokazane i da je okrivljeni E.
A., izvršio krivično djelo, koje mu je optužnim predlogom ODT-a stavljeno na
teret, pa ga je oglasio krivim, jer nije bilo osnova koji bi isključivali
postojanje krivičnog djela i krivice okrivljenog. Pri tome, sud je prihvatio
priznanje okrivljenog, koje je cijenio kao iskreno, a potkrijepljeno je i
izvedenim dokazima.  
Tako je na osnovu iskaza svjedoka D. I., utvrđeno da je, sa kolegom dana
16.06.2011. godine, postupajući po nalogu za obustavu električne energije,
isključio potrošača - okrivljenog zbog duga. Brojilo su plombirali plombom br.
…, a tom prilikom primijetio je da je materijalno stanje okrivljenog loše.  
Navode prednjeg svjedoka potvrdio je i svjedok M. M. , koji je u svom
iskazu istakao da je bio sa kolegom u domaćinstvu okrivljenog, prilikom
isključenja istog zbog duga, koji je iznosio preko 1000 eura. Nakon
isključenja brojilo su plombirali plombom br. … Naveo je da okrivljeni ima
višečlanu porodicu i teškog je materijalnog stanja, a isti je često pomagao
Elektrodistribuciju pri postavljanju električnih stubova.  
Sud je prednje dokaze, iskaze svjedoka - radnika Elektrodistribucije, koji su
međusobno saglasni i potpuno jasni, a takođe i zapisnički konstatovani, u
potpunosti prihvatio.  
Na osnovu zapisnika o izvršenju naloga za obustavu snadbijavanja električnom
energijom utvrđeno je da je po nalogu FC Snadbijevanje B., obustavljeno
snadbijevanje električnom energijom okrivljenog kao potrošača, tako što je
isti 16.06.2011. godine, isključen na brojilu od strane radnika
Elektrodistribucije B., a koji dokaz je sud u potpunosti prihvatio.  
Takođe je na osnovu iskaza svjedoka N. G. i A. L. , utvrđeno da su vršeći
kontrolu u domaćinstvu okrivljenog zatekli da je  okrivljeni, nakon što je
isključen zbog duga, skinuo plombu sa brojila i samovoljno se priključio.
Istog su isključili, a brojilo plombirali plombom br. ….  
Navodi ovih svjedoka potvrđeni su i zapisnikom o kontroli mjernog mjesta, iz
kojeg proizilazi da predmetno brojilo prilikom kontrole nije imalo plombu, a
potrošač je bio predhodno isključen zbog duga, te se naknadno samovoljno
priključio. Isti je ponovo isključen, a brojilo je plombirano plombom br. ….  
Prednje dokaze, iskaze svjedoka, koje je cijenio kao iskrene i uvjerljive, kao
i zapisnik o kontroli mjernog mjesta,  na osnovu kojh je nesumnjivo dokazana
krivica okrivljenog, sud je u potpunosti prihvatio.  
Pravnom analizom naprijed utvrđenog činjeničnog stanja, sud je našao, da su se
u opisanim radnjama okrivljenog E. A., stekla sva obilježja krivičnog djela
skidanje i povreda službenog pečata i znaka iz čl. 381 st. 1 KZ-a. Naime,
tokom postupka iz iskaza svjedoka D. I. i M. M., kao i zapisnika
Elektrodistribucije B. o izvršenju naloga za obustavu snadbijevanja
električnom energijom od 16.06.2011. godine, utvrđeno je da je okrivljeni toga
dana zbog duga isključen na brojilu, a isto plombirano plombom br. …, te da mu
je obustavljeno snadbijevanje električnom energijom. Takođe je na osnovu
iskaza svjedoka N. G. i A. L., nesumnjivo utvrđeno da je okrivljeni, nakon što
je isključen, sa brojila marke "L+G" br. …, skinuo distributivnu plombu i
samovoljno se priključio. Isti je isključen, a brojilo plombirano plombom br.
…. Navodi ovih svjedoka potvrđeni su i sadržinom zapisnika o kontroli mjernog
mjesta Elektrodistribucije B. br. …. Pri tome okrivljeni nije sporio da je
skinuo plombu sa predmetnog brojila, već je priznao krivicu što je sud
prihvatio. Dakle, na osnovu prednjeg činjeničnog utvrdjenja, sud je nesumnjivo
izveo zaključak, da je okrivljeni izvršio krivično djelo stavljeno mu na
teret.  
Djelujući na opisani način, okrivljeni je postupao sa umišljajem, svjestan, da
skidanjem  distributivne plombe - službenog znaka, koji je postavljen od
strane ovlašćenih službenih lica, vrši krivično djelo, pa je i pored takve
svijesti, skinuo distributivnu plombu, čime je manifestvovao htjenje za
nastupanje zabranjene posledice.  
Prilikom odlučivanja o vrsti i visini krivične sankcije, koju u konkretnom
slučaju treba primijeniti prema okrivljenom E. A., za izvršeno krivično djelo,
sud je imao u vidu sve okolnosti iz čl. 42 KZ-a. Tako je od olakšavajućih
okolnosti, cijenio i uzeo u obzir, da se radi o porodičnom čovjeku, ocu
devetoro djece, siromašnog imovnog stanja, dok je kao otežavajuću okolnost
cijenio da je isti do sada jednom osuđivan. Kako je za krivično djelo skidanje
i povreda službenog pečata i znaka iz čl. 381. st. 1 KZ-a, zakonom propisana
novčana kazna ili zatvor do jedne godine, to je sud okrivljenom izrekao, na
osnovu čl. 39 st. 2 tačka 3. KZ-a, novčanu kaznu u iznosu od 600,00
(šeststotina) eura, koju je dužan da plati u roku od 3 (tri) mjeseca, po
pravosnažnosti presude. Ako osuđeni ne plati novčanu kaznu, u ovom roku, sud
će novčanu kaznu, zamijeniti kaznom zatvora, tako što će za svakih započetih
25,00 eura novčane kazne, odrediti jedan dan zatvora. Sud je mišljenja da je
navedena kazna srazmjerna težini izvršenog krivičnog djela i stepenu krivice
okrivljenog i predstavlja onu mjeru, koja je nužno neophodna, za postizanje u
okviru opšte svrhe izricanja krivičnih sankcija propisane čl. 4 st. 2 KZ –a,
svrhe kažnjavanja propisane čl. 32 istog zakona. Osnovano se može očekivati da
će izrečena kazna, pozitivno djelovati na okrivljenog, te da će ista uticati
na njega, da više ne vrši krivična djela.  
Troškovi krivičnog postupka – paušal, odmjeren je vodeći računa o trajanju i
složenosti krivičnog postupka, te imovnom stanju okrivljenog, na osnovu čl.
226 st. 3 ZKP-a.  
Oštećene Elektroprivreda CG - Elektrodistribucija B. se radi ostvarivanja
imovinsko pravnog zahtjeva za naknadu štete upućuje na parnicu na osnovu čl.
239 st. 2 ZKP-a.  
Sa izloženog odlučeno je kao u izreci presude.  
OSNOVNI SUD U BERANAMA
Dana   12.12.2011. godine 
Zapisničar,
S u d i j a,
            Marina Obadović
Ana Kenjić-Đukić 
PRAVNA POUKA:
Protiv ove presude, dozvoljena je žalba,
u roku od 8 ( osam ) dana, od dana prijema
iste, Višem sudu u B. Polju, a preko ovog suda.  