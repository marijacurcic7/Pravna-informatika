K.br. 36/12 
U IME CRNE GORE
      **OSNOVNI SUD U BERANAMA** , po sudiji pojedincu Aleksandru Ćulafiću, uz učešće namještenika suda Mirosave Lekić, kao zapisničara, u krivičnom predmetu protiv okrivljenog **Ć. M.** , iz B., zbog krivičnog djela laka tjelesna povreda iz čl. 152 st. 2 u vezi st. 1 Krivičnog zakonika, po optužnom predlogu Osnovnog državnog tužilaštva u Beranama Kt.br. 24/2012 od 09.03.2012. godine, nakon održanog glavnog i javnog pretresa, u prisustvu zamjenika ODT-a u Beranama Vladana Đalovića, okrivljenog i oštećenog B. A., dana 28.03.2012.  godine, donio je i javno objavio

P R E S U D U
      Okrivljeni **Ć. M.,** od oca H. i majke S., rođene M., rođen ... godine, u F., B., sa prebivalištem u P., opština B., nezaposlen, neoženjen, državljanin B., siromašnog imovnog stanja, neosuđivan.

K r i v    j e
      \- što je:

      \- dana 26.01.2012. godine, oko 19,00 časova, u zgradi stare osnovne škole u P., opština B., lako tjelesno povrijedio oštećenog B. A., na način što ga je drvenom cjepanicom dužine 30 cm, sredstvom podobnim da tijelo teško povrijedi i zdravlje teško naruši udario u predjelu glave, kojom prilikom je oštećeni zadobio povrede u vidu nagnječno razderne rane, dužine oko 3 cm u predjelu čela glave,

      \- čime je izvršio krivično djelo laka tjelesna povreda iz čl. 152 st. 2. u vezi st. 1 Krivičnog zakonika,

      \- pa mu sud primjenom citiranih zakonskih propisa, te čl. 2, 4, 5, 13, 14, 15, 32, 36, 42, 52, 53 i 54 Krivičnog zakonika i čl. 226, 229, 239 i 374 ZKP-a, **i z r i č e**

USLOVNU OSUDU
      Kojom mu utvrđuje kaznu zatvora u trajanju od 3 (tri) mjeseca i istovremeno određuje da se ista neće izvršiti ukoliko okrivljeni u roku od jedne godine ne izvrši novo krivično djelo.

      Okrivljeni se obavezuje da ovome sudu plati na ime paušala iznos od 50,00 €, kao i na ime troškova krivičnog postupka iznos od 55,00 €, koje iznose će uplatiti na žiro račun br. … Osnovnog suda u Beranama, u roku od 15 dana po pravosnažnosti presude, pod prijetnjom posledica prinudnog izvršenja.

      Oštećeni B. A., radi ostvarivanja imovinsko pravnog zahtjeva upućuje se na parnični postupak.

O b r a z l o ž e nj e
      Optužnim predlogom ODT-a u Beranama Kt.br. 24/2012 od 09.03.2012. godine, optužen je Ć. M., iz P., zbog krivičnog djela laka tjelesna povreda iz čl. 152 st. 2 u vezi st. 1 Krivičnog zakonika.

      Glavni pretres je održan i zaključen u prisustvu zamjenika ODT-a u Beranama Vladana Đalovića, okrivljenog Ć. M. i oštećenog B. A..

      Zamjenik ODT-a u Beranama, u završnoj riječi je ostao pri podnijetom optužnom predlogu, jer je dokazima izvedenim tokom postupka utvrđeno da je okrivljeni učinio krivično djelo koje mu je stavljeno na teret, a što je utvrđeno na osnovu iskaza okrivljenog i iskaza saslušanih svjedoka, medicinske dokumentacije i nalaza i mišljenja vještaka medicinske struke. Imajući u vidu sve okolnosti koje utiču na odmjeravanje kazne, predložio je sudu da okrivljenog Ć. M., oglasi krivim i utvrdi mu kaznu zatvora u trajanju od 3 mjeseca i istovremeno odredi da se ista neće izvršiti ukoliko u roku od 1 godine ne učini novo krivično djelo.

      Oštećeni A. B., u završnoj riječi je prihvatio završnu riječ zamjenika ODT-a u Beranama, pridružio se krivičnom gonjenju protiv okrivljenog i postavio je imovinsko pravni zahtjev.

      Okrivljeni Ć. M., u svojoj obrani, u bitnom je istakao da se dana ... godine, nalazio u staroj školi, u mjestu P., gdje je smješten, s obzirom da je raseljeno lice. U istom objektu je smješten B. A., koji je takođe raseljeno lice, a stanuje u sobi do njegove. Toga dana B. A. je lupao u zid, koji je napravljen od iverice, tako da je pravio buku od koje on nije mogao da spava. Opominjao ga je da to ne radi, ali ga A. nije slušao. Zbog toga je bacio jednu petardu ispred vrata A. B., nakon čega su A. i njegov brat izašli iz sobe i počeli da psuju i da galame, pa je on ušao u svoju sobu. Sjutra dan, oko 19,00 časova, B. A. je ušao u njegovu sobu i pitao ga zbog čega je prethodne večeri bacio petardu, na šta mu je on odgovorio da je to uradio zbog toga što je on lupao i nije mu dao da spava. Tada ga je B. uhvatio jednom rukom za grlo, a drugom ga udario u predjelu usne. On se vratio nazad, došao do šporeta  pored kojeg su se nalazila cijepana drva za loženje, uzeo jedno od njih, i njime ga udario A. B. u predjelu glave i napravio mu posjekotinu. Nakon toga je došao A.v brat, pa su ga zajedno više puta izudarali po tijelu i to najviše u predjelu grudnog koša. Zbog zadobijenih povreda javio se ljekaru, koji mu je izdao izvještaj o zadobijenim povredama.

      U završnoj riječi je istakao da se ne osjeća krivim za krivično djelo stavljeno mu na teret i molio je sud da ga oslobodi od odgovornosti.

      Provjeravajući navode optužnog akta i odbranu okrivljenog, sud je u dokaznom postupku izveo dokaze: saslušao u svojstvu svjedoka oštećenog B. A.; saslušao svjedoka B. I.; pročitao izvještaj ljekara specijaliste JZU Opšte bolnice u B. br… od …. godine, na ime B. A.; pročitao nalaz i mišljenje vještaka medicinkse struke dat kod ODT-a u Beranama u predmetu Kt.br. 24/12 od 09.03.2012. godine, te pribavio i pročitao izvod iz KE na ime okrivljenog.

      Nakon analize izvedenih dokaza, njihove svestrane i brižljive ocjene, cijeneći ih svaki pojedinačno i u sveukupnosti, dovodeći ih u vezu jedan sa drugim i u kontekstu sa navodima odbrane okrivljenog, sud je utvrdio činjenično stanje, i na osnovu tako utvrđenog činjeničnog stanja zaključio da je okrivljeni izvršio krivično djelo stavljeno mu na teret javnom optužbom i da je za isto kriv.

      Naime, sud je činjenično stanje prevashodno utvrdio kroz iskaz oštećenog saslušanog u svojstvu svjedoka, B. A., iskaza svjedoka B. I., nalazom i mišljenjem vještaka medicinske struke, te izvještajem ljekara specijaliste JZU Opšte bolnice u B. br. … od …. godine. Tako iz iskaza oštećenog saslušanog u svojstvu svjedoka B. A., sud je utvrdio da je dana 25.01.2012. godine, boravio u staroj školi u P., gdje je inače smješten sa svojom porodicom, suprugom i dvoje djece. Negdje oko 23,30 časova, Ć. M., koji inače stanuje u sobi do njegove, bacio je ispred njegovih vrata petardu, koja je eksplodirala, zbog čega su mu se djeca probudlia. Sjutra dan, 26.01.2012. godine, oko 19,00 časova, u hodniku je sreo Ć. M. i pitao ga zbog čega je bacio petardu. On mu na to nije ništa odgovorio, već ga je jednim drvetom, koje je držao u ruci, udario u predjelu glave, od kog udarca je pao, a od posjekotine u predjelu glave potekla mu je krv. Odmah nakon što ga je udario Ć. M. je pobjegao, a nije tačno da je on Ć. M. udario pesnicom, niti njegov brat, koji je bio u blizini. Nije imao namjeru da se svađa sa M., već samo da ga pita zašto je bacio petardu. Iskaz ovog svjedoka sud je prihvatio u dijelu da ga je okrivljeni Ć. M. udario cjepanicom u predjelu glave, dok nije prihvatio dio iskaza istog svjedoka u kojem negira da je kritičnom prilikom on okrivljenog uhvatio za grlo, a potom udario, cijeneći ga kao usmjeren na otežavanje krivičnog položaja okrivljenog.

Iz iskaza svjedoka B. I., sud nije mogao utvrditi pravno relevantne činjenice
vezane za nastanak kritičnih dešavanja, osim činjenice da kada je začuo galamu
u hodniku, izašao je ispred sobe i vidio je kako Ć. M. drvetom dužine oko 30
cm udara u predjelu glave njegovog brata A., od kog udaraca je A. pao, nakon
čega je okrivljeni pobjegao, a što je sud cijenio kao potvrdu navoda
oštećenog.  
Iz nalaza i mišljenja vještaka dr M. M., sud je utvrdio da je oštećeni B. A.,
konkretnom prilikom zadobio povredu u vidu nagnječno razderne rane, dužine oko
3 cm, u predjelu čela glave. Radi se o lakoj tjelesnoj povredi i ista je mogla
nastati udarcem drvene cjepanice. Ć. M. je zadobio povredu u vidu oguljotine u
predjelu gornje i donje usne lijevo, dužine 1 cm, a ova povreda je mogla
nastati udarcem pesnice u usta. Sud je nalaz vještaka u potpunosti prihvatio
kao jasan i objektivan, jer je isti dat po osnovu pravila struke i nauke i po
osnovu medicinske dokumentacije na ime oštećenog i okrivljenog, koja
predstvalja objektivni pokazatelj povreda koje su konstatovane kod istih
prilikom pregleda, neposredno nakon kritičnih događaja.  
Analzirajući odbranu okrivljenog Ć. M., sud je imao u vidu da okrivljeni nije
negirao da kada ga je oštećeni uhvatio jednom rukom za grlo, a drugom udario u
predjelu lica, on je pošao do šporeta, uzeo jedno drvo za loženje i udario
oštećenog u predjelu glave i prihvatio je njegovu odbranu u ovom dijelu.
Citirani navodi odbrane okrivljenog ocijenjeni su kao jasni, potpuni, logični
i saglasni sa medicinskom dokumentacijom, kao i nalazom i mišljenjem vještaka
medicinske struke o povredama kod istih. Sud nije prihvatio dio iz odbrane
okrivljenog u kojoj ističe da nakon što je udario oštećenog drvenom cjepanicom
po glavi, da su ga oštećeni i njegov brat više puta udarali po tijelu i
nanijeli mu povrede u predjelu grudnog koša, s obzirom da je ovakva odbrana
okrivljenog obezvrijeđena nalazom vještaka medicinske struke, koji je našao da
kod okrivljenog nijesu konstatovane povrede u predjelu grudnog koša.  
      Dakle, prihvatajući iskaz oštećenog B. A. i svjedoka B. I., a koji su potvrđeni u pogledu načina i mogućnosti nastanka povrede kod oštećenog, konstatovane kroz nalaz i mišljenje vještaka medicinske struke i izvještajem ljekara specijaliste, a dovedeno u vezu sa odbranom okrivljenog, sud je stanovišta da su izvedenim dokazima tokom postupka, na nesumnjiv način dokazani navodi optužbe. Naime, okrivljeni Ć. M. je postupajući na opisani način, udarajući oštećenog drvenom cjepanicom dužine oko 30 cm, sredstvom podobnim da se tijelo teško povrijedi i zdravlje teško naruši, nanoseći mu povrede u vidu nagnječno razderne rane dužine oko 3 cm, u predjelu čela glave, ostvario obilježja krivičnog djela koje mu je stavljeno na teret i za koje je kriv. Okrivljeni je krivično djelo izvršio sa umišljajem, jer je bio svjestan da udarajući oštećenog na opisani način drvenom cjepanicom istom može nanijeti povrede, ali je na to pristao, pa je za isto kriv.

      Za krivično djelo laka tjelesna povreda iz čl. 152 st. 2 u vezi st. 1 Krivičnog zakonika, predviđena je kazna zatvora do 3 godine.

      Prilikom odlučivanja o vrsti i visini kazne, sud je cijenio sve okolnosti iz čl. 42 Krivičnog zakonika, pa je na strani okrivljenog od olakšavajućih okolnosti našao da se radi o mladom nezaposlenom čovjeku, licu koje nije osuđivano, što znači da nije sklon vršenju krivičnih djela, siromašnog imovnog stanja, pa u nedostatku otežavajućih okolnosti sud je mišljenja da sve olakšavajuće okolnosti na strani okrivljenog predstavljaju osnov za izricanje uslovne osude, pa je okrivljenom utvrdio kaznu zatvora u trajanju o 3 mjeseca i istovremno odredio da se ista neće izvršiti ukoliko okrivljeni u roku od 1 godine, ne učini drugo krivično djelo,  jer je sud mišljenja da bi pristupanje izvršenju utvrđene kazne suviše represivno djelovalo na okrivljenog, nego da će i samo upozorenje uz prijetnju kaznom dovoljno uticati na istog da ubuduće ne vrši ova i slična krivična djela i da će se na ovaj način postići svrha kažnjavanja iz čl. 32 Krivičnog zakonika.

      Shodno čl. 226 i 229 ZKP-a CG, sud je okrivljenog obavezao na plaćanje paušala u iznosu od 50,00 €, imajući u vidu složenost i trajanje postupka, te imovinske prilike okrivljenog, kao i na troškove krivičnog postupka koji se odnose na vještačenje od strane dr M. M., u iznosu od 55,00  €.

      Oštećeni B. A., radi ostvarivanja imovinsko pravnog zahjteva, u smislu čl. 239 ZKP-a, upućuje se na parnični postupak.

      Iz iznijetih razloga shodno čl. 374 ZKP-a odlučeno je kao u izreci presude.

OSNOVNI SUD U BERANAMA
Dana, 28.03.2012. godine
Zapisničar
S U D I J A
Mirosava Lekić
Aleksandar Ćulafić 
PRAVNA POUKA:
Nezadovoljna stranka ima pravo žalbe
u roku od 8 (osam) dana, od dana prijema presude
preko ovog suda za Viši sud u Bijelom Polju.  