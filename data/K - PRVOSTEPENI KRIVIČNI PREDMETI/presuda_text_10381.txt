OSNOVNI SUD U BERANAMA
K.br.40/12 
U IME CRNE GORE
Osnovni sud u Beranama, kao prvostepeni krivični, po sudiji pojedincu Ani
Kenjić Đukić, uz sudjelovanje zapisničara Marine Obadović, u krivičnom
predmetu protiv okrivljenih H. I. i Š. F., oba iz   B., zbog krivičnog
djela kradja iz čl. 239 st. 1 KZ, u saizvršilaštvu, po optužnom predlogu
Osnovnog državnog tužilaštva u Beranama Kt.br. 23/12 od 15.03.2012. godine,
nakon održanog glavnog, javnog pretresa, u prisustvu Zamjenika ODT-a
Dragoljuba Popovića i ovlašćenog predstavnika oštećene fabrike papira "N. B."
DOO B. M. B., a u odsustvu uredno obaviještenih okrivljenih, donio je i javno
objavio dana 05.06.2012. godine,  
P R E S U D U
Okrivljeni: 
1. I. H., od oca R. i majke Lj., rođene M., rođen ... godine, u P.,
stalno nastanjen u naselju R., opština B.,  državljanin S., nezaposlen,
neoženjen, nepismen, siromašnog imovnog stanja, neosuđivan i  
2. F.Š., od oca Dž. i majke A., rođene Ć., rođen ... godine, u K. – K.,
stalno nastanjen u naselju R., opština B., državljanin S., nezaposlen,
oženjen, otac četvoro djece, nepismen, siromašnog imovnog stanja, osuđivan
Presudom Osnovnog suda u Beranama K.br. 269/11 od 29.09.2011. godine, zbog dva
krivična djela laka tjelesna povreda iz čl. 152 st. 2 u vezi st. 1 KZ, na
kaznu zatvora u trajanju od 45 dana uslovno za jednu godinu,  
K r i v i    s u:
Što su: 
Dana 05.02.2012. godine, oko 21,00 časova, u naselju R., opština B., po
predhodnom dogovoru, iz neobezbijedjenog objekta fabrike " N. B." DOO B.,
vlasništvo oštećenog R. G., oduzeli 2 (dva) bakarna kabla dužine 13 m i 8 m,
prečnika 5cm, ukupne vrijednosti 529,36 eura, a sve u namjeri da njihovim
prisvajanjem sebi pribave protivpravnu imovinsku korist,  
- čime su kao saizvršioci izvršili krivično djelo kradja iz čl. 239 st. 1
Krivičnog zakonika.  
- Pa ih sud za izvršeno krivično djelo, na osnovu navedenog zakonskog
propisa, te primjenom čl. 32, 36 i 42 KZ-a, kao i čl. 374 ZKP-a  
O  S U Đ U J E
Okrivljenog H. I. , na kaznu zatvora u trajanju od 30 ( trideset) dana, a
okrivljenog F. Š. , na kaznu zatvora u trajanju od 3 ( tri ) mjeseca.  
Okrivljeni se obavezuju, da solidarno plate sudu troškove krivičnog postupka u
iznosu od 66,00 eura ( šesdesetšest ) eura i paušal u iznosu od po 30,00
(trideset) eura, sve prednje u roku od 15 dana, po pravosnažnosti presude, pod
prijetnjom prinudnog izvršenja.  
Oštećena fabrika papira "N. B." DOO, iz B., radi ostvarivanja imovinsko
pravnog zahtjeva za naknadu štete, upućuje se na parnicu na osnovu čl. 239 st.
2 ZKP-a.  
O  b r a z l o ž e nj e
Osnovno državno tužilaštvo u Beranama, podnijelo je optužni predlog Kt.br.
23/12 od 15.03.2012. godine, protiv okrivljenih H. I. i F. Š., iz B., zbog
krivičnog djela kradja iz čl. 239 st. 1 KZ. Zastupnik javne optužbe, zamjenik
ODT-a Dragoljub Popović, u završnoj riječi, ostao je  pri optužnom predlogu, s
tim to je isti izmijenio u pogledu podataka okrivljenih i naveo da se unesu
podaci, koji su dati na zapisniku o glavnom pretresu od 08.05.2012. godine.
Takodje je izmijenio optužni predlog prema nalazu i mišljenju vještaka
mašinske struke, da ukupna vrijednost oduzetog kabla na dan izvršenja
krivičnog djela iznosi 529,36 eura kako je to istakao vještak mašinske struke
u svom pisanom nalazu i mišljenju od 05.06.2012. godne, u ostalom dijelu
optužni predlog ostaje isti, kako u pogledu činjeničnog opisa, tako i u
pogledu pravne kvalifikacije. Dodao je da je izvedenim dokazima na pretresu
utvrđeno činjenično stanje iz izmijenjenog optužnog predloga i to iskazima
saslušanih svjedoka, a stvarna vrijednost štete na osnovu nalaza i mišljenja
vještaka mašinske struke. Predložio je da sud okrivljene kao saizvršioce
oglasi krivim za izvršeno krivično djelo stavljeno im na teret i istima
izrekne kaznu zatvora u trajanju od po 3 mjeseca, te da se obavežu da
oštećenoj fabrici "N. B." DOO B., vlasništvo oštećenog R. G. naknade štetu u
iznosu od 529,36 eura.  
Ovlašćeni predstavnik oštećene fabrike papira "N. B." DOO B. M. B. u
završnoj riječi pridružio se krivičnom gonjenju protiv okrivljenih i postavio
odštetni zahtjev u iznosu od 27.000,00 eura, kako je to navedeno u pisanom
podnesku.  
Okrivljeni H. I. i Š. F. , nijesu pristupili na glavni pretres određen za
05.06.2012. godine, iako su uredno obaviješteni, pa je sud isti na osnovu čl.
457 ZKP-a, održao i zaključio u njihovom odsustvu.  
Okrivljeni H. I. je u svojoj odbrani, datoj tokom postupka, negirao
izvršenje krivičnog djela i istakao da je sa Š. F. išao u fabriku "N. B." da
traži gvoždje da proda na otpad. Tamo su našli u jednom bazenu bakarna kabla i
dogovorili se da dodju uveče da ova kabla uzmu. Uveče su došli i izeli kabla i
to dva kabla dužine 13 m i 8 m, a prečnika 5 cm i tada ih je uhvatio stražar.
Ove kablove su uzeli uveče, zato što nijesu smjeli po danu, jer su tu bili
stražari, pa da ih ne uhvate. Sa kablovima su izašli iz fabrike i donijeli ih
na asfalt van fabrike, kada su ih uhvatili. Kablove su našli ispred jedne
stare kuće koja se nalazi odmah do fabrike. Nije prvi put da tu dolaze da
kopaju bakar. Nikada nije ulazio u fabriku.  
Okrivljeni Š. F. , u svojoj odbrani, datoj tokom postupka, negirao je
izvršenje krivičnog djela i istakao da je sa okrivljenim H. I. išao da traži
otpad, odnosno kopa otpad u fabriku N. B.. Tamo su u jednom bazenu pored neke
kuće našli dva bakarna kabla dužine 13 m i 8 m. Nijesu ih odmah uzeli, a ne
znaju ko  ih je tu donio. Nakon dva dana su otišli da uzmu te kablove uveče.
Nijesu ih uzeli odmah kada su ih našli, jer ih je bilo strah od stražara.
Kablove su  iznijeli do na put, 100 m od mjesta odakle su ih uzeli. Nijesu ih
ukrali, već su ih našli, a ne znaju čiji su. Nikada nije ulazio u fabriku N.
B., stražare nijesu pitali da uzmu kablove, jer ne znaju da je to trebalo, a
kablovi su bili stari i truli.  
Radi pravilnog i zakonitog presuđenja ove krivično pravne stvari, sud je na
glavnom pretresu, u dokaznom postupku, izveo sledeće dokaze:  
Saslušao ovlašćenog predstavnike oštećene "N. B." DOO B. M. B., svjedoke M.
K., R. A., O. D. i N. A., pročitao akt oštećenog preduzeća broj 75 od
04.06.2012. godine, akt Uprave policije PJ B. 34 br. ... od 14.05.2012.
godine, nalaz i mišljenje stalnog sudskog vještaka mašinske struke S. B.,
pravosnažnu presudu Osnovnog suda u Beranama K.br. 269/11 od 29.09.2011.
godine i izvod iz KE za okrivljene.  
Nakon sprovedenog dokaznog postupka, cijeneći navode optužbe, odbrane
okrivljenih, te izvedene pobrojane dokaze, u smislu člana 16 i 370 ZKP-a,
dovodeći ih u vezu jedne sa drugim, sud je stao na stanovište, da su činjenice
iz činjeničnog opisa izreke presude, u svemu dokazane i da su okrivljeni I. H.
i Š. F. izvršili u saizvršilaštvu krivično djelo, koje im je optužnim
predlogom ODT-a stavljeno na teret, pa ih je oglasio krivim, jer nije bilo
osnova koji bi isključivali postojanje krivičnog djela i krivice okrivljenih.
Pri tome, sud nije prihvatio odbrane okrivljenih, da nijesu izvršili predmetno
krivično djelo i da su kablove našli u jednom bazenu, obzirom da su iste
kontradiktorne, jer su takođe naveli da su došli uveče, da ih stražari ne bi
uhvatili, a negirane su i iskazima saslušanih svjedoka i po mišljenju suda
sračunate na izbjegavanje krivice.  
Tako je na osnovu iskaza svjedoka R. A. utvrdjeno, da radi kao uklopničar
u trafostanici energane, koja se nalazi u krugu fabrike "N. B.". Kada je
predmetnog dana prilazio ka zgradi energane, zatekao je dva lica romske
nacionalonosti da vuku dva kabla bakarna dužine 13 i 8 m, iz pravca energane,
u pravcu R.. U to vrijeme bio je snijeg preko 1 metra i radnici fabrike su
dolazili u fabriku jednom prtinom, a okrivljeni su napravili drugu prtinu gdje
su se vidjeli tragovi da su vukli kablo. Pozvao je stražara fabrike O. D.,
koji je sa kolegama došao vrlo brzo. Kada su ga okrivljeni vidjeli, bacili su
se u snijeg i to H. I. da bi se sakrio, a Š. F. je pobjegao u pravcu K., sada
K.. Nije im prilazio, već je pozvao stražare, a oni policiju. Pojasnio je da
su kablovi oduzeti iz podruma energane i to je treći put da se oduzimaju
kablovi, pa su pazili. Okrivljeni su u energanu ušli kroz otvor cevovoda.  
Na osnovu iskaza svjedoka O. D., utvrdjeno je da ga je predmetnog dana
zvao uklopničar R. A. telefonom, jer je stražar u fabrici "N.B." i obavijestio
ga da je zatekao dva lica kako kradu kablove. Od kuće je odmah došao i pozvao
kolege M. K. i N. A.. Okrivljenog H. I. je zatekao kako leži u snijegu, a
pored njega se nalazilo kablo, a Š. F. je pobjegao u pravcu K., gdje ga je
uhvatio, kablovi su oduzeti iz energane fabrike, odakle su vodili tragovi, a
bio je veliki snijeg. Okrivljeni su u energanu ušli kroz otovor gdje su se
nekada nalazile cijevi, a taj otvor su zatvorili plehom, ali je neko taj pleh
uklonio ranije, jer nije prvi put da se tu vrši kradja.  Kablovi su se
nalazili u podrumu zgrade energane. Radilo se  o dva kabla dužine 13 i 8 m.  
Na osnovu iskaza svjedoka M. K., utvrdjeno je da radi kao portir u "N. B."
i predmetnog dana ga je zvao kolega O. D. i kazao mu da ga je zvao uklopničar
R. A., koji je vidio da dva lica oduzimaju kablove iz fabrike. Došao je  na
lice mjesta i na putu su našli kablove u snijegu dužine 13 i 8 m, prečnika 5
cm. H. I. se bio sakrio u snijegu, a Š. F. je pošao i ušao u K.. Kolega O. D.
je pošao za njim i doveo ga. Pozvali su policiju, stvari su oduzete, a oni su
privedeni. Tragovi odakle su oduzeta kabla, vodila su put energane fabrike i
vidjelo se da su izvučeni iz podruma. Slične tragove su nalazili i nekoliko
puta ranije, ali nijesu zatekli nikoga. Tragovi su bili od vučenja kabla kroz
snijeg. Ko je ranije vršio kradje nije mu poznato, ali su slične, a okrivljene
je tada prvi put vidio. Kablovi su oduzeti iz podruma energane. U energanu
okrivljeni su ušli kroz otvoren prostor u jednom dijelu fabrike.  
Na osnovu iskaza svjedoka N. A., utvrdjeno je da ga je predmetne večeri
obavijestio kolega O. D. da neka lica kradu bakarni kabal iz objekta energane,
pa je pošao na lice mjesta. Van kruga fabrike zatekli su dva lica kako nose
dva kabla dužine 8 i 13 m, a prečnika oko 5cm, koji potiču iz energane. Jedan
okrivljeni je bio pored kablova, a drugog su pronašli u "K.", gdje je
pobjegao. Došla je policija, izvršen je uvidjaj, a kablovi su im odmah
vraćeni. U to vrijeme je bio snijeg oko 1 m i vidjeli su se tragovi da su
kablovi oduzeti iz energane. U energanu se ušlo kroz jedan otvor sa zadnje
strane, gdje je bio propust, na način što je nakon kidanja cijevi ostavljen
otvor.  
Sud je prihvatio iskaze prednjih svjedoka, na osnovu kojih je nesumljivo
utvrđeno da su okrivljeni izvršili predmetno krivično djelo.  
Na osnovu akta UP PJ B. utvrdjeno je da su OPS PJ B. predmetnog dana pošli na
lice mjesta u naselje R. i zatekli okrivljene i da su kod njih pronašli dva
bakarna kabla dužine 13 i 8 m. Na licu mjesta su oduzete kablove predali
stražarima oštećene i sačinili službenu zabilješku, što je sud prihvatio,
obzirom da se radi o aktu nadležnog organa, koji je snadbjeven pečatom i
potpisom ovlašćenog lica.  
Na osnovu fotodokumentacije i nalaza i mišljenja stalnog sudskog vještaka
mašinske struke utvrđeno je da vrijednost oduzetih kablova iznosi 529,36 eura.
Vještak je u pisanom nalazu i mišljenju istakao da je nalaz dat po prečniku
kablova, kao vrijednost reciklažnog materijala, jer isti ne može biti
upotrijebljen u druge svrhe, zato što se kablo za druge svrhe u privredi
upotrebljava direktno sa kalema, a vrijednost težine se umanjuje za 40 %, zbog
izolacije kabla, pa vrijednost predmetnog kabla iznosi 529,36 eura.  
Sud je prihvatio fotodokumentaciju i nalaz i mišljenje vještaka, koji je dat
jasno, stručno, u skladu sa pravilima nauke i vještine.  
Na osnovu pravosnažne presude Osnovnog suda u Beranama K.br. 269/11 od
29.09.2011. godine, utvrdjeno je da je okrivljeni F. Š. zbog dva krivična
djela laka tjelesna povreda iz čl. 152 st. 2 u vezi st. 1 KZ, osudjen na kaznu
zatvora u trajanju od 45 dana, uslovno za jednu godinu, koji dokaz je sud
prihvatio.  
Ovlašćeni predstavnik oštećene fabrike papira "N. B." DOO B. M. B., u svom
iskazu je istakao da nije očevidac predmetnog dogadjaja, a poznato mu je da su
okrivljeni uhvaćeni prilikom izvršenja krivičnog djela, te se zato pridružio
krivičnom gonjenju i postavio imovinsko pravni zahtjev za naknadu štete, u
iznosu koji je naveden u pisanom podnesku. Iz akta oštećenog preduzeća
utvrdjeno je da visina odštetnog zahtjeva iznosi 27.000,00 €, a da ta visina
ne predstavlja samo materijalnu vrijednost odnijete robe, već vrijednost
štete, koja je pričinjena na fabričkim postrojenjima, instalacijama i
uredjajima, kao i vrijednost izrade novih instalacija.  
Sud nije prihvatio pisani akt oštećenog i iskaz ovlašćenog predstavnika da
šteta iznosi 27.000,00 €, obzirom da je visina štete utvrđena vještačenjem
putem vještaka mašinske struke.  
Pravnom analizom naprijed utvrđenog činjeničnog stanja, sud je našao, da su se
u opisanim radnjama okrivljenih H. I. i F. Š., stekla sva obilježja krivičnog
djela krađa iz čl. 239 st. 1 KZ, u saizvršilaštvu. Naime, tokom postupka, na
osnovu iskaza svjedoka R. A.utvrđeno je da je predmetog dana zatekao dva lica
romske nacionalnosti kako vuku dva kabla bakarna dužine 13 i 8 m, iz pravca
energane u pravcu R., prtinom koju su napravili. Obavijestio je stražara
fabrike O. D., koji je sa kolegama došao vrlo brzo. Kada su ga okrivljeni
vidjeli, bacili su se u snijeg i to H. I. da bi se sakrio, a Š. F.je pobjegao
u pravcu K., sada K.. Na osnovu iskaza stražara O. D., utvrdjeno je da ga je
pozvao R. A. i odmah je došao na lice mjesta i pozvao kolege M. K. i N. A..
Okrivljenog H. I. je zatekao kako leži u snijegu, a pored njega se nalazilo
kablo, a Š. F.je pobjegao u pravcu K., gdje ga je uhvatio. Ove navode su
potvrdili i svjedoci M. K. i N.A.. Svjedoci su naveli da su kablovi oduzeti iz
podruma fabrike, u koji se ušlo kroz otvor cjevovoda i da su kablovi odmah
vraćeni od Uprave policije, što je sud prihvatio. Na osnovu fotodokumentacije
i nalaza i mišljenja stalnog sudskog vještaka mašinske struke utvrđeno je da
vrijednost predmetnog kabla iznosi 529,36 eura. Na osnovu pravosnažne presude
Osnovnog suda u Beranama K.br. 269/11 od 29.09.2011. godine, utvrdjeno je da
je okrivljeni F. Š. zbog dva krivična djela laka tjelesna povreda iz čl. 152
st. 2 u vezi st. 1 KZ, osudjen na kaznu zatvora u trajanju od 45 dana, uslovno
za jednu godinu, što je sud prihvatio, dakle radi se o licu koje je osuđivano.
Ovlašćeni predstavnik oštećenog u svom iskazu je naveo da šteta iznosi
27.000,00 €, a što proizilazi i iz akta oštećenog preduzeća, te da ta šteta ne
predstavlja samo materijalnu vrijednost odnijete robe, već vrijednost štete
koja je pričinjena na fabričkim postrojenjima, instalacijama i uredjajima, kao
i vrijednost izrade novih instalacija, što sud nije prihvatio, jer je iznos
štete u konkretnom slučaju utvrđen vještačenjem. Okrivljeni su negirali
izvršenje krivičnog djela i naveli da su kablove našli u jednom bazenu, pored
neke kuće u krugu fabrike "N. B.", što su negirali saslušani svjeodci, tako da
sud odbrane okrivljenih nije prihvatio, obzirom da su nelogične, jer su
okrivljeni takođe naveli i da su se dogovorili da dođu uveče, da ih stražar ne
bi uhvatio. Dakle, na osnovu prednjeg činjeničnog utvrđenja, krivica
okrivljenih je nesumljivo dokazana.  
Djelujući na opisani način, okrivljeni su postupali sa umišljajem, obzirom da
su bili svjesni, da oduzimanjem tuđih pokretnih stvari, vrše krivično djelo,
pa su i pored takve svijesti, po zajedničkom dogovoru, svjesni zajedničkog
djelovanja i sa zajedničkom namjerom da ostvare protivpravnu imovinsku korist,
iz objekta oštećene oduzeli predmetne kablove, čime su manifestovali htenje za
izvršenje krivičnog djela. Dakle, željeli su da zajednički izvrše krivično
djelo, što znači da je svaki od njih htio ostvarenje djela i kao svoje i kao
zajedničko, te je samim tim, među njima postojala zajednička odluka, da
ostvare protivpravnu imovinsku korist, što je subjektivni elemenat
saizvršilaštva, dok je zajedničko izvršenje objektivni elemenat
saizvršilaštva.  
Prilikom odlučivanja o vrsti i visini krivične sankcije, koju u konkretnom
slučaju treba primijeniti prema okrivljenima, za izvršeno krivično djelo, sud
je imao u vidu sve okolnosti iz čl. 42 KZ. Tako je od olakšavajućih okolnosti
okrivljenom H. I. cijenio i uzeo u obzir da je nezaposlen, neoženjen,
siromašnog imovnog stanja, neosuđivan, a okrivljenom Š. F. da je porodičan
čovjek, otac četvoro djece, siromašnog imovnog stanja, dok je kao otežavajuću
okolnost cijenio njegovu raniju osudjivanost. S obzirom na navedene okolnosti,
sud je okrivljene na osnovu čl. 36 KZ osudio i to okrivljenog H. I., na kaznu
zatvora u trajanju od 30 dana, a okrivljenog F. Š. na kaznu zatvora u trajanju
od 3 mjeseca, koje su kazne po mišljenju suda srazmjerne težini izvršenog
krivičnog djela i stepenu krivice okrivljenih i predstavljaju one mjere, koje
su nužno neophodne, za postizanje, u okviru opšte svrhe izricanja krivičnih
sankcija, propisane članom 4 st. 2 KZ, svrhe kažnjavanja propisane članom 32
istog Zakona. Osnovano se može očekivati da će izrečene kazne zatvora,
pozitivno djelovati na prevaspitanje okrivljenih, te da će iste u buduće
uticati na njih, da više ne vrše krivična djela.  
Odluka o troškovima krivičnog postupka u iznosu od 66,00 eura, zasnovana je na
odredbi čl. 229 st. 1 ZKP-a i predstavlja izdatke koje je sud imao za naknadu
i nagradu vještaku mašinske struke, dok je paušalni iznos odmjeren vodeći
računa o trajanju i složenosti krivičnog postupka, te imovnom stanju
okrivljenih, na osnovu čl. 226 st. 3 ZKP-a.  
Oštećena fabrika papira "N. B." DOO, iz B., radi ostvarivanja imovinsko
pravnog zahtjeva za naknadu štete, upućuje se na parnicu na osnovu čl. 239 st.
2 ZKP-a, obzirom da je izvedenim dokazima utvrđeno da su oduzete stvari istoj
vraćene, a oštećena je postavila imovinsko pravni zahtjev za naknadu štete u
iznosu od 27.000,00 €, tako da činjenice u krivičnom postupku ne pružaju
pouzdan osnov ni za potpuno, ni za djelimično presuđenje, a njihovo
utvrđivanje bi vodilo znatnom odugovlačenju krivičnog postupka.  
Sa izloženog odlučeno je kao u izreci presude.  
OSNOVNI SUD U BERANAMA
Dana 05.06.2012.   godine
Zapisničar,
S U D I J A,
Marina Obadović
Ana Kenjić - Đukić 
PRAVNA POUKA:
Protiv ove presude, nezadovoljna stranka, ima pravo žalbe,
u roku od 8   (osam) dana, od dana prijema iste, Višem
sudu u B. Polju, a preko ovog suda.  