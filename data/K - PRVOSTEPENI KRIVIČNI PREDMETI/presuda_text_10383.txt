OSNOVNI SUD U BERANAMA
Kv.br. 42/12
Osnovni sud u Beranama, u vijeću sastavljenom od sudija Aleksandra Ćulafića,
kao predsjednika vijeća, Dragana Šćepovića i Ane Kenjić-Đukić, kao članova
vijeća, uz učešće Mirosave Lekić, kao zapisničara, u krivičnom predmetu protiv
optuženog G.R., zbog krivičnog djela teška tjelesna povreda iz čl. 151 st.1
Krivičnog zakonika, po optužnici Osnovnog državnog tužilaštva u Beranama
Kt.br. 115/11 od 24.06.2011. godine, odlučujući o pritvoru optuženog nakon
izricanja presude, na sjednici vijeća održanoj dana 06.04.2012. godine, donio
je
R J E Š E N J E
U K I D A S E P R I T V O R optuženom G.R., iz B., sa prebivalištem u naselju
J. br. …., od oca M. i majke J., rodjene L., rodjenog ……. godine, odredjen
rješenjem Istražnog sudije Osnovnog suda u Beranama Ki.br. 31/11 od
17.05.2011. godine, produžen rješenjem Vijeća Osnovnog suda u Beranama
Kv.br.215/11 od 29.06.2011. godine.
O b r a z l o ž e nj e
Pravosnažnim rješenjem Osnovnog suda u Beranama Ki.br. 31/11 od 17.05.2011.
godine, odlučeno je da se protiv osumnjičenog G. R., iz B., sprovede istraga,
zbog osnovane sumnje da je izvršio krivično djelo teška tjelesna povreda iz
čl. 151 st. 1 KZ. Istim rješenjem prema osumnjičenom određen je pritvor na
osnovu člana 148 st. 1 tač. 1, 2 i 3 ZKP-a, u trajanju od mjesec dana, koji se
ima računati od dana lišenja slobode.
Nakon sprovedene istrage, Osnovnog državno tužilaštvo u Beranama podnijelo je
optužnicu Kt.br. 115/11 od 24.06.2011. godine, protiv okrivljenog G.R., zbog
krivičnog djela teška tjelesna povreda iz čl. 151 st. 1 KZ, kojom je
predložilo da se prema okrivljenom produži pritvor, na koju optužnicu nije
ulagan prigovor.
Sudeći sudija je dostavio Vanraspravnom vijeću spise predmeta radi odlučivanja
o pritvoru, a Vijeće ovog suda je rješenjem Kv.br. 215/11 od 29.06.2011.
godine, produžilo pritvor prema okrivljenom do dalje odluke suda.
Obzirom da je optuženi bio nedostižan državnim organima, ODT Berane je aktom
Kt.br. 115/11 od 21.11.2011. godine, dalo predlog da se optuženom G.R. sudi u
odsustvu, nakon čega je Vijeće ovoga suda rješenjem Kv.br. 311/11 od
23.11.2011. godine odlučilo da se optuženom sudi u odsustvu po optužnici ODT-a
Berane Kt.br. 115/11 od 24.06.2011. godine.
Na glavnom pretresu su saslušani oštećeni Č. M. i svjedoci H.K., D.P., R.A. i
Da. M.i izvedeni svi pisani dokazi koji su predloženi optužbom, te saslušan
stalni sudski vještak dr. V. S.. Nakon davanja završnih riječi na glavnom
pretresu od 15.03.2012. godine, sud je donio i javno objavio presudu, kojom je
optuženi oglašen krivim zbog krivičnog djela teška tjelesna povreda iz čl. 151
st. 1 KZ-a, te osudjen na kaznu zatvora u trajanju od 10 mjeseci. Nakon toga
spisi predmeta su dostavljeni vanraspravnom Vijeću radi odlučivanja o
pritvoru.
U konkretnom slučaju Vijeće ovoga suda je mišljenja da su prestali zakonski
razlozi zbog kojih je odredjen pritvor prema optuženom. Naime, pritvor je
mjera za obezbedjenje prisustva okrivljenog i za nesmetano vodjenje krivičnog
postupka. Činjenica je da je optuženi bio nedostižan državnim organima i da mu
je istražni sudija odredio pritvor, ali pritvor stvarno nije postojao, jer
optuženi nije lišen slobode. Na glavnom pretresu, gdje je optuženom sudjeno u
odsustvu, saslušani su oštećeni Č.M. i svjedoci H.K., D.P., R. A. i D. M.,
pročitani pisani dokazi koji su predloženi optužbom, te saslušan stalni sudski
vještak dr. V. S. i donijeta i javno objavljena presuda.
U ovoj fazi krivičnog postupka pritvor bi bio isključivo represivnog
karaktera, jer nakon pisane izrade presude, stranke imaju pravo žalbe na istu,
a optuženi je imao branioca, koji ima pravo da podnese žalbu. Takođe je sud
posebno vodio računa da je optuženom izrečena kazna zatvora u trajanju od 10
mjeseci. Obzirom da se optuženi nije ni nalazio u pritvoru, a pritvor se ne
odredjuje obavezno, već ima fakultativni karakter, to u ovom procesnom
stadijumu, odnosno u završnoj fazi prvostepenog krivičnog postupka, Vijeće
smatra da više ne stoje razlozi zbog kojih je pritvor određen, jer će se nakon
pravosnažnosti presude, sprovesti izvršenje krivične sankcije.
Sa izloženog, vijeće je na osnovu čl. 376 st. 3 u vezi st. 1 ZKP-a, odlučilo
kao u izreci ovog rješenja.
OSNOVNI SUD U BERANAMA
Dana 06.04.2012. godine
Zapisničar, PREDSJEDNIK VIJEĆA - SUDIJA,
Mirosava Lekić Aleksandar Ćulafić
PRAVNA POUKA:
Protiv ovog rešenja nezadovoljna stranka ima
pravo žalbe Višem sudu B. Polju, u roku od
3 dana od dana prijema istog, a preko ovog suda.
Žalba ne odlaže izvršenje rešenja.