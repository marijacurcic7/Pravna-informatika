K.br.43/12 
U IME CRNE GORE
      **OSNOVNI SUD U BERANAMA** , po sudiji pojedincu Draganu Dašiću, uz učešće namještenika suda Mirjane Čukić kao zapisničara, u krivičnom predmetu protiv okrivljenog **D. P.** , iz B., zbog krivičnog djela falsifikovanje isprave iz čl.412. st.1. Krivičnog zakonika, po optužnom predlogu Osnovnog državnog tužilaštva u Beranama Kt.br.38/2012, od 20. marta 2012. godine, nakon održanog glavnog i javnog pretresa u prisustvu Zamjenika ODT u Beranama Popović Dragoljuba i branioca okrivljenog adv. G.P., a u odsustvu okrivljenog, dana 20.07.2012. godine donio je i javno objavio,

P R E S U D U
      Okrivljeni **D. P.** , od oca Đ. i majke S., rođene K., rođen ... godine, u B., sa prebivalištem u ul. “M. Z.”, Opština B., oženjen - otac dvoje djece, državljanin C. G., srednjeg imovnog stanja, neosuđivan.

OSLOBAĐA SE OD OPTUŽBE
           Da je: 
      Neutvrđenog dana i mjeseca 2011. godine, u B., uklonio broj šasije, sa putničkog motornog vozila marke "Toyota Hiace", reg. br. ..., bijele boje, a zatim na isto mjesto navario lim, da bi u zahtjevu za registraciju upisao broj šasije ..., iako je na identifikacionoj pločici, koja se nalazi na vozilu upisan broj šasije ... i ovakvu lažnu ispravu za koju je znao da je lažna upotrijebio kao pravu, dana 03.10.2011. godine, prilikom registracije vozila kod Uprave policije - PJ B..

      \- čime bi izvršio krivično djelo falsifikovanja isprave iz čl.412. st.1. Krivičnog zakonika.

      \- pošto nije dokazano da je okrivljeni izvršio krivično djelo za koje je optužen na osnovu čl.373. tač.2. ZKP-a.

      \- troškovi krivičnog postupka padaju na teret bužetskih sredstava suda, shodno čl.230. st.1. ZKP-a.

O b r a z l o ž e nj e
      Optužnim predlogom Osnovnog državnog tužilaštva u Beranama, Kt.br.38/2012 od 20. marta 2012. godine, stavljeno je na teret okrivljenom D. P., iz Berana, krivično djelo falsifikovanje isprave iz čl.412. st.1. Krivičnog zakonika. Na osnovu čl.457 ZKP-a sud je glavni pretres 20.07.2012. godine, održao u odsustvu uredno obaviještenog okrivljenog D. P..

      Na glavnom pretresu od 20.07.2012. godine, Zamjenik ODT u Beranama P. D., u završnoj riječi je ostajao pri podnesenom optužnom predlogu jer je dokazima izvedenim na glavnom pretresu utvrđeno da je okrivljeni izvršio predmetno krivično djelo u vrijeme, mjestu i na način kako je to opisano u dispozitivu optužnog predloga, a što proizilazi iz pismene dokumentacije u spisima predmeta, te nalaza i mišljenja vještaka. S obzirom na raniji život okrivljenog predlažio je sudu da mu za izvršeno krivično djelo izrekne kaznu zatvora u trajanju od tri mjeseca.

Branilac optuženog adv. G. P., u završnoj riječi je izjavio da je u toku
glavnog pretresa utvrđeno da okrivljeni D. P. nije izvršio krivično djelo za
koje je optužen. Da postoje pismeni dokazi o tome da je na putničkom vozilo
marke "Toyota", reg. oznaka …, zaista bio broj šasije sa slovom "H", ali da je
očigledno da je prilikom očitavanja broja šasije od strane radnika A. m. d.
B., i to u dužem vremenskom periodu, taj broj šasije pogrešno očitavan, pa je
umjesto orginalnog broja "H", stalno ubilježavan broj "N", pa se tako dogodilo
da je saobraćajna dozvola bila ubilježena sa brojem šasije sa slovom "N". Pa
dakle, u svim saobraćajnim dozvolama koje je posjedovao okrivljeni, stoji da
je broj šasije na vozilu sa slovom "N". U zahtjevima za registraciju vozila,
pa i u onom od 2011. godine, takođe stoji da je broj šasije sa slovom "N", pa
je na osnovu tih dokaza izvesno da okrivljeni nije preduzeo nijednu radnju
vezanu sa prepravkom broja na šasiji i da s toga nije ni počinio krivično
djelo koje mu se optužnim predlogom stavlja na teret. Predlažio je da se
okrivljeni oslobodi, a da troškovi padnu na teret budžetskih sredstava suda.  
Okrivljeni D. P. u toku postupka je u svoju odbranu naveo da nije počinio
krivično djelo stavljeno mu na teret, te da je predmetno vozilo marke "Toyota"
kupio prije deset godina, a da je prilikom prve registracije 2003. godine,
predao Upravi policije svu potrebnu dokumentaciju za predmetno vozilo, tako da
je vozilo registrovano sa istim brojem šasije kako te 2003. godine, tako i
2011. godine. Naveo je da je takođe izvršen pregled vozila u A.M. d. i da su
oni i tada vršili provjeru broja šasije i broja motora. Da je od 2003. godine,
pa kasnije svake godine vršio registraciju predmetnog vozila na zakonom
predviđen način i da nije vršio prepravku jednog slova na identifikacionoj
pločici kako to stoji u optužbi, niti prilikom prve, niti tokom zadnje
registracije. Da o svemu postoji dokumentacija u nadležnom organu policije, a
da je predmetno auto u međuvremenu prodao. Naveo je da zahtjev za registraciju
vozila ispunjava ovlašćeno lice u A. M. društvu B., koje nakon što se dotjera
vozilo na tehnički pregled vrši pregled ispravnosti vozila, popunjava zahtjev
za registraciju i isti zajedno sa saobraćajnom dozvolom predaju policiji koja
vrši ovjeru saobraćajne dozvole. Naveo je da je 2008. godine vidio da je broj
šasije dosta truo i slabo vidljiv, pa je otišao u Upravu policije tražio uput
za krim. tehničara da izađe na lice mjesta.  
      Radi pravilnog i zakonitog presuđenja ove krivične stvari sud je na glavnom pretresu u dokaznom postupku izveo sledeće dokaze: saslušao svjedoka Š. M., pročitao izvještaj o vještačenju br...., pročitao potvrdu o privremeno oduzetim predmetima Uprave policije PJ B. ... od 21.02.2012. godine, pročitao zahtjev za registraciju br.... od 03.10.2011. godine, izvršio uvid u saobraćajnu dozvolu ser.br.CG ..., pročitao zahtjev za registraciju putničkog motornog vozila marke “Toyota XI ACE” reg. oznaka ... od 10.11.2003. godine, pročitao zahtjev za registraciju putničkog motornog vozila marke “Toyota XI ACE” reg. oznaka ... od 10.11.2004. godine, pročitao akt Uprave policije PJ B. ... od 01.12.2008. godine, pročitao akt doo “A. M. – B.” ... od 12.06.2012. godine i pročitao izvještaj iz kaznene evidencije za okrivljenog.

      Nakon sprovedenog dokaznog postupka cijeneći navode optužbe, odbranu okrivljenog, te izvedene pobrojane dokaze cijeneći ih u smislu čl.16. i 370. ZKP-a, a dovodeći ih u vezu jedne sa drugim, sud je stao na stanovište da činjenice iz činjeničnog opisa izreke presude nijesu dokazane, pa je okrivljenog D. P. za krivično djelo falsifikovanje isprave iz čl.412. st.1. Krivičnog Zakonika, koje mu je optužnim predlogom Osnovnog državnog tužioca stavljeno na teret, oslobodio od optužbe, pošto nije dokazano da je izvršio djelo za koje je optužen. Pri tome, sud je prihvatio odbranu okrivljenog  koji je u potpunosti negirao izvršenje krivičnog djela stavljenog mu na teret, a u kojoj je naveo da nije preduzeo ni jednu radnju vezanu za prepravku jednog broja na šasiji, jer je takva njegova odbrana u svemu potvrđena dokazima izvedenim u toku postupka, te je logična i jasna. Kako je nesporno utvrđeno prilikom prve registracije vozila okrivljenog 2003. godine, izvršen je tehnički pregled predmetnog vozila, kada je nađeno je da se broj šasije slaže sa podnesenom dokumentacijom, odnosno da je vozilo ispravno,a  kom prilikom je  izvršeno pogrešno očitavanje broja šasije, pa je umjesto originalnog slova H u broju šasije u zahtjevu za registraciju pogrešno ubilježen broj N, sa kojim brojem je vozilo i registrovano. Takođe je utvrđeno da je i narednih godina vozilo registovano sa istim brojem šasije kao i prilikom prve registracije vozila, te da je upravo okrivljeni tokom 2008. godine zatražio da se ponovo očita broj šasije na njegovom vozilu jer je isti bio slabo vidljiv, a što je potvrđeno iskazom svjedoka Š.M. i aktom Uprave policije PJ B. br.... od 01.12.2008. godine.

      Iz iskaza svjedoka Š.M. se vidi da je on šef tehničkog pregleda u A.M. D. u B. i da lice koje želi da izvrši tehnički pregled vozila prilikom registracije vozila, koja se vrši svake godine, doveze vozilo na tehnički pregled, kojem može da prisustvuje, ali na to nije obavezan. Nakon toga dva lica - jedan mašinski tehničar i jedan mehaničar, vrše pregled broja motora i broja šasije, te vrše sravnjivanje tih brojeva sa papirima, tj. dokumentacijom, koje je to lice predalo i ukoliko postoji neko neslaganje o tome sačinjava zapisnik, službenu zabilješku i te podatke dostavlja policiji prilikom dalje registracije vozila. Naveo je da se ne može izvršiti registracija vozila bez detaljnog pregleda broja motora i broja šasije, te da je on sa kolegama najvjerovatnije vršio i pregled predmetnog vozila, čiji je vlasnik D. P. i da je siguran da je broj šasije bio ispravan, po dokumentaciji po papirima koji su priloženi. Naveo je da se ako lice koje uvozi vozilo isto doveze sa stranim papirima koje donosi sa carine, najprije pregleda broj šasije, isti sravni sa carinskim papirima i upiše u registraciju, a ukoliko lice vrši produženje registracije, podaci se nalazi u saobraćajnoj dozvoli i vrši se sravnjivanje sa brojem motora i brojem šasije. Naveo je i da zahtjev za registraciju vozila ispunjavaju službena lica na usmeni zahtjev stranke.

      Sud je u potpunosti prihvatio iskaz navedenog svjedoka kojim je potpunosti potvrđena odbrana okrivljenog D. P.. Iz istog je nesporno utvrđeno da se registracija vozila ne može izvršiti bez detaljnog pregleda broja motora i broja šasije na vozilu, a da se u slučaju neslaganja tih brojeva sa podnesenom dokumentacijom ti podaci dostavljaju policiji. Utvrđeno je da je prije registracije vozila okrivljenog vršen tehnički pregled u A. M. društvu B., kada je izvršena detaljna provjera predmetnog auta, kom prilikom je nađeno da je vozilo ispravno, odnosno da se broj šasije slaže sa podnesenom dokumentacijom, nakon čega je vozilo okrivljenog registrovano sa brojem šasije ....

      Uvidom u saobraćajnu dozvolu ser.br.CG ..., se vidi da je izdata od strane CB B., da glasi na ime D. P., iz B., te da je registrovano vozilo Toyota HI-ACE, broja šasije ..., kao i da je registracija izvršena 10.04.2000. godine.

      Uvidom u zahtjev za registraciju putničkog motornog vozila marke “Toyota XI ACE” reg. oznaka ... od 10.11.2003. godine, se vidi da je D. P. podinio zahtjev za registraciju putničkog motornog vozila marke “Toyota XI ACE", god. prozvodnje 1986, br. šasije ..., te da je prilikom redovnog tehničkog pregleda izvršenog dana 10.11.2003. godine, u A. M. društvu B. utvrđeno da je vozilo ispravno.

      Uvidom u zahtjev za registraciju putničkog motornog vozila marke “Toyota XI ACE” reg. oznaka BA ... od 10.11.2004. godine, se vidi da je D. P. podinio zahtjev za registraciju motornog vozila "Toyota HI ACE", god. proizvodnje 1986, br. šasije ..., reg. oznake BA ..., te da je prilikom radovnog tehničkog pregleda, izvršenog dana 10.11.2004. godine, u A. M. društvu B., utvrđeno da je vozilo ispravno.

      Sud je u potpunosti prihvatio navedene zahtjeve za registraciju kao dokaze, a iz istih je utvrđeno da su po podnesenim zahtjevima za registraciju vozila okrivljenog D. P., izvršeni redovni tehnički pregledi predmetnog vozila u A. M. D. B., a kom prilikom je utvrđeno da je vozilo marke “Toyota XI ACE", sa brojem šasije... ispravno, odnosno da se broj šasije slaže sa podnesenom dokumentacijom.

      Uvidom u akt Uprave policije PJ B. ... od 01.12.2008. godine, se vidi da je dana 01.12.2008. godine, izvršen pregled vozila marke "Toyota XI ACE", god. prozvodnje 1986, reg. oznaka ..., po zahtjevu  D. P., a radi utiskivanja broja šasije, te da se tom prilikom broj šasije nije mogao očitati usled korozije i satrulosti na mjestu gdje se nalazi, te da je potrebno vozilo poslati na mašinski fakultet radi ukucavanja broja šasije, ali da se na vozilu ne uočavaju promjene u vidu brisanja ili pak naknadnog ukucavanja.

      Iz izvještaja o vještačenju ..., se vidi da je dana 06.10.2011. godine izvršen pregled putničkog motornog vozila marke “Toyota  Hiace” reg. oznaka ..., bijele boje, te da je prilikom pregleda konstatovano da na fabrički previđenom mjestu za postojanje broja šasije uočeni tragovi neravnina lima tako da broj šasije ne postoji, te da na vozilu postoji identifikaciona pločica sa brojem šasije koji glasi ....

       Sud je u potpunosti prihvatio navedeni akt Uprave policije PJ B., kao i navedeni izvještaj o vještačenju, iz kojih je utvrđeno da je okrivljeno D. P. podnio zahtjev da se izvrši pregled njegovog vozila, koje je marke "Toyota XI ACE", a radi utiskivanja broja šasije, a kom prilikom se isti nije mogao učitati zbog korozije i satrulosti, ali na vozilu nijesu uočene promjene u vidu brisanja ili naknadnog učitavanja broja šasije. Takođe je utvrđeno da na vozilu okrivljenog postoje tragovi neravnina lima tako da broj šasije i ne postoji, ali da je na  identifikacionoj pločici na vozilu broj šasije ....

      Iz zahtjeva ... od 03.10.2011. godine, se vidi da je  D. P. podnio zahtjev radi promjene tehničkih podataka o vozilu Toyota HI - ACE, god. proizvodnje 1986, broj šasije ..., bijele boje.

      Iz potvrde o privremeno oduzetim predmetima Uprave policije PJ B. br.... od 21.02.2012. godine, se vidi da su ovlašćeni policijski službenici dana 21.02.2012. godine od B. B., iz B., privremeno oduzeli PMV – kombi Toyota HI-ACE, br. šasije ..., reg. oznaka ....

      Navedeni zahtjev i potvrdu o privremeno oduzetim predmetima sud je prihvatio i iz istih kao nesporno utvrđeno da je okrivljeni D. P.dana 03.10.2011. godine podnio zahtjev za primjenu tehničkih podataka o vozilu, te i da je predmetno vozilo privremeno oduzeto dana 21.02.2012. godine od B. B., iz B..

      Uvidom u akt doo “A.  M.- B.” br.... od 12.06.2012. godine, se vidi da je teretno motorno vozilo marke "TOYOTA" tip XA ACE, reg. oznaka ..., sa brojem šasije ..., vršen tehnički pregled dana 10.11.2003. godine i dana 10.11.2004. godine, te da je vozilo bilo ispravno.

      Sud je u potpunosti prihvatio navedeni akt kao dokaz, a iz koga je utvrđeno da je tehnički pregled vozila okrivljenog D. P. izvršen 10.11.2003. godine i 10.11.2004. godine, te i da je tom prilikom utvrđeno da je teretno motorno vozilo marke "TOYOTA" tip XA ACE, reg. oznaka ..., sa brojem šasije ... ispravno, odnosno da se broj šasije i broj motora na predmetnom autu slagao sa podnesenom dukumentacijom.

      Nijedan dokaz izveden u toku krivičnog postupka nije mogao potvrditi tezu optužbe da je okrivljeni D. P., izvršio krivično djelo  falsifikovanja isprave iz čl.412. st.1. Krivičnog zakonika, koje mu je optužnim predlogom Osnovnog državnog tužilaštva stavljeno na teret. Naime, u toku postupka je na osnovu odbrane okrivljenog i ostalih dokaza kao nesporno utvrđeno da okrivljeni D. P. nije neutvrđenog dana i mjeseca 2011. godine, u B., uklonio broj šasije, sa putničkog motornog vozila marke "Toyota Hiace", reg. br. ..., bijele boje, a zatim na isto mjesto navario lim, da bi u zahtjevu za registraciju upisao broj šasije..., iako je na identifikacionoj pločici, koja se nalazi na vozilu upisan broj šasije ... i ovakvu lažnu ispravu za koju je znao da je lažna upotrijebio kao pravu, dana 03.10.2011. godine, prilikom registracije vozila kod Uprave policije - PJ B., čime bi izvršio krivično djelo falsifikovanja isprave iz čl.412. st.1. Krivičnog zakonika. Tokom postupka je kao nesporno utvrđeno da je prilikom prve registracije predmetnog vozila okrivljenog, a koja je izvršena 2003. godine, izvršen tehnički pregled vozila, kom prilikom je nađeno da je vozilo ispravno, odnosno da se broj šasije na vozilu slaže sa podnesenom dokumentacijom, nakon čega je vozilo i registrovano sa brojem šasije.... Dalje je utvrđeno, da je upravo okrivljeni D. P. u toku 2008. godine, podnio zahtjev za utiskivanje broja šasije na predmetnom vozilu, koji se tom prilikom nije mogao učitati usled korozije i satrulosti, ali na vozilu nije bilo promjena u vidu brisanja ili naknadnog učitavanja broja šasije. Da bi nakon što je vještačenjem nađeno je da je originalni broj šasije na predmetnom vozilu ... okrivljeni D. P. podnio zahtjev za promjenu tehničkih podataka o vozilu. Navedeno je utvrđeno na osnovu dokaza izvedenih tokom postupka, i to iskaza svjedoka Š. M., zahtjeva za registraciju putničkog motornog vozila marke “Toyota XI ACE” reg. oznaka BA ... od 10.11.2003. godine i od 10.11.2004. godine, kao i iz akta doo “A.M. – B.” ... od 12.06.2012, izvještaja o vještačenju ... zahtjeva br.... od 03.10.2011. godine i akta Uprave policije PJ B. ... od 01.12.2008. godine. Pa, dakle, kako je nesporno utvrđeno da je prilikom tehničkog pregleda predmetnog vozila izvršeno pogrešno očitavanje broja šasije, odnosno umjesto originalnog slova H u broju šasije pogrešno je ubilježen broj N, te je saobraćajna dozvola ubilježena sa brojem šasije ..., izvesno je da okrivljeni D. P. nije preduzeo radnje vezane za prepravku broja na šasiji, te da s toga nije ni počinio krivično djelo koje mu se optužnim predlogom stavlja na teret.

      Troškovi krivičnog postupka padaju na teret bužetskih sredstava suda, a   shodno čl.230. st.1. ZKP-a.

      S iznijetih razloga odlučeno je kao u izreci presude.

OSNOVNI SUD U BERANAMA,
Dana, 20.07.2012. godine
Zapisničar,
S U D I J A
Mirjana Čukić
Dragan Dašić 
PRAVNA POUKA:
Protiv ove presude nezadovoljna stranka
ima pravo žalbe u roku od 8 /osam/ dana
od dana prijema iste presude i to Višem
sudu u Bijelom Polju, a preko ovog suda.  