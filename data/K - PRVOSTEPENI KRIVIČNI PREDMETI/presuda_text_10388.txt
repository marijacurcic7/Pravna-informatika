OSNOVNI SUD U BERANAMA
K.br. 54/12 
U IME CRNE GORE
Osnovni sud u Beranama, kao prvostepeni krivični, po sudiji pojedincu Ani
Kenjić- Đukić, uz sudjelovanje zapisničara Marine Obadović, u krivičnom
predmetu protiv okrivljenog R. Z. , iz B., zbog krivičnog djela
protivpravno priključenje gradilišta na tehničku infrastrukturu iz čl. 326 b
KZ-a, po optužnom predlogu Osnovnog državnog tužilaštva u Beranama, Kt. br.
291/10 od 10.10.2011. godine, nakon održanog javnog i glavnog pretresa, u
prisustvu savjetnika ODT-a Danijele Đuković, okrivljenog i ovlašćenog
predstavnika oštećene E. B., dipl. pravnika D. J., donio je i javno objavio
dana 10.05.2012. godine,  
P R E S U D U
Okrivljeni R. Z., JMBG ..., od oca R. i majke Lj., rođene R., rođen ...
godine, u selu V., opština B., gdje je i stalno nastanjen u Ul. "d.n." ...,
državljanin C. G., radnik, udovac, otac jednog djeteta, pismen, završio treći
stepen srednje stručne spreme, siromašnog imovnog stanja, osuđivan presudama
Opštinskog suda u Bijelom Polju K. br. 532/73 od 30.04.1976. godine, zbog
krivičnog djela iz čl. 271 st. 3 i st. 1 KZ-a, na kaznu zatvora u trajanju od
90 dana uslovno za jednu godinu, Okružnog suda u Banja Luci K. br. 185/75 od
13.06.1977. godine, zbog krivičnog djela iz čl. 273/5 u vezi čl. 271/3 KZ-a,
na kaznu zatvora u trajanju od 9 mjeseci uslovno za dvije godine i Osnovnog
suda u Beranama K. br. 108/95 od 02.03.1995. godine, zbog krivičnog djela iz
čl. 147 st. 1 KZ-a na kaznu zatvora u trajanju od 90 dana uslovno za jednu
godinu,  
K r i v    je :
Što je: 
Dana 10.02.2010. godine, protivno čl. 75 Zakona o uređenju prostora i
izgradnji objekata (Sl.list Crne Gore br. 51/2008), u mjestu V., opština B.,
bez saglasnosti E. B., priključio na tehničku infrastrukturu -
elektroenergetsku mrežu, stambeni objekat za koji nije izdata građevinska
dozvola,  
- čime je izvršio krivično djelo protivpravno priključenje gradilišta na
tehničku infrastrukturu iz čl. 326 b Krivičnog zakonika.  
- Pa ga sud za izvršeno krivično djelo, na osnovu navedenog zakonskog
propisa, te primjenom čl. 32, 36, 42, 45 i 46 KZ, kao i primjenom čl. 374
ZKP-a,  
O S U Đ U J E
Na kaznu zatvora u trajanju od 30 / trideset / dana.  
Okrivljeni se obavezuje, da plati sudu troškove krivičnog postupka - paušal u
iznosu od 30,00 (trideset) eura, u roku od 15 dana, po pravosnažnosti presude,
pod prijetnjom prinudnog izvršenja.  
Imovinsko pravnog zahtjeva za naknadu štete nije bilo.  
O b r a z l o ž e nj e
Osnovno državno tužilaštvo u Beranama, podnijelo je optužni predlog Kt.br.
291/10 od 10.10.2011. godine, protiv okrivljenog R. Z., iz B., zbog krivičnog
djela  protivpravno priključenje gradilišta na tehničku infrastrukturu  iz čl.
326 b KZ-a. Zastupnik javne optužbe, savjetnik ODT- Berane, Danijela Đuković,
u završnoj riječi, ostala je pri optužnom predlogu i navela da je svim
izvedenim dokazima krivica okrivljenog dokazana. Predložila je sudu da
okrivljenog oglasi krivim i osudi na kaznu zatvora u trajanju od 30 dana,
imajući u vidu olakšavajuće okolnosti na strani okrivljenog, te da je isti
osudjivan prije više od 17 godina.  
Ovlašćeni predstavnik oštećene E. B., dipl.pravnik D. J., u završnoj
riječi, pridružila se krivičnom gonjenju protiv okrivljenog, a nije postavila
imovinsko pravni zahtjev za naknadu štete.  
Okrivljeni R. Z. u svojoj odbrani na glavnom pretresu negirao da je
izvršio krivično djelo koje mu se stavlja na teret i naveo da je u selu V.
započeo izgradnju kuće prije 15 do 16 godina, a ista nije još uvijek useljiva,
samo su postavljeni prozori i vrata. Kada je izgradio kuću postavio je
strujomjer, koji je kupio u B. L., ali električna energija nije trošena.
Instalacija je razvedena kroz kuću i
stavljena su u funkciju sijalična mjesta, a nijesu postavljene sve utičnice.
Za brojilo mu je došao jednom račun u iznosu od 50 eura, ali taj račun nema
sačuvan, niti je isti platio. Nakon nekog vremena, pozvao ga je radnik E. S.
M. i kazao mu da treba da promijeni brojilo i postavi baždareno brojilo, što
je i učinio, tako što je angažovao jedno lice koje mu je postavilo novo
brojilo. Račune za to brojilo nije dobijao, niti zna da su mu isti slati. Novo
brojilo je registrovalo utrošak električne energije, iako ista nije trošena,
primijetio je da se stanje na brojilu povećava, što je i zapisivao na tep
ormaru. Nije tražio od E. saglasnost da se priključi na elektro mrežu, niti za
navedeni objekat u V. posjeduje građevinsku dozvolu, jer je izgradnju objekta
započeo mnogo ranije nego što je građevinska dozvola bila potrebna za to
područje. Kada je vršena kontrola, pozvali su ga radnici E. i od njega tražili
podatke za to brojilo, a koliko se sjeća iste nije dao. U završnoj riječi
istakao je da mu je žao što je do svega ovoga došlo, da ništa ne može da
promijeni, ali da moli sud da ima u vidu sve olakšavajuće okolnosti koje se na
njega odnose i da je osudjivan prije 40 godina zbog saobraćaja, a poslednji
put prije 17 godina, koje presude zbog svog propusta nije brisao.  
Radi pravilnog i zakonitog presuđenja ove krivično pravne stvari, sud je na
glavnom pretresu, u dokaznom postupku, izveo sledeće dokaze:  
Pročitao iskaze svjedoka V. V. i M. M. , zapisnik o kontroli mjernog mjesta E.
B. br. ... od 10.02.2010. godine na ime R. Z., akt E. C. G.AD N. – E. B.br.
... od 06.10.2010. godine i izvod iz KE za okrivljenog.  
Nakon sprovedenog dokaznog postupka, cijeneći navode optužbe, odbranu
okrivljenog, te izvedene pobrojane dokaze, u smislu člana 16 i 370 ZKP-a, a
dovodeći ih u vezu jedne sa drugim, sud je stao na stanovište, da su činjenice
iz činjeničnog opisa izreke presude, u svemu dokazane i da je okrivljeni R. Z.
izvršio krivično djelo, koje mu je optužnim predlogom ODT-a stavljeno na
teret, pa ga je oglasio krivim, jer nije bilo osnova koji bi isključivali
postojanje krivičnog djela i krivice okrivljenog. Pri tome, sud nije prihvatio
odbranu okrivljenog, da nije izvršio krivično djelo koje mu je stavljeno na
teret, jer je neuvjerljiva, nelogična i negirana ostalim izvedenim dokazima.  
Tako je na osnovu iskaza svjedoka V. V. utvrđeno, da je zajedno sa kolegom
vršio kontrolu u domaćinstvu okrivljenog, gdje su zatekli električno brojilo
marke "Iskra" br. ..., koje nije imalo elektrodistributivnu plombu, a potrošač
nije bio evidentiran kod E. i istom nijesu dolazili računi. Kuća nije bila
useljena, električna instalacija je bila sprovedena kroz kuću i postojala je
mogućnost potrošnje, ali brojilo nije bilo zvanično primljeno, niti je
potrošač imao saglasnost E..  
Navode prednjeg svjedoka potvrdio je i svjedok M. M. , koji je istakao da
je zajedno sa kolegom vršio kontrolu  u domaćinstvu okrivljenog i tom prilikom
zatekli su da je okrivljeni postavio električno brojilo u domaćinstvu, a nije
imao saglasnost E., što znači da se radilo o nelegalnom potrošaču. Električna
energija u domaćinstvu je bila sprovedena, a kuća nije bila useljena.
Potrošača su isključili na brojilu, jer nije evidentiran u evidenciji
potrošača.  
Sud je u potpunosti prihvatio iskaze ovih svjedoka, jer su isti jasni, a
istovremeno su potvrđeni kroz sadržinu zapisnika o kontroli mjernog mjesta br.
...od 10.02.2010. godine.  
Tako iz zapisnika o kontroli mjernog mjesta br. ... od 10.02.2010. godine,
proizilazi da je potrošač isključen na brojilu, jer nije evidentiran u
evidenciji potrošača, koji dokaz je sud prihvatio.  
Iz akta E. C. G. – E. B., utvrđeno je da okrivljeni R. Z. nije E. B.podnio
zahtjev za  izdavanje elektroenergetske saglasnosti, niti je evidentiran kao
potrošač, koji dokaz je sud u potpunosti prihvatio.  
Pravnom analizom, naprijed utvrđenog činjeničnog stanja, sud je našao, da su
se  u opisanim radnjama okrivljenog R. Z., stekla sva bitna obilježja
krivičnog djela protivpravno priključenje gradilišta na tehničku
infrastrukturu iz čl. 326 b KZ. Naime, na osnovu iskaza svjedoka V. V. i M.
M., kao i zapisnika o kontroli mjernog mjesta, utvrđeno je da su isti kao
radnici E. B., vršili kontrolu u domaćinstvu okrivljenog, kojom prilikom su
zatekli da je u kući postavljeno brojilo marke "Iskra" br..... Kuća  nije bila
useljena, a u njoj je bila sprovedena električna energija, bez saglasnosti
Elektrodistribucije, jer potrošač nije evidentiran u evidenciji potrošača, pa
su istog isključili na brojilu. Takođe je iz dopisa E. CG – E. B., utvrdjeno
je da okrivljeni R. Z., nije E. B. podnio zahtjev za izdavanje
elektroenergetske saglasnosti i nije evidentiran kao potrošač u evidenciji
potrošača. Okrivljeni je negirao izvršenje krivičnog djela, što sud nije
prihvatio, jer je njegova odbrana negirana izvedenim dokazima i  ista je
kontradiktorna i nelogična, iz razloga što je i sam na pretresu, između
ostalog naveo da je električna instalacija u kući sprovedena, da je angažovao
jedno lice koje mu je u kući postavilo brojilo, da mu za isto ne dolaze
računi, te da nije podnio zahtjev E. za izdavanje saglasnosti za priključenje,
kao i to da nema građevinsku dozvolu za navedeni objekat - kuću. Dakle na
osnovu prednjeg činjeničnog utvrđenja i izvedenih dokaza, sud je nesumnjivo
izveo zaključak, da je okrivljeni izvršio krivično djelo koje mu je stavljeno
na teret.  
Kako krivično djelo protivpravno priključenje gradilišta na tehničku
infrastrukturu predstavlja krivično djelo sa blanketnom normom, to se
okrivljeni u konkretnom slučaju nije pridržavao odredbi čl. 75 Zakona o
uredjenju prostora i izgradnji objekata, kojim je propisano da objekat koji je
izgradjen bez gradjevinske dozvole i glavnog projekta, ne može biti priključen
na tehničku infrastrukturu, već je postupao suprotno i objekat bez
gradjevinske dozvole i bez saglasnosti E., priključio na tehničku
infrastrukturu-elektroenergetsku mrežu.  
Djelujući na opisan način, okrivljeni je postupao sa umišljajem, svjestan da
priključenjem stambenog objekta, za koji nije izdata građevinska dozvola, na
elektroenergetsku mrežu, bez elektroenergetske saglasnosti, vrši krivično
djelo, pa je i pored takve svijesti, objekat u selu V., opština B., priključio
na elektroenergetsku mrežu, čime je manifestvovao htjenje za nastupanje
zabranjene posledice.  
Prilikom odlučivanja o vrsti i visini krivične sankcije, koju u konkretnom
slučaju treba primijeniti prema okrivljenom R. Z., za izvršeno krivično djelo,
sud je imao u vidu sve okolnosti iz čl. 42 KZ-a. Tako je od olakšavajućih
okolnosti cijenio i uzeo u obzir da je udovac, otac jednog djeteta, siromašnog
imovnog stanja. Kao otežavajuću okolnost sud je cijenio da je okrivljeni do
sada tri puta uslovno osudjivan. Posebno je vodio računa da je prvi put
osudjivan prije 35 godina, a od poslednje osude prošlo je više od 15 godina,
te je okrivljeni imao mogućnost da podnese zahtjev za brisanje osuda iz
kaznene evidencije, medjutim, čl. 54 st. 3 KZ-a propisano je da se uslovna
osuda ne može izreći učiniocu kome su već izrečene dvije uslovne osude.
Obzirom da je za predmetno krivično djelo zakonom propisana kazna zatvora u
trajanju od tri mjeseca do tri godine, sud je mišljenja da su u konkretnom
slučaju ispunjeni uslovi da se učiniocu, na osnovu čl. 45 i 46 KZ-a kazna
ublaži ispod posebnog minimuma propisanog za to krivično djelo, obzirom na
olakšavajuće okolnosti koje je cijenio kao naročito olakšavajuće okolnosti, pa
mu je na osnovu čl. 36 KZ-a izrekao kaznu zatvora u trajanju od 30 dana. Sud
je uvjerenja, da je izrečena kazna, srazmjerna težini izvršenog krivičnog
djela i stepenu krivice okrivljenog, te da će se istom, u okviru opšte svrhe
izricanja krivičnih sankcija propisane članom 4 st. 2 KZ-a, postići svrha
kažnjavanja propisana čl. 32 istog zakona. Osnovano se može očekivati, da će
kazna zatvora, dovoljno uticati na okrivljenog, da više ne vrši krivična
djela.  
Troškovi krivičnog postupka - paušal odmjeren je vodeći računa o trajanju i
složenosti krivičnog postupka, te imovnom stanju okrivljenog, na osnovu čl.
226 st. 3 ZKP-a.  
Imovinsko pravnog zahtjeva za naknadu štete nije bilo.  
Sa izloženog odlučeno je kao u izreci presude.  
OSNOVNI SUD U BERANAMA
Dana 10.05.2012. godine 
Zapisničar,
Marina Obadović
S U D I J A,
Ana Kenjić - Đukić 
PRAVNA POUKA:
Protiv ove presude, dozvoljena je žalba,
u roku od 8   ( osam ) dana, od dana prijema iste,
Višem sudu u B. Polju, a preko ovog suda.  