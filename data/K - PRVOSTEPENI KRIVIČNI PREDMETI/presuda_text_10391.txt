OSNOVNI SUD U BERANAMA
K.br.   60/12 
U IME CRNE GORE
Osnovni sud u Beranama, kao prvostepeni krivični, po sudiji pojedincu Ani
Kenjić-Đukić, uz sudjelovanje zapisničara Anite Mihajlović, u krivičnom
predmetu protiv okrivljenog R. B., iz B., zbog krivičnog djela skidanje i
povreda službenog pečata i znaka iz čl. 381 st. 1 KZ-a, po optužnom predlogu
Osnovnog državnog tužilaštva u Beranama Kt. br. 295/11 od 09.04.2012. godine,
nakon održanog glavnog i javnog pretresa, u prisustvu Savjetnika ODT-a
Danijele Đuković i okrivljenog, a u odsustvu uredno pozvanog ovlašćenog
predstavnika oštećene E. B., donio je i javno objavio dana 07.05.2012. godine,  
P R E S U D U
Okrivljeni R. B. ,  JMBG ..., od oca V. i majke M., rođene A., rođen ...
godine, u selu P., opština B., gdje je i stalno nastanjen, državljanin CG,
nezaposlen, neoženjen, pismen, završio OŠ, siromašnog  imovnog stanja,
neosuđivan,  
K r i v    j e:
Što je: 
Neutvrđenog dana avgusta mjeseca 2011. godine, u svojoj porodičnoj kući koja
se nalazi u selu P., opština B., sa električnog brojila marke "Iskra" br. …,
skinuo distributivnu plombu-službeni znak br. BA … postavljen radi osiguranja
ispravnosti i tačnosti mjerenja utrošene električne energije,  
- čime je izvršio krivično djelo skidanje i povreda službenog pečata i znaka
iz čl. 381 st. 1 Krivičnog Zakonika.  
-Pa mu sud za izvršeno krivično djelo, na osnovu navedenog zakonskog propisa, te primjenom člana 32, 36, 42, 52, 53 i 54 KZ-a, kao i primjenom člana 374 ZKP-a,  
i z r i č e
USLOVNU OSUDU 
Kojom mu utvrđuje kaznu zatvora u trajanju od 30 ( trideset ) dana i
istovremeno određuje, da se ista neće izvršiti, ako osuđeni za vrijeme od 1
(jedne) godine, po pravosnažnosti presude, ne učini novo krivično djelo.  
Okrivljeni se obavezuje, da plati sudu troškove krivičnog postupka-paušal  u
iznosu od 30,00 ( trideset ) eura,  u roku od 15 dana, po pravosnažnosti
presude, pod prijetnjom prinudnog izvršenja.  
Oštećene E.CG- E. B. se radi ostvarivanja imovinsko pravnog zahtjeva za
naknadu štete, upućuje na parnicu, na osnovu čl. 239 st. 2 ZKP-a.  
O b r a z l o ž e nj e
Osnovno državno tužilaštvo u Beranama, podnijelo je optužni predlog Kt. br.
295/11 od 09.04.2012. godine, protiv okrivljenog R. B., iz B., zbog krivičnog
djela skidanje i povreda službenog pečata i znaka iz čl. 381 st. 1 KZ-a.
Savjetnik ODT-a Berane Danijela Đuković, u završnoj riječi, ostala je pri
podnijetom optužnom predlogu i dodala da je  svim izvedenim dokazima, kao i
samim priznanjem okrivljenog, utvrđena njegova krivica. Predložila je da mu
sud izrekne uslovnu osudu kojom će mu utvrditi kaznu zatvora u trajanju od 3
mjeseca i istovremeno odrediti da se ista neće izvršiti, ukoliko okrivljeni, u
roku od godinu dana, od dana pravosnažnosti presude, ne učini novo krivično
djelo.  
Okrivljeni R. B., u svojoj odbrani priznao je izvršenje krivičnog djela
i istakao, da je tačno je da je avgusta mjeseca 2011. godine, skinuo ED plombu
sa brojila. Toga dana je radio u šumi sa motornom testerom i kada je došao
kući, htio je da se istušira i uključi bojler, pa je skinuo plombu sa brojila
i priključio se na električnu mrežu. Živi sam, nema nikakvih prihoda, nije
oženjen i  u teškoj je situaciji. Najviše bi volio da uredno plaća ručune i za
struju i za vodu ali to ne može. Nakon nekog vremena došla je kontrola iz
Distribucije i vidjela da je skinuo ovu plombu. Htjeli su da mu isključe
struju na stubu, ali im je kazao da to ne rade, odbio je da potpiše zapisnik.
U završnoj riječi izrazio je žaljenje što je do ovoga došlo.  
Radi pravilnog i zakonitog presuđivanja ove krivično pravne stvari, sud je na
glavnom pretresu, u dokaznom postupku, izveo sledeće dokaze:  
Saslušao svjedoke M. I., B.M., P. R. i M. P., pročitao zapisnik o kontroli
mjernog mjesta E. CG AD N. – E. B. br. ... od 06.09.2011. godine, zapisnik E.
B. o izvršenju naloga za obustavu snadbijevanja električnom energijom broj ...
od 05.07.2011.godine i izvod iz KE za okrivljenog.  
Nakon sprovedenog dokaznog postupka,  cijeneći navode optužbe, odbranu
okrivljenog, te izvedene pobrojane dokaze, u smislu člana 16 i 370 ZKP-a, a
dovodeći ih u vezu jedne s drugim, sud je stao na stanovište da su činjenice
iz činjeničnog opisa izreke presude, u svemu dokazane i da je okrivljeni R.
B., izvršio krivično djelo, koje mu je optužnim predlogom ODT-a stavljeno na
teret, pa ga je oglasio krivim, jer nije bilo osnova koji bi isključivali
postojanje krivičnog djela i krivice okrivljenog. Pri tome, sud je prihvatio
priznanje okrivljenog, koje je cijenio kao iskreno i jasno, a potkrijepljeno
je i  izvedenim dokazima.  
Tako je na osnovu iskaza svjedoka P. R. utvrđeno, da je dana 05.07.2011.
godine, sa kolegom dobio nalog za isključenje potrošača zbog duga i toga dana
su isključili okrivljenog sa elektro mreže. Istog nijesu zatekli kući, brojilo
se nalazio na spoljašnjem zidu kuće. Nakon isključenja potrošača na brojilu,
isto su plombirali plombom BA …. Potrošač nije bio prisutan. Šta se dalje
dešavalo nije mu poznato.  
Navode prednjeg svjedoka potvrdio je i svjedok M. P. , koji je u svom
iskazu istakao da je sa kolegom dobio nalog za isključenje okrivljenog sa
elektro mreže zbog duga, te su dana 05.07.2011. godine, istog isključili sa
elektro meže na brojilu, a zatim brojilo plombirali plombom BA … Okrivljeni
nije bio prisutan. Nije mu poznato šta se dalje dešavalo  
Na osnovu zapisnika o izvršenju naloga za obustavu snadbijavanja električnom
energijom utvrđeno je da je po nalogu FC S. B., obustavljeno snadbijevanje
električnom energijom okrivljenog kao potrošača, tako što je isti dana
05.07.2011. godine, isključen na brojilu od strane radnika E. B..  
Takođe je na osnovu iskaza svjedoka M. I. utvrđeno, da je sa kolegom   M.
dobio zadatak da obiđe potrošače koje su prethodno isključeni sa elektro
mreže, zbog neplaćenog duga, a nijesu se javili Elektrodistribuciji radi
zaključenja ugovora o izmirenju duga u ratama ili ponovnog priključenja. Među
njima je bio i okrivljeni. Kod njega su zatekli da je sa brojila skinuta ED
plomba i da je isti priključen na elektro mrežu. Potrošača su ponovo
isključilči na brojili i ponovo plombirali plombom broj 31.  
Svjedok B. M., potvrdio je navode prednjeg svjedoka i istakao da je sa
kolegom Ivanovića dobio zadatak da obiđe potrošače koji su isključeni sa
električne mreže zbog neplaćanja, među njima je bio i okrivljeni. Na licu
mjesta su zatekli brojilo sa koga je bila skinuta ED plomba ponovo su
potrošača isključili i brojilo plombirali. Okrivljeni je bio prisutan.  
Navodi ovih svjedoka potvrđeni su i zapisnikom o kontroli mjernog mjesta, iz
kojeg proizilazi da predmetno brojilo prilikom kontrole zatečeno bez ED
plombe, a potrošač je bio predhodno isključen zbog duga, te se samovoljno
priključio. Isti je ponovo isključen, a brojilo je plombirano plombom br. 31.  
Prednje dokaze, iskaze svjedoka, koje je cijenio kao iskrene i uvjerljive, kao
i zapisnike ED Berane sud je u potpunosti prihvatio.  
Pravnom analizom naprijed utvrđenog činjeničnog stanja, sud je našao, da su se
u opisanim radnjama okrivljenog R. B., stekla sva obilježja krivičnog djela
skidanje i povreda službenog pečata i znaka iz čl. 381 st. 1 KZ-a. Naime,
tokom postupka iz iskaza svjedoka P. R. i M. P., kao i zapisnika E. B. o
izvršenju naloga za obustavu snadbijevanja električnom energijom od
05.07.2011. godine, utvrđeno je da je okrivljeni toga dana zbog duga isključen
na brojilu, a isto plombirano plombom br. BA ..., te da mu je obustavljeno
snadbijevanje električnom energijom. Takođe je na osnovu iskaza svjedoka M. I.
i B. M., nesumnjivo utvrđeno da je okrivljeni, nakon što je isključen sa
elektro mreže na brojilu, sa brojila skinuo distributivnu plombu i samovoljno
se priključio. Navodi ovih svjedoka potvrđeni su i sadržinom zapisnika o
kontroli mjernog mjesta E. B. br. 2. Okrivljeni nije sporio da je skinuo
plombu sa predmetnog brojila, već je priznao krivicu što je sud prihvatio.
Dakle,na osnovu prednjeg činjeničnog utvrdjenja, sud je nesumnjivo izveo
zaključak, da je okrivljeni izvršio krivično djelo stavljeno mu na teret.  
Djelujući na opisani način, okrivljeni je postupao sa umišljajem, svjestan, da
skidanjem  distributivne plombe - službenog znaka, koji je postavljen od
strane ovlašćenih službenih lica, vrši krivično djelo, pa je i pored takve
svijesti, skinuo distributivnu plombu sa električnog brojila, čime je
manifestvovao htjenje za nastupanje zabranjene posledice.  
Prilikom odlučivanja o vrsti i visini krivične sankcije, koju u konkretnom
slučaju treba primijeniti prema okrivljenom R. B., za izvršeno krivično djelo,
sud je imao u vidu sve okolnosti iz čl. 42 KZ-a. Tako je od olakšavajućih
okolnosti cijenio i uzeo u obzir, da je neoženjen, siromašnog imovnog stanja,
do sada neosuđivan. Sud je našao da u konkretnom slučaju ima uslova da se
prema učiniocu, koji je kriv, ne primijeni kazna, jer to nije nužno radi
krivično pravne zaštite, već da se može očekivati da će upozorenje uz
prijetnju kaznom, dovoljno uticati na učinioca da više ne vrši krivična djela,
pa mu je na osnovu čl. 53 i 54 KZ-a utvrdio kaznu zatvora u trajanju od 30 (
trideset ) dana i istovremeno odredio, da se ista neće izvršiti, ako osuđeni
za vrijeme od jedne godine, po pravosnažnosti presude ne izvrši novo krivično
djelo. Sud je uvjerenja, da je izrečena krivična sankcija, srazmjerna težini
izvršenog krivičnog djela i stepenu krivice okrivljenog, te da će se ovom
mjerom upozorenja, u okviru opšte svrhe izricanja krivičnih sankcija,
propisane čl. 4 st. 2 KZ-a, postići svrha kažnjavanja propisana čl. 32 istog
zakona i svrha uslovne osude, propisana čl. 52 KZ-a. Osnovano se može
očekivati da će upozorenje, uz prijetnju kaznom, dovoljno uticati na
okrivljenog da u buduće ne vrši krivična djela.  
Troškovi krivičnog postupka –paušal, odmjeren je vodeći računa o trajanju i
složenosti krivičnog postupka, te imovnom stanju okrivljenog, na osnovu čl.
226 st. 3 ZKP-a.  
Oštećene E. CG- E. B. se radi ostvarivanja imovinsko pravnog zahtjeva za
naknadu štete upućuje na parnicu na osnovu čl. 239 st. 2 ZKP-a.  
Sa izloženog odlučeno je kao u izreci presude.
OSNOVNI SUD U BERANAMA
Dana   07.05.2012. godine
Zapisničar,
S u d i j a,
Anita Mihajlović
Ana Kenjić-Đukić 
PRAVNA POUKA:
Protiv ove presude, dozvoljena je žalba,
u roku od 8 ( osam ) dana, od dana prijema
iste, Višem sudu u B. Polju, a preko ovog suda.  