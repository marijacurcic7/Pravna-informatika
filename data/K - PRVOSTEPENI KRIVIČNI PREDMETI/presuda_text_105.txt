                                                                                                                       K br. 384/10

U IME NARODA
OSNOVNI SUD U BARU, sudija Ljiljana Joković, kao sudija pojedinac, sa
zapisničarom Amirom Nikičić, u krivičnom predmetu okrivljenog H. Š. , zbog
krivičnog djela - ugrožavanje sigurnosti iz čl. 168. st.1. Krivičnog zakonika,
po optužnom predlogu Osnovnog državnog tužilaštva u Baru, Kt.br. 301/10 od
01.09.2010. godine, nakon održanog glavnog, javnog pretresa u prisustvu
zastupnika optužbe savjetnika kod Osnovnog državnog tužioca u Baru Cama Azre i
okrivljenog, dana 30.11.2010. godine donio je, a dana 02.12.2010. godine
javno objavio  
PRESUDU
Okrivljeni H. Š., od oca T.  i majke A. , rodjene P. , rodjen ...... godine u
B., sa prebivalištem u B.  sa završenom srednjom školom, oženjen, otac troje
djece, dobrog imovnog stanja, državljanin Crne Gore, osudjivan i to: presudom
Opštinskog suda u Baru K br. 55/70 od 29.04.1970. godine, zbog krivičnog djela
iz čl. 249. st.1. KZ, pet mjeseci zatvora uslovno za 1 godinu, i presudom
Opštinskog suda u Baru  K br. 27/10 od 13.04.1970. godine, zbog krivičnog
djela iz čl. 271 st. 3 KZ, 60 dana zatvora uslovno na 1 godinu, osude su
brisane.  
K r i v  j e:  
Što je:  
Dana 16 juna 2010. godine, oko 14,00 časova, u B. u naselju S. , ugrozio
sigurnost oštećenog M. Ć. , prijetnjom da će napasti na njegov život i tijelo,
na način što je, dok je oštećeni sakupljao gradjevinski materijal na svom
placu, zaustavio vozilo „Mercedes“ pored njega i nakon kraće prepirke oko toga
o čijoj  se imovini radi, izašao iz vozila i iz vrata vozila izvadio metalnu
šipku crne boje, dužine oko 1 m, krenuo prema oštećenom i uputio mu riječi
„jebaću ti oca i majku, ja sam Š. iz S., pa nakon što je oštećeni pobjegao od
njega uz brdo, krenuo nazad prema svom vozilu upućujući oštećenom riječi
prijetnje „ne smijš koristiti put, ja ću te ubiti, jebaću ti majku“,  
- čime je učinio krivično djelo - ugrožavanje sigurnosti iz čl. 168. st.1.
Krivičnog zakonika,  
pa mu sud primjenom čl. 4, 32, 36, 42, 52, 53 i 54 Krivičnog zakonika i čl.
359, 360 i 364  ZKP-a,  i z r i č e  
USLOVNU OSUDU
Kojom mu utvrđuje kaznu zatvora u trajanju od 2 (dva) mjeseca i istovremeno
određuje da se kazna neće izvršiti ukoliko okrivljeni u roku od 2 (dvije)
godine po pravosnažnosti presude ne izvrši novo krivično djelo.  
Oštećeni M. Ć. se radi ostvarivanja imovinsko pravnog zahtjeva upućuje na
parnični postupak.  
Okrivljeni je dužan da plati troškove krivičnog postupka u iznosu od 70,00
eura u roku od 15 dana od dana pravosnažnosti, pod prijetnjom izvršenja.  
O b r a z l o ž e n j e
Optužnim predlogom Osnovnog državnog tužilaštva u Baru Kt.br. 301/10 od
01.09.2010. godine stavljeno je na teret okrivljenom izvršenje krivičnog djela
bliže opisanog u izreci presude.  
Okrivljeni H.Š.  je u prethodnom postupku u bitnom naveo da je  sa M.Ć.   prvi
put razgovarao upravo  predmetnog dana 16.06.2010. godine. Prolazio je kolima
pored placa koji je M. kupio, sa njim je u kolima bila njegova supruga A.
Primjetio je da je istovaren kamion prijeska dijelom na placu M., djelom na
putu koji je gradjen na njegovom zemljištu, u čijoj izgradnji su učestvovali
svi mještani. Izašao je iz vozila, rekao »dobar dan«, on je otpozdravio, pitao
ga šta radi to, »znate li čije je to zemljište«. M. mu je rekao »ja sam kupio
plac i put, sve zajedno«. Odgovorio mu je da tako ne može i da ima obavezu
prema putu. M. je odgovorio »to me ne interesuje, evo ti policija, evo ti sud
pa me goni« i rekao mu je da je najveći ništa čovjek kojeg je sreo, na šta mu
je odgovorio da dodje da mu pokaže na čije je zemljištu, ali ga to nije
zanimalo. Tom prilikom mu nije prijetio, a nije ni potezao nikakvu šipku.
Nakon toga je pošao u grad. Na glavnom pretresu je naveo  da nije tačno da je
oštećenom uputio riječi „jebaću vam oca i majku, ja sam Š. iz S.“ već je samo
nakon što je zaustavio svoje vozilo upitao M. Ć. da li on bilo koga pitao
smije li da ruši cestu i da udje na svoj plac, a on mu je tom prilikom
odogovorio „ja sam kupio plac i neću da plaćam nikome ništa“. Nakon toga ga
pitao  „jesli li ti taj koljač“, jer je prethodno od komšija saznao da je M.
Ć. u N. više puta osudjivan i po njemu taj čovjek nije normalan. Za vrijeme
dok je sjedio u vozilu M. Ć. mu je uputio riječi „samo ubijam“ mašući rukama
pud njega, okrivljeni mu je  nakon toga ponovo uputio riječi „vodi računa što
pričaš, nemoj da ti džabe bude posao koji radiš“. Naime, izmedju njega  i M.
S., brata oštećenog  se vodi  parnica kod ovog suda oko zauzeća puta, jer je u
pitanju privatni put, čiji  put je vlasništvo svih  mještana koji su tu
starosjedioci. Dakle, predmetnog dana nije upućivao bilo kakve prijetnje
oštećenom M. Ć. i nije imao nikakvu šipku.  
U dokaznom postupku izvedeni su sledeći dokazi: saslušani su svjedok oštećeni
M. Ć., svjedok M. S. i H. A., pročitan je izvod iz kaznene evidencije  za
okrivljenog UP PJ Bar br. 24-03/3-245/10-7057/2 od 29.09.2010.godine.  
Svjedok M. Ć. je izjavio  da je dana 16.06.2010. godine bio na svom placu kada
su mu dovezli kamion šunka jer je  htio da radi potporni zid. Šljunak je bio
istovaren na njegov plac i  nešto je  radio oko šljunka. Inače njegov  plac
se nalazi do samog puta koji je asfaltiran, u jednom trenutku zaustavio se
vozilo „Mercedes“ kojim je upravljao  H. Š. tom prilikom nije znao tačno ime i
prezime H.  Š. i do tada ga nije  nikada vidio, sa njim je bila jedna žena.
Tek kasnije je saznao da se on zove H. Š. Čovjek mu je rekao dobar dana,
pozdravio ga, i onda ga je on pitao „znaš li čija je ovo zemlja na kojoj
radiš“  na šta je odgovorio „znam, moja je, jer sam kupio zemlju od A. M.“:
Nakon toga H. Š.  mu je odgovorio „nije tačno, to je moja imovina“,  upitao ga
ko je on, a H. mu se obratio oštrim tonom „ja sam Š. H. “. U tom trenutku je
H. izašao iz vozila, sagnuo se i iz vrata uzeo metalnu šipku crne boje dužine
od prilike oko 1 m i krenuo prema njemu, psovajući ga  i govoreći mu „jebaću
ti oca i majku, ja sam Š. iz S. “. Nakon toga se uplašio za život, bilo ga je
strah, zbog čega je pobjegao, vraćajući se uz jedno brdo koje se nalazi na
njegovom imanju i sjeća se da mu je za svo to vrijeme H.  Š. upućivao riječi
prijetnje „nesmiješ koristiti put, ja ću te ubiti, jebaću ti majku i oca i svu
familiju“  i  ne može tačno  sjetiti svih riječi prijetnje koje mu je upućivao
toga dana. Za vrijeme dok je bježao uz brdo primjetio je M.  S.  koja mu je
donosila kafu. Nakon toga  kad je primjetio da je H.  Š. pošao svojim vozilom
niz put, niže nekih 50 m, zbog čega se povratio, uzeo telefon, pozvao policiju
i tada su mu policajci saopštili da mora da dodje u SUP da da izjavu. Nakon
što je pošao u stanicu policije da da izjavu, tamo je zatekao i H.  Š.  koji
je tom prilikom vikao u stanicu policije  „ovo je taj koljač, što kolje narod“
i nešto tako slično.  Zbog ponašanja H. Š.  obzirom da mu je kao što je već
naveo prijetio i metalnom šipkom nasrćao na njega osjetio se  ugroženim za
svoj život. Njegova snaha S.  se  nalazila na udaljenosti od njega  nekih 20
do  50 metara i bila je na samom brudu, tako da je mogla sve da vidi i da
čuje.Kao svjedok oštećeni se pridružio  krivičnom gonjenju i postavio
imovinsko pravni zahtjev.  
Svjedok M. S. je izjavila da je  dana 16.06.2010 godine oko 14 časova skuvala
kafu da ponese djeveru na plac gdje je radio. Prolazila je preko imanja A.  M.
kada je vidjela da je pored mjesta gdje je djever radio stao neko auto i da je
ispred bio čovjek, H.  Š.,koga zna od ranije.  Vidjela je  kada  H. Š.  držao
u ruci metalnu šipku i krenuo prema M. Ć., njenog djevera da mu prijeti
psovajući ga „jebaću ti oca i majku“. Vidjela je kada je M.  Ć. pobjegao uz
brdo, i uzeo telefon iz pantalona i telefonirao misli da je pozvao policiju.
Sjeća se da je H.  Š. M. Ć. upućivao riječi „ne smiješ koristiti put, jebaću
ti oca i majku, ne možeš tu graditi, jer je to moja imovina, a ne tvoja“. Od
svega toga se uplašila, jer i njena porodica sa H.  Š. ima problema, par
mjeseci prije toga dogadjaja jer nju, njenog muža i  petoro djece H. Š.
napadao, došao je ispred njihovih vrati i prijetio im. Na kraju se  vratila
svojoj kući jer je bila uplašena da će H. Š. udariti njegovog  djevera, tako
da nije htjela da ponese kafu djeveru, nego  se vratila.  Šta se dalje
dešavalo  ne zna, jer  se vratila kući.  
Svjedok H. A. je izjavila da je predmetnog dana bila sa svojim suprugom u
vozilu i išli su u pravcu Bara, tačnije u pravcu grada. Tačno je da se njen
suprug zaustavio svojim vozilom,na putu pored kapije od ulaza na imanju
oštećenog M. Ć. Sjedjela je na mjestu suvozača, a njen suprug je upravljao
vozilom. Nakon što je zaustavio vozilo ispred kapije M. Ć., njen suprug je
spustio prozor sa svoje strene, nagnuo se niz prozor i obratio se M.Ć. koga je
primjetio, koji je sa lopatom sklanjao pjesak sa ceste, tačnije puta. Tada mu
je njen suprug rekao „zdravo prijatelju, šta to radiš“, takodje mu se obratio
riječima „jesi li pitao imaš li prava da koristiš ovaj put i imaš li kakve
obaveze da platiš, zato što koristiš ovaj put“. Naime, svi mještani naselja
su dali odredjeni doprinos za izgradnju puta koje prolazi kroz njihovo
mjesto, tako da je iz tog razloga njen  suprug pitao M. u smislu da da neki
doprinos  za izgradnju puta, jer je njen suprug član odbora puta. Nakon što se
njen suprug obratio M. Ć., onda mu je M. Ć. rekao „ne pada mi napamet da ja
plaćam, ja imam plac, a evo ti sud, pa rješavaj sa sudom“. Naime, tada je njen
suprug njemu rekao „ja sam čuo da vas ima četri pet brata, čak su mene i
zapretili da se pripazim, a ja sam čuo da ti bodeš“. Nakon toga mu se M. Ć.
unio u facu njenom suprugu koji je svo vrijeme sjedio u vozilo i kroz otvoren
prozor rekao njenom suprugu „ja bijem“ pretećim tonom. Onda je njen suprug
njemu rekao „dodji da vidiš kroz čije prolaziš“  pokazujući rukom na krivinu
kroz koju se vidi, koliko je M. Ć. ušao u njihovo imanje.  Izmedju njenog
supruga i brata od M.Ć. vodio se jedan sudski postupak oko ovog puta.  Nakon
toga su se vozilom odvezao do grada, tačnije pošli su do policije,  kako bi
prijavili M.Ć. da je prijetio njenom suprugu da on bije, jer je M. Ć. rekao da
on bije, a oni su pomislili da je on zapretio njenom suprugu da će da ga
ubije. Dakle, njen suprug ni u jednom trenutku nije oštećenom uputio riječi
„jebaću ti oca i majku, ja sam Š. iz S., niti mu je rekao ne smije korisiti
put, da će ga  ubiti, da će mu jebati  majku. Toga dana njen suprug nije držao
nikakvu metalnu šipku, niti je uopšte toga dana izlazio iz svog vozila, niti
je prijetio oštećenom M. Ć., već naprotiv M. Ć. je prijetio njenom suprugu.
Tačno je da je toga dana njen suprug uputio riječi „da si najveći ništa
čovjek“.  
Iz  izvoda iz kaznene evidencije za okrivljenog UP PJ Bar br.
24-03/3-245/10-7057/2 od 29.09.2010. godine utvrdjeno je da je okrivljeni H.
Š. osudjivan i to: presudom Opštinskog suda u Baru K br. 55/70 od 29.04.1970.
godine, zbog krivičnog djela iz čl. 249. st.1. KZ, pet mjeseci zatvora uslovno
za 1 godinu, i presudom  Opštinskog suda u Baru  K br. 27/10 od 13.04.1970.
godine, zbog krivičnog djela iz čl. 271 st. 3 KZ, 60 dana zatvora uslovno na 1
godinu, osude su brisane.  
Ocjenom izvedenih dokaza utvrđeno je da je okrivljeni učinio krivično djelo
koje mu je stavljeno na teret. Okrivljeni u svojoj odbrani ne priznaje da je
učinio krivično djelo. Predmetni događaj se odigrao dana 16 juna 2010. godine,
oko 14,00 časova, u B. u naselju S. za vrijeme dok je oštećeni sakupljao
gradjevinski materijal na svom placu.Okrivljeni je zaustavio vozilo „Mercedes“
pored oštećenog  i nakon kraće prepirke oko toga o čijoj  se imovini radi,
izašao iz vozila i iz vrata vozila izvadio metalnu šipku crne boje, dužine oko
1 m, krenuo prema oštećenom i uputio mu riječi „jebaću ti oca i majku, ja sam
Š. iz S.“, pa nakon što je oštećeni pobjegao od njega uz brdo, krenuo nazad
prema svom vozilu upućujući oštećenom riječi prijetnje „ne smijš koristiti
put, ja ću te ubiti, jebaću ti majku“.Navedeno činjenično stanje utvrđeno je
iz istinitog i objektivnog iskaza svjedoka oštećenog M. Ć.,koji iskaz sud u
cjelosti prihvata i u kojem je oštećeni do detalja opisao predmetni događaj.Po
ocjeni suda i svjedok M.S. je  djelove događaja kojima je  prisustvovala
opisala istinito ,a koji iskaz je u bitnom saglasan sa iskazom svjedoka
oštećenog.Navedeni svjedok je vidjela da je okrivljeni H. Š. držao u ruci
metalnu šipku i krenuo prema oštećenom M. Ć., prijeteći mu i  psovajući ga .  
Svjedok H. A. je predmetni događaj u bitnom različito opisala u odnosu kako su
predmetni događaj opisali i okrivljeni i oštećeni.Naime ,svjedok H. A. je u
svom iskazu navela da predmetnog  dana njen suprug nije  uopšte izlazio iz
svog vozila, te da nije prijetio oštećenom M. Ć., već naprotiv M.Ć. je
prijetio njenom suprugu tako što se  M. Ć. unio u facu njenom suprugu koji je
svo vrijeme sjedio u vozilo i kroz otvoren prozor rekao njenom suprugu „ja
bijem“ pretećim tonom. Međutim, okrivljeni je naveo da je predmetnog dana
izlazio iz vozila i u svom iskazi kako u predhosnom postupku tako i na glavnom
pretresu nije naveo da mu se oštećeni unosio u facu ta da mu je
prijetio.Dakle, ni okrivljeni ni oštećeni predmetni događaj nisu opisali na
način kako ga je opisala svjedok H. A.. Međutim, kod činjenice da je ista
supruga okrivljenog, te kako se njen iskaz razlikuje i u odnosu na iskaz
svedoka oštećenog, tako i u odnosu na iskaz okrivljenog, to je sud iskaz
svjedoka H. A.cjenio kao pokušaj da  olakša položaj okrivljenom, jer je
očigledno da je željela da predstavi okrivljenog kao lice kome je oštećeni
prijetio.  
Usled ponašanja okrivljenog koje je bilo praćeno prijetnjama oštećeni je
osjetio ugroženost za svoj život. Radnje okrivljenog koji je sa metalnom
šipkom dužine oko 1 m krenuo prema oštećenom i prijetnje koje mu je uputio i u
subjektivnom i u objektivnom smislu predstavljaju ozbiljne prijetnje.
Okrivljeni je krivično djelo izvršio postupajući sa direktnim umišljajem.  
Odlučujući se za krivičnu sankciju prema okrivljenom sud je cijenio sve
olakšavajuće i otežavajuće okolnosti iz čl. 42 Krivičnog zakonika. Od
olakšavajućih okolnosti cijenjene su lične prilike jer je okrivljeni čovjek u
ozbiljnim godinama, i porodične prilike jer je oženjen i otac troje djece. Od
otežavajućih okolnosti sud je cijenio raniji život okrivljenog. Okrivljeni
jeste osuđivan, ali je sud imao u vidu protek vremena od navedenih presuda jer
su dvije presude stare  40 godina i iste su  brisane. Imajući u vidu kvalitet
olakšavajućih okolnosti, ocijenjeno je da prema okrivljenom nije potrebno
izricanje efektivne kazne zatvora, da će se izricanjem uslovne osude u
potpunosti postići svrha izricanja uslovne osude i na taj način dovoljno
uticati na okrivljenog da u buduće ne vrši krivična djela.  
Oštećeni M. Ć. je radi ostvarivanja imovinsko pravnog zahtjeva upućen na
parnični postupak, na osnovu čl. 212 st.2 ZKP jer je postavio imovinsko pravni
zahtjev, koji nije precizirao, a o osnovanosti zahtjeva sud nije imao podataka
za odlučivanje ni djelimično ni u cjelini.  
Odluka o troškovima krivičnog postupka zasniva se na odredbi čl. 202.
st.1.ZKP-a. Okrivljeni je dužan da plati troškove krivičnog postupka koji se
odnose na troškove rada suda koji su određeni prema trajanju, složenosti
krivičnog postupka i imovinskim prilikama okrivljenog.  
Na osnovu izloženog odlučeno je kao u izreci presude.  
OSNOVNI SUD U BARU
Dana 02.12.2010. godine  
ZAPISNIČAR,
S U D I J A  
Amira Nikičić
Ljiljana Joković  
PRAVNA POUKA: Protiv ove presude može se izjaviti žalba
Višem sudu u Podgorici u roku od 8 dana od dana prijema
pismenog otpravka, preko ovog suda u dva primjerka.  
DNA:
 - 1 x ODT
- 1 x okrivljenom
- 1 x oštećenom nakon pravosnažnosti
 - u spise