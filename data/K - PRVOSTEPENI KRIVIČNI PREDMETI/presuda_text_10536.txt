**Posl. br. K. 114/09**

U IME NARODA 
Osnovni sud u Kotoru kao nadležni prvostepeni krivični sud, u vijeću
sastavljenom od Predsjednika vijeća–sudije Prof. dr Vesne Vučković i članova
vijeća-sudija porotnika Petra Mršulje i Jova Raškovića, uz učešće zapisničara
Matijević Slavice, u krivičnom predmetu protiv okrivljenog B. P. , zbog
krivičnog djela davanja mita u pokušaju iz čl. 424. st.1. Krivičnog zakonika u
vezi sa čl. 20. Krivičnog zakonika,  koji se vodi po optužnici ODT Kotor
Kt.br. 298/06 od 05.05.2007.g., nakon održanog glavnog i javnog pretresa dana
23. 06. 2009.g., u prisustvu okrivljenog i zamjenika ODT Kotor D. Ž., donio je
i javno objavio istog dana sledeću  
P R E S U D U 
Okrivljeni B. P. JMBG 2111955710332 od oca R. i majke D., rođene R., rođen
.... u P., stano nastanjen u B., O V, C 1 G, državljanin R S, diplomirani
pravnik, oženjen, bez djece, vojni rok služio 1982 godine u S Pi, dobrog
imovnog stanja, navodno osuđivanog, protiv kojeg se ne vodi postupak za drugo
krivično djelo,
K r i v    j e 
Što je dana 20.06.2006 godine oko 19,00 časova u B., u blizini picerije "N"
pokušao da ovlašćenom službenom licu Odjeljenja bezbjednosti B. T. M. učini
korist na način što je istom na instrumental tablu službenog vozila stavio
novčanicu u apoenu od 20 eura ser. br. Z41011797834 a kako isti u okviru svog
ovlašćenja ne bi izvršio službenu radnju-podnošenje prekršajne prijave za
prekršaj koji je okrivljeni prethodno učinio a koju službenu radnju je T. kao
službeno lice morao izvršiti  
- čime je učinio krivično djelo davanje mita u pokušaju iz čl. 424 st.1.
Krivičnog Zakonika u vezi sa čl. 20. KZ. 
Pa mu sud na osnovu naprijed navedene krivičnopravne odredbe i čl. 3, 5, 8,
13, 15, 36, 42, 52, 53, 54. Krivičnog Zakonika i čl. 358 i 364. ZKP-a    i z r
i č e  
USLOVNU OSUDU 
Kojom utvrđuje kaznu zatvora u trajanju od šest mjeseci i istovremeno određuje
da se kazna neće izvršiti ukoliko okrivljeni za vrijeme od jedne godine od
dana pravosnažnosti presude ne učini novo krivično djelo.  
Dužan je okrivljeni na ime sudskog paušala uplatiti iznos od 50,00 eura na
žiro račun Osnovnog suda Kotor br. 832-16-52 u roku od 15 dana od dana
pravosnažnosti presude i dokaz o uplati dostaviti ovom sudu s pozivom na br.
K. 114/09.  
O b r a z l o ž e nj e 
ODT iz Kotora podnio je ovom sudu optužnicu Kt.298/06 od 05.05.2007.godine
protiv B. P. zbog krivičnog djela  davanje mita u pokušaju iz čl.424.st.1.
Krivičnog zakonika u vezi sa čl.20.Krivičnog zakonika.  
Postupajući po podnijetom optužnom predlogu sud je zakazao i održao glavni
pretres dana 23.06.2009.godine u prisustvu okrivljenog i zastupnika optužbe D.
Ž., i istog dana je donio odluku u ovoj krivičnopravnoj stvari.  
U završnoj riječi zastupnik optužbe je izjavio da ostaje kod podnijete
optužnice, smatrajući dokazanim da je okrivljeni učinio krivično djelo
stavljeno mu na teret, pa je predlažio da ga sud oglasi krivim i kazni po
zakonu.  
U završnoj riječi okrivljeni je izjavio da ostaje kod navoda svoje
odbrane, da nije sporno da je dao novčanicu, ali ne kao davanje mita, jer to
se i ne čini javno, dakle ne bi novčanicu stavio na instrumental   tablu, niti
bi pružio novčanicu od 20 eura, za  kaznu koja se plaća 15 eura.
U svojoj odbrani okrivljeni je pred istražnim sudijom izjavio da se
kritične prilike dok se kretao vozilom marke „K s“ reg.ozn ... Jadranskim
putem kroz B. napravio prekršaj, jer je nepropisno obišao dva vozila sa desne
strane preko trotoara, i tada je iza sebe čuo policijsku rotaciju, stao je jer
je znao da njega traže. Tada mu je policajac T. rekao da je napravio prekršaj,
što on nije ni sporio, već mu je kazao „dobro napravio sam prekršaj, naplatite
mi kaznu od 15 eura“ i stavio je novčanicu od 20,00 eura iznad instrumental
table policijskog vozila, dok je policajac nešto pisao, čak mu je naglasio da
mu naplati petnaest eura a da mu pet eura vrati. Dalje je naveo da nije
policajcu davao mito, a da predhodno nije bio obaviješten ni od tog policajca
ni od njegovog kolege da se kazna za učinjeni prekršaj ne može platiti na licu
mjesta, dakle nije vidio razlog zašto bi on tom policajcu dao kao mito
20,00eura, a kazna za prekršaj je bila 15,00 eura.  
U dokaznom postupku koji je proveden radi rasvetljenja činjeničnog stanja
i krivice okrivljenog sud je pročitao sledeće pismene dokaze: potvrdu o
privremenom oduzimanju predmeta od 20.6.2006.g. na ime B. P., službena
zabilješka od 20.6. 2006.g., izvod iz kaznene evidencije za okrivljenog,
izvršen je uvid u novčanicu   u apoenu od 20 eura, ser. br. Z41011797834, a
pročitane su izjave svjedoka T.M. sa zapisnika od 27. 5. 2009.g. i R.M. od
18.04.2007 godine.  
Nije bilo predloga za dopunu dokaznog postupka, niti prigovora na izvedene
dokaze.  
Iz potvrde o privremenom oduzimanju predmeta od 20.6. 2006.g. na ime
B.P.utvrđeno je od istog oduzeta novčanica u apoenu od 20 eura sa serijskim
brojem Z41011797834.  
Iz službene zabilješke od 20.6. 2006.g. koju je sačinio i potpisao
policajac T. M. sud je utvrdio da je toga dana prilikom obavljanja poslova i
zadataka saobraćajne patrole na Jadranskom putu kod picerije „N“ zbog
preticanja kolone zaustavio PMV „K“ kojim je upravljao B. P., i da je prilikom
podnošenja prijave protiv istog, jer se za učinjeni prekršaj nije mogla
platiti kazna na licu mjesta, B. iz džepa izvadio novčanicu u apoenu od 20
eura i pokušao da je stavi na instrumental tablu službenog vozila i pored
upozorenja da kaznu ne može platiti na licu mjesta.  
Iz izvoda iz kaznene evidencije za okrivljenog dostavljenog os strane
SUP-a K., utvrđuje se da okrivljeni ranije nije osuđivan.  
Uvidom u novčanicu u apoenu od 20 eura, utvrđuje se da je oduzeta
novčanica ser. broja ser. br.   Z41011797834.  
Svjedok T. M. je izjavio da su kritične prilike on i kolega R. M.   vršili
saobraćajnu kontrolu, da je jedno vozilo napravilo prekršaj tako što je
preticalo kolonu vozila koja je bila zaustavljena. Zbog napravljenog prekršaja
on je zaustavio  vozača B. P., saopštio mu je da je napravio prekršaj i da mu
mora napisati prekršajnu prijavu. Okrivljeni je pitao da li kaznu može da
plati na licu mjesta, a on mu je odgovorio da prema Zakonu o bezbjednosti
saobraćaja ne može, i već tada mu je davao novčanicu od 20,00 eura, pa mu je
rekao da je uzme. Zatim je sjeo u službeno vozilo i počeo da piše prijavu, ali
je okrivljeni i pored predhodnog obavještenja da se kazna ne može platiti na
licu mjesta, novčanicu od 20,00 eura ostavio na instrumental tablu. Ta
novčanica je pala na pod i on je rekao okrivljenom da je uzme, međutim okr. je
i pored toga rekao „nema veze neka bude tako, neka ide prijava“ i novčanicu
nije htio da uzme. Svjedok je izjavio da je jasno rekao okrivljenom da ne može
da plati kaznu na licu mjesta, i da mu nije novac pružio smatrajući da se radi
o naplati kazne na licu mjesta, već upravo nakon što mu je on (svjedok) rekao
da mora da piše prekršajnu prijavu protiv njega.  
Svjedok R. M. izjavio je da je bio sa kolegom T. kada je zaustavljen
okrivljeni zbog izvršenog prekršaja jer je preticao kolonu vozila, da je
kolega T. pisao prekršajnu prijavu okrivljenom i dok je pisao prijavu
okrivljeni je iz novčanika izvadio novčanicu, zatim istu ubacio u vozilo i
zbog toga su on i T. priveli okrivljenog u zgradu policije.  
Nakon provedenog dokaznog postupka cijeneći sve provedene dokaze pojedinačno i
u njihovoj uzajamnoj povezanosti, sud je utvrdio činjenično stanje kao u
izreci presude. Naime, okrivljeni je dana 20.06.2006 godine oko 19,00 časova u
B., u blizini picerije "N" pokušao da ovlašćenom službenom licu Odjeljenja
bezbjednosti B. T. M. učini korist na način što je istom na instrumental tablu
službenog vozila stavio novčanicu u apoenu od 20 eura ser. br. Z41011797934 a
kako isti u okviru svog ovlašćenja ne bi izvršio službenu radnju-podnošenje
prekršajne prijave za prekršaj koji je okrivljeni prethodno učinio, a koju
službenu radnju je T. kao službeno lice morao izvršiti.  
Ovakvo činjenično stanje sud je utvrdio iz svih provedenih dokaza, a
prvenstveno iz iskaza svjedoka T. M. i R. M., kojem je sud poklonio punu vjeru
da je okrivljeni B. izvršio krivično djelo davanja mita u pokušaju  iz člana
424. stav 1. Krivičnog zakonika u vezi sa čl.20.Krivičnog zakonika. Naime
svjedok T. je objasnio da je nakon što je okrivljenog zaustavio zbog učinjenog
prekršaja, jasno mu rekao da ne može da plati kaznu na licu mjesta, i da mu
okrivljeni novac pružio smatrajući da se radi o naplati kazne na licu mjesta,
već upravo nakon što mu je on rekao da mora da mu piše prekršajnu prijavu
protiv njega, pa kada je on počeo da piše prijavu okrivljeni mu je ostavio
novčanicu od 20,00 eura na instrumental tablu policijskog vozila. Iz iskaza
svjedoka R. utvrđeno je isto kao i iz iskaza T., da je novčanica data od
strane okrivljenog policajcu, da ne bi pisao prekršajnu prijavu, da je
novčanicu ubacio u vozilo, zbog čega su ga njih dvojica i priveli u zgradu
policije.
Za sud je bila neprihvatljiva odbrana okrivljenog koji je tvrdio da nije
policajcu T. dao mito već da mu je dao dvadeset eura, tako što ih je ostavio
na instrumental tablu službenog vozila policije, kako bi platio kaznu za
učinjeni prekršaj, a koja je iznosila 15 eura, a da mu 5 eura vrati, te da ga
ni T. niti njegov kolega koji je bio sa njim u patroli nije obavijestio da se
novčana kazna ne može platiti na licu mjesta, jer je nelogična, sračunata radi
izbjegavanja krivične odgovornosti, a i u suprotnosti je sa svim ostalim
provedenim dokazima. Naime, nije prihvatljivo da svjedoci kažu okrivljenom da
se mora pisati prijava i da se ne može platiti na licu mjesta kazna, a da i
pored toga okrivljeni ostavlja novčanicu na instrumental tablu, unutar vozila,
pa i kada mu novčanica ispada, a svjedok T. mu kaže da je uzme, okrivljeni
odbija uz navođenje da nije važno, da mu pišu prijavu.  
U radnjama okrivljenog ostvarila su se sva bitna obilježja bića krivičnog
djela davanje mita u pokušaju iz čl.424.st.1 u vezi čl.20.Krivičnog zakonika,
jer nije sporno da je pokušao ovlašćenom službenom licu Odjeljenja
bezbjednosti B. da učini korist na način što je na instrumental tablu
službenog vozila stavio novčanicu, kako ovlašćeni službenik ne bi u okviru
svog službenog ovlašćenja izvršio službenu radnju-podnošenje prekršajne
prijave za prekršaj koji je okrivljeni prethodno učinio, a koju službenu
radnju je tešović kao službeno lice morao izvršiti. Nije sporno da je djelo
ostalo u pokušaju, da je zbog navedenog okr. priveden i od njega je oduzeta
novčanica ser. br. i apoena bliže navedenog u izreci presude.  
Djelo je izvršeno sa umišljajem jer je okrivljeni bio svjestan da svojom
radnjom može učiniti djelo, a to je i htio. Dakle, kod okrivljenog je
zastupljen i elemenat svijesti i elemenat volje u odnosu na nastupanje djela,
odnosno posljedice.  
Prilikom odluke o vrsti i visini krivične sankcije sud je cijenio sve
okolnosti u smislu odredbe čl. 42. Krivičnog zakonika, pa je kao olakšavajuće
cijenio da okrivljeni nije do sada osuđivan, da u bitnom nije negirao
izvršenje djela, samo što je to objašnjavao drugim motivima i razlozima, što
se korektno ponašao pred sudom, jer i ako je nastanjen van Crne Gore redovno
se odazivao na sve pozive suda, što upućuje na njegovo korektno ponašanje i
nakon izvršenja krivičnog djela, dok otežavajućih okolnosti nije bilo, pa mu
je utvrdio kaznu zatvora u trajanju od šest mjeseci koliko je i zaprijećeni
zakonski minimum za navedeno krivično djelo, uz istovremeno određenje da se
kazna neće izvršiti ukoliko okrivljeni za vrijeme od jedne godine od
pravosnažnosti presude ne učini novo krivično djelo-uslovna osuda.  
Sud smatra da su se stekli uslovi za izricanje uslovne osude i da će se
upozorenjem uz prijetnju kaznom dovoljno uticati na okrivljenog da ubuduće ne
vrši ovakva i slična krivična djela, te smatra da će se ostvariti ciljevi
generalne prevencije, a uzimajući u obzir ličnost okrivljenog i njegov raniji
život. Sud smatra da su sve ove okolnosti od uticaja kada se opredijelio za
izricanje uslovne osude, da je opravdano njeno izricanje, odnosno da su
ispunjeni uslovi iz čl. 54. Krivičnog zakonika.  
Sud je na osnovu naprijed navedene krivičnopravne odredbe i čl. 3, 5, 8, 13,
15, 36 42, 52, 53. i 54. KZ i čl. 358. i 364 ZKP, riješio kao u izreci.  
Sud je obavezao okrivljenog da na ime sudskog paušala uplati iznos od 50,00
eura u roku od tri mjeseca od dana pravosnažnosti presude na žiro račun
Osnovnog suda Kotor broj  832-16-52 i dokaz o uplati dostavi ovom sudu s
pozivom na broj K.114/09.  
Troškovi krivičnog postupka su odmjereni shodno čl.199. i 202. ZKP.  
OSNOVNI SUD U KOTORU
Dana, 23.06.2009.godine 
Zapisničar
Predsjendik vijeća-sudija
Slavica Matijević,s. r.
Prof. dr Vesna Vučković, s. r. 
PRAVNA POUKA: Protiv ove presude ima se pravo žalbe u roku od 15 dana od
dana prijema iste, Višem sudu u Podgorici, a preko ovog suda.  