
Posl.br.K. 307/09 
U IME NARODA 
OSNOVNI SUD U KOTORU , kao nadležni prvostepeni krivični sud, u vijeću
sastavljenom od predsjednika vijeća – sudije Suzane Pribilović i članova
vijeća – sudija porotnika Mršulja Petra i Rašković Jova, uz učešće zapisničara
Mirjane Krivokapić, u krivičnom predmetu protiv okrivljenih I. D. iz R., J.
N. i Š. I. oba iz B. zbog krivičnog djela zloupotreba službenog položaja iz
čl. 216. st. 4 u vezi st. 1. KZ RCG koji se vodi po optužnici ODT Kotor Kt.br.
481/03 od 08.11.2007.g. nakon održanog glavnog i javnog pretresa dana
15.07.2009.g. u prisustvu zamjenice ODT-a Kotor Lj. M., zatim u prisustvu
okrivljenih i njihovog branioca adv. P. J. iz H. N., a nakon vijećanja i
glasanja, donio je i javno objavio dana 17.09.2009.g. sledeću  
P R E S U D U 
1.Okr. I. D. od oca Č. i majke V., rodjene I., rodjen .....g. u B.,
Opština G., stalno nastanjen u R., N. N., Srbin, radnik, sa završenom srednjom
školom, oženjen, otac troje djece, vojni rok služio 1974.g. u V., vodi se u VE
K., srednjeg imovnog stanja, ranije navodno neosudjivan, protiv koga se ne
vodi postupak za drugo krivično djelo.  
2.Okr. J. N. od oca K. i majke A., rodjene D., rodjen .....g. u B., stalno
nastanjen u B., Ž. bb, Crnogorac, trgovac, sa završenom srednjom školom,
oženjen, otac jednog djeteta, vojni rok služio 1984.g u K., vodi se u VE K.,
srednjeg imovng stanja, neosudjivan, protiv koga se ne vodi postupak za drugo
krivično djelo.  
3.Okr. Š. I. od oca M. i majke M., rodjene D., rodjen ......g. u K.,
stalno nastanjen u B. br. .., Srbin, trgovac, sa završenom srednjom školom,
oženjen, bez djece, nije služio vojni rok, vodi se u VE H. N., srednjeg
imovnog stanja, neosudjivan, protiv koga se ne vodi postupak za drugo krivično
djelo,  
K r i v i   su, 
Što su u periodu od 17.07. do 26.07.2003.g. u R. kao odgovorna lica i to
okrivljeni I. D. kao odgovorno lice, a okrivljeni J. N. i okrivljeni Š. I. kao
prodavci u J. AD K. – benzinska stanica R. iskoriščavanjem svog službenog
položaja drugom pribavili korist na način što je okrivljeni J. N. primio dva
falsifikovana virmana navodno izdata od Ministarstva pomorstva i saobraćaja
Vlade RCG na iznose od po 300,00 eura na osnovu kojih je donosiocu virmana
izdao gorivo od po 30,00 eura a ostatak novca u visini od 270,00 eura isplatio
donosiocu virmana na osnovu kojeg je okrivljeni I.D. izdao račun unoseći u
isti nesitinite podatke o količini izdatog goriva bez podataka o licu kojem je
izdat račun i registarskim tablicama vozila, a drugi račun po nalogu
okrivljenog J. izdala V. D.a, okrivljeni Š. I. primio 3 falsifikovana virmana
navodno izdata od Ministarstva pomorstva i saobraćaja Vlade RCG na iznose od
po 300,00 eura, na osnovu kojih je donosiocu virmana izdao gorivo u
vrijednosti od po 30,00 eura a ostatak novca u visini od po 270,00 eura
isplatio donosiocu virmana na osnovu kojih je izdao račune unoseći u iste
neistinite podatke o količini izdatog goriva bez podataka o licu kome je izdat
račun i registarskim tablicama vozila od kojih je jedan račun blanko potpisao
okrivljeni I., postupajući tako protivno upustvu o toku dokumentacije u robno
finansijskom poslovanju AD „J.“ K. br. .... od 26.09.2001.g. čime su oštećenom
„J.“ AD K. nanijeli štetu u iznosu od 1.500,00 eura a donosiocima
falsifikovanih virmana pribavili korist u navedenom iznosu,  
- čimi su učinili krivično djelo zloupotreba službenog položaja iz čl. 216.
st. 4. u vezi st. 1. KZ RCG  
Pa im sud na osnovu naprijed navedene krivično pravne odredbe, te odredbi čl.
3.5.8.13.22. 33.34.38.41.42.43.52.53.54 KZ SRJ i čl. 358 i 364 ZKP-a CG izriče  
USLOVNE OSUDE 
Kojom im utvrdjuje kazne zatvora u trajanju od po 3 (tri) mjeseca i
istovremeno odredjuje da se kazne neće izvršiti ukoliko okrivljeni za vrijeme
od po 1 (jedne) godine i 6 (šest) mjeseci od dana pravosnažnosti presude ne
učine novo krivično djelo.  
Dužni su okrivljeni da na ime troškova krivičnog postupka, a po osnovu sudskog
paušala uplate iznose od po 50,00 eura na ž.r. ovog suda broj 832-16-52 u roku
od mjesec dana od dana pravosnažnosti presude, pod prijetnjom prinudnog
izvršenja.  
O b r a z l o ž e nj e 
ODT iz Kotora aktom Kt.br. 481/03 od 08.11.2007.g. optužio je I. D., J. N. i
Š. I. zbog izvršenja krivičnog djela zloupotrebe službenog položaja iz čl.216
st.4 u vezi stava 1 KZ RCG.  
Postupajući po podnijetom optužnom aktu i rješenju Višeg suda u P. posl.br.
Kž. ... od 17.03.2009.g. kojim je uvažena žalba ODT-a K. i ukinuta presuda
Osnovnog suda u Kotoru posl.br. K. 502/07 od 12.05.2008.g. i predmet vraćen
prvostepenom sudu na ponovno suđenje, sud je zakazao glavni pretres i isti
održao dana 15.07.2009.g. u prisustvu zamjenice ODT-a Kotor Lj. M., zatim u
prisustvu okrivljenih i njihovog branioca adv. P. J. iz H. N.. Nakon završenog
glavnog i javnog pretresa, a nakon vijećanja i glasanja, dana 17.07.2009.g.
sud je donio i javno objavio odluku u ovoj krivičnoj pravnoj stvari.  
U završnoj riječi zamjenica ODT-a je izjavila da ostaje u svemu pri zavšnoj
riječi datoj na okončanom glavnom pretresu dana kojom prilikom je navela da
ostaje pri podnijetoj optužnici jer smatra dokazanim krivična dijela koja su
okrivljenima stavljena na teret. Dalje je navela da su okrivljeni u svojim
odbranama djelimično priznali izvršenje krivičnog djela, s tim da je posebno
okr. Š. I. objasnio okolnosti postupanja po uputstvu o toku dokumentacije u
robno finansijskom poslovanju, navodeći da je bio svjestan da propisi
preduzeća ne dozvoljavaju  unovčavanje virmana na ovakav način. Dalje je
istakla da je činjenica da se radi o falsifikovanim virmanima koji su
primljeni na benziskoj stanici u R., a postupak korišćenja istih detaljno je
regulisan uputstvom koji su okrivljeni kao radnici iste, bili dužni da
primjenjuju. Pored toga što su iskorišćavali svoj službeni položaj po primanju
navedenih virmana, izdavali su i račune u kojima su uneseni neistiniti podaci
o količini goriva isključivo iz razloga da se drugom pribavi imovinska korist
i izvrši gotovinska isplata, a sve na štetu preduzeća u kojem su bili
zaposleni. Nesporna je činjenica, iz ostalih pismenih dokaza, da u navedene
račune po prijemu virmana nisu unosili obavezne podatke, utvrdili identitet
lica koje je predalo virman, ispisali registraciju vozila imajući u vidu da
virmani nisu ovjereni niti izdati od strane Ministarstva pomorstva i
saobraćaja, kao ni od CB CG, iako je ovlašteni predstavnik oštećenog preduzeća
u svojoj izjavi tvrdio da su u pitanju falsifikati koji su kvalitetene izrade
okrivljeni nisu smjeli postupiti na ovakav način, pa da su isti i bili pravi
sačinili su lažne službene isprave što predstavlja način izvršenja ovog
krivičnog djela, a potkrepljeno je i činjenicom da su nadoknadili štetu
preduzeću. U konačnom na osnovu svega, zamjenica ODT-a K. je predložila da sud
okrivljene oglasi krivima i kazni po zakonu. U zavšnoj riječi na ponovljenom
glavnom pretresu je naprijed navedenom dodala da imajući u vidu ukidne razloge
Višeg suda u P., a na osnovu dokaza koji su provedeni na glavnom pretresu i to
istim dokazima, da smatram da isti nesporno ukazuju da su okrivljeni učinili
krivično djelo koje im je stavljeno na teret. Okolnost koju navode okrivljeni
da nijesu bili upoznati sa predmetnim upustvom je u suprotnosti sa iskazom okr
I. koji je dao pred istražnim sudijom kada je naveo da je znao da prema
propisima preduzeća nije mogao dati gotov novac za virmane, kao i okr Š. I.
koji je u svom iskazu pre istražnim sudijom naveo da je bio svjestan da
propisi preduzeće ne dozvoljavaju unovčavanje virmana a posebno iskazom
ovlaštenog predstavnika oštećenog koji je u svom iskazu naveo da je kod
okrivljenih postojala obaveza unosa količine goriva koje je izdato i da isti
nijesu imali nikakva ovlaštenja  da vrše finansijske trasakcije, te da nikada
nije bilo prećutne saglasnosti od uprave da se unovčavaju virmani i da je
postojala obaveza da postupaju po datom upustvu sa kojim su bili upoznati.  
U završnoj riječi branilac okrivljenih je izjavio da ostaje pri završnoj
riječi datoj na okončanom glavnom pretresu kojom prilikom je naveo da u
konkretnom slučaju treba primjeniti KZ koji je objavljen u Službenom listu
br.70/03, a koji je povoljniji za okrivljene, jer je čl. 416. KZ CG propisao
da krivično djelo zloupotrebe službenog položaja može biti izvršeno samo sa
umišljajem u namjeri da sebi ili nekom drugom pribavi korist ili drugome
nanese šteta. U ovom postupku nije bio predmet dokaznog postupka subjektivni
element krivičnog djela zloupotrebe službenog položaja, niti je to dokazano
posebno imajući u vidu da su virmani vješto falsifikovani što je nesporno, te
imajući u vidu da nema dokaza kod oštećenog da je upustvo iz 2001.g.
dostavljeno okrivljenima, branilac je predložio donošenje oslobađajuće
presude. U završnoj riječi datoj na ponovljenom glavnom pretresu ostajući pri
naprijed navedenom je dodao da ukazuje sudu na iskaz zakonskog zastupnika
oštećenog koji je na glavnom pretresu izričito rekao da ne posjeduje dokaz o
tome da je šefu objekta u R. dostavljeno predmetno upustvo. Iz iskaza
zakonskog zastupnika oštećenog proizilazi da su i nakon izdavnja navodnog
upustva 2oo1.g. u upravu sve do navedenog dogadjaja primali i realizovali
slične virmane i da nisu upozoravali benzinske stanice da iste ne primaju, iz
kog razloga odbrana i dalje insisitira da se u ovom slučaju kao povoljnije za
okrivljene primijeni blaži KZ naveden u Sl List br 70/2003 jer je u istom
propisana namjera kao subjektivni element ovog djela što u dokaznom postupku
za okrivljene nije dokazano. Ukazao je sudu da je Viši sud u identičnom
predmetu Osnovnog suda u D.  posl.br. K..... donio oslobadjajuću presudu pod
posl.br. br Kž .... U konačnom je branilac dodao da je vjerovatno vijeće Višeg
suda u ovom predmetu previdio iskaz zastupnika oštećenog da oštećeno preduzeće
nema dokaz da je benzinskoj pumpi u R. dostavljeno predmetno upustvo.  
Okrivljeni I. D. je u svojoj odbrani datoj na glavnom pretresu naveo da ostaje
u svemu pri svojoj odbrani datoj u toku postupka. U svojoj odbrani datoj pred
istražnim sudijom je  naveo da radi na benzinskoj pumpi u R. kao poslovođa.
Pošto mu radno vrijeme nije određeno često radi i po 15 sati po potrebi. Po
pitanju spornih virmana je naveo da je samo bio u kontaktu sa virmanom koji je
realizovan 26.07.2003.g. a koji je glasio na iznos od 300 eura. U  kritično
vrijeme točilac goriva je bio J. N. koji je tražio od njega da napiše račun po
osnovu virmana koji mu je dala mušterija, i koliko se sjećao utočeno je
20-30litara dizela D2, a kako mu je rakao J. ovaj kupac je tražio da mu se
ostatak isplati u gotovom pritom mu govoreći da obilazi teren i da mu zbog
toga treba gotovina. J. je to prihvatio i vratio kusur u iznosu od 300 eura,
možda gotovinski oko 270 eura i poslao ga kod njega da mu napravi račun. Na
virmanu koje mu je navedeno lice dostavilo nije primijetio ništa neobično, tj.
ni po čemu se nije razlikovao od drugih virmana, ali je vidio da se radi o
Ministarstvu tj. da je u pitanju neka Vladina služba pa mu nije djelovalo
ništa sumnjivo. Tako je napisao račun, kao što je to bilo uobičajeno, navodeći
korisnika, iznos i njegov potpis, a takođe i kupac se potpisao na računu, a
jedino nije stavio broj registraskih tablica pritom ne znajući ni sam zašto to
nije uradio. Okrivljeni je naglasio da se kritični događaj desio 26.07.2003.g.
a to je bilo prije nego što su dobili uputstvo da u ovakvim situacijama moraju
unijeti ime i prezime donosioca virmana i br. njegove lične karte, tako da je
radio po važećoj proceduri pritom je samo propustio da upiše broj reg.tablica.
Dalje je naveo da je znao da po unutrašnjim propisima preduzeća nije
dozvoljeno davati gotov novac za virmane, ali da je to manje više bila uhodana
praksa i  takvih slučajeva je bilo i ranije. Po pitanju ostalih virmana koji
su realizovani na ovoj benzinskoj pumpi i to njih 4 koji glase na iznos od po
300 eura, okr. I. je izjavio da nema nikakve veze sa njima. Istakao je da je
tačno da je na računu od 18.07.2003.g. njegov potpis, ali da je na računu
rukopis Š., pa je predpostavio da se radi o predhodno blanko potpisanom računu
koji je Š. ispunio. Dalje je istakao da on kao poslovodja uopšte nije bio
informisan o tome da su ova četiri virmana realizovana odnosno zamjenjena za
gotov novac, niti su ga točioci obavijestili o tome, a o čemu ga nijesu ni
ranije obavještavali. U konačnom okrivljeni je naveo da je kategoričan da
kritične prilike kada je pisao račun nije bilo nikakvo čašćavanje, niti je
imao materijalni interes da razmijeni virman za novac, već se  radilo o kusuru
koji su iplatili po praksi koja je vladala do tada, a čak su jednom prilikom i
Ministru saobraćaja tako djelimično virman isplatili novcem. Takodje je
istakao da lice koje mu je predalo virman ne bi mogao prepoznati jer je bio
vrlo kratko u kontaktu sa njim.
U svojoj odbrani datoj na glavnom pretresu dana 09.05.2008.g. je dodao da su
uputstvo od strane „Ju.“ dobili u 8 mjesecu 2003.g., a krivično djelo koje im
je stavljeno na teret se desilo u 7.mjesecu  iste godine. Takođe je istakao da
su svi zaposleni na pumpi bili ovlašteni da izdaju račune, tako da onaj koji
je izdavao gorivo nije bio obavezan da izda račun, već je to moglo uraditi
drugo zaposleno lice kako ne bi dolazilo do zastoja u poslu. Pored izdavanja
računa po osnovu virmana mogli su licu koje je plaćalo gotovinom na njegovo
tražanje izdati račun, a na računu su upisivali ime firme na koju je glasio
virman, a račun je potpisivalo lice donosilac virmana. Virmani od strane
Ministarstva pomorstva i saobraćaja bili su im ranije prezentirani i znali su
ko je lice koje je po uobičajenom postupku sipalo gorivo, to je bio Ministar
L. kome su vraćali novac u iznosu koji je predstavljao razliku izmedju
količine sipanog goriva i iznosa na viramnu. Lice koje mu je kritičnom
prilikom predalo virman i kome je izadao račun nije bio Ministar L., a to lice
ne poznaje niti ga je ikada više vidio. Dalje je naveo da prilikom prijema
virmana imaju obavezu da provjere da li isti ima pečat i od koga je izdat i to
samo vizuelno, te da nisu u mogućnosti da utvrde da li se radi o originalu ili
falsifikatu, kao i da nije imao od strane „J.“ formalno odobrenje da novac
koji predstavlja razliku od iznosa u virmanu i onog iznosa sipanog goriva da
mogu vratiti donosiocu virmana. Uputstva „J.“ 2001.g. su možda imali samo veće
benzinske pumpe, ali njihova pumpa uputstvo za postupanje po virmanu nije
posjedovala. U konačnom je naveo da na kraju radnog dana prilikom popisa
dnevnog pazara, nije bilo evidencije da li je novac po viramanu nekom isplaćen
u gotovini odnosno prilikom preuzimanja pazara i virmana od strane „J.“ isti
nije mogao zaključiti da li je bilo isplaćivanje radnika u novcu po virmanima.
Dodao je da nije bilo izdavanje blanko računa, te da je postojala ustaljena
praksa da prilikom izdavanja računa za gorivo potpišu sledeći račun i isti
ispečatiraju, ali samo u cilju kako bi se nesmetano obavljao posao i ne bi
dolazilo do zastoja u radu. Prilikom postupanja na predmetni način uzimanja
viramna od strane Ministarstva, prilikom predaje istih „J.“ nije bilo nikakvih
prigovora vezano za takvo postupanje. Dalje je naveo da je upoznat da su i
protiv njegovih kolega sa drugih benzinskih stanica u CG vodjeni krivični
postupci ali da su u svim tim postupcima kolege oslobodjene, a čak što više
bio je upoznat da je protiv kolega iz T. postupak vodjen pred sudom u P. koji
je okončan oslobadjajućom presudom.  U konačnom je istakao da su on, okr. J. i
Š. u potpusnoti izmirili dug za koji je „J.“ oštećen o čemu su sudu dostavili
dokaz u postupku.  
Okr. I.je u završnoj riječi naveo da nema ništa da doda.  
Okr. J. N. je u svojoj odbrani datoj na glavnom pretresu naveo da ostaje u
svemu pri navodima svoje odbrane date u toku postupka. U odbrani datoj pred
istražnim sudijom ovog suda je naveo da je zaposlen na benzinskoj pumpi kao
točilac goriva te da je u kritičnom vremenu radio u smjeni od 06,00 do 21,00
h. Nije se sjećao datuma kada se desio kritični dogadjaj ali je naveo da zna
da je to bilo u julu mjesecu, te da je došlo lice sa putničkim vozilom koje mu
je tražilo da mu napuni rezervoar goriva i on mu je natočio određenu količinu
goriva. Kada je trebalo da plati ovo lice mu je raklo da ima virman
Ministrstva pomorstva i saobraćaja i da nema gotovog novac, a koji je glasio
na iznos od 300 eura, na što se pobunio jer nije bio u mogućnosti da mu sipa
toliki iznos goriva, te je dolazio u situaciju da preostali iznos virmana
isplati u gotovini, jer je znao da nije dozvoljeno propisima preduzeća.
Naglasio je da tada nisu imali zvaničnu zabranu tj. pismenu obavijest da u
ovakvim situacijama isplaćuju kusur u novcu, ali se to dešavalo i ranije ali
samo izuzetno i u mnogo manjim iznosima nego što je bio predmetni. Medjutim,
kako se zatekao u situaciji da mu ovaj čovjek ne može platiti gorivo i da je
zahtijevao novac, on mu je predložio da virman ostane kod njih, a da uliva
gorivo u dužem periodu dok ga ne potroši, ali je to lice bilo kategorično da
mu da novac i nije htio ni da čuje da ostavi virman i postepeno ga troši. Kako
se na pumpi već napravila gužva nije imao drugog izbora već je tog čovjeka
poslao kod šefa da mu napiše račun, a on je Iliću doviknuo da napiše račun ne
pricizirajući šta da stavi. Maeđutim nije bilo drugog rješenja nego da se
napiše račun da je utočeno gorivo u ovom iznosu. Nakon što je Ilić ispunio
račun i dao ga ovom licu, on je tom licu isplatilo oko 256 eura. Okrivljeni je
dalje naveo da je ovaj virman imao u rukama, odnosno fotokopiju koja se daje
benzinskim pumpama, ali na njemu nije primijetio ništa neobično, a pogotovo ne
da je falsifikovan. Istog dana desila se slična situacija, i tog puta se
pojavilo drugo lice koje je tražilo da mu se napuni rezervoar, ne govoreći
ništa o plaćanju. Kada mu je napunio rezervoar, ito je kao i prethodno lice
reklo da ima virman na 300 eura. Na to je on nervozno reagovao, odbijajći da
mu isplati razliku izmedju sipanog goriva i iznosa na virmanu. U to vrijeme na
stanici nije bio poslovođa I. već samo radnica iz prodajnog dijela V. D.. To
lice je bilo uporno i reklo mu da će pozvati njegovo preduzeće zašto neće da
mu isplati kusur, pa je on popustio jer je politika preduzeća da se mora
izlaziti u susret mušterijama i da ne bi imao problema sa predpostavljanima
pristao je da mu isplati ovu razliku. Takođe je rekao V. da ispiše ovaj račun
na 300 eura i ona je to uradila. Ni po pitanju ovog virmana nije posumnjao da
je falsifikat. U konačnom navodi da nije imao nikakav materijalni interes, te
da ga u oba slučaja ova lica nisu častila, a čak u oba slučaja njihov razgovor
je bio na ivici svadje jer su ga doveli u nezgodnu situaciju odnosno tek po
točenju goriva su ga obavijestili da plaćaju virmanom na veliki iznos. Dodao
je kategorično da su oba računa izdata istog dana i da su isti po serijskim .
brojevima jedan iza drugog, jer između njih nije bilo drugih računa koji su
plaćeni virmanima. Takođe je dodao da do ovakvih situacija ne bi došlo da su
radnici u rukovodstvu preduzeća koji su za to bili nadležni ova virmane koje
su oni svakodnevno izdavali i reagovali čim bi viedjli da nema uplate koja je
u virmanu navedena.
U svojoj odbrani datoj na glavnom pretresu dana 09.05.2008.g. okrivljeni J. je
dodao da je postupak sipanja goriva po virmanima za pravna lica bio takav da
ni u jednom slučaju nisu vraćali novac u gotovini za razliku izmedju sipanog
goriva i iznosa na koje je glasio virman, te da je  predmetni slučaj bio prvi
i da je to uradjeno iz razloga jer se radilo o Vladinoj ustanovi, pa kad je
lice koje je sipalo gorivo prijetilo da će pozvati nekog iz Vladine
organizacije i iznijeti pritužbu na njegov rad ukoliko mu se ne vrati u
gotovini razlika izmedju sipanog goriva iznosa na virmanu, te je tako i
uradjeno. U svim ostalim slučajevima virman je ostajao kod njih sve dok se ne
sipa gorivo u iznosu na koji je virman glasio i pri tom bi kupili račune do
potpunog iznosa virmana. Nikada prije nije vidio čovjeka koji je došao
kritičnog dana, isto tako ni drugog čovjeka koji je naknadno došao. Niko iz
„J.“ mu nije dao dozvolu da mogu Ministru sipati gorivo na predmetni način.
Dodao je da je bio ovlašćen da može da izda račun te da nijednom prilikom i ni
u kom slučaju nisu potpisivali blanko računa a tek nakon kritičnog dogadjaja
je došlo uputstvo o novom načinu postupanja po virmanima. Takođe je istakao da
je Ministru sipao gorivo po osnovu virmana ali da su isti uvijek glasili na
manje iznose tako da je Ministru uvijek sipao gorivo na iznos koji je glasio u
virmanu. Dnevne pazare i virmane su predavali „J.“, a nikad nije bilo
prigovora za njihovo poslovanje sa virmanima. Sve druge privatne firme koje su
izdavele virmane su sipale gorivo na navedeni način. U konačnom je naveo da je
upoznat da je i protiv drugih kolega vodjen sličan krivični postupak te da su
isti optuživani, ali u konačnom oslobodjeni. Nakon dobijenog uputstva od
strane „J.“ okr. Š. i I. su uplatili štetu koja je nastala u predmetnom
slučaju.  
U završnoj riječi okr. J. je naveo da kada se nešto desi donese se zakon o
tome što se dogodilo da se poslije takve stvari ne bi dogadjale a prije nego
što se nešto desi onda to ne postoji a oni u uletjeli u takvu situaciju da se
ovo prije dogodilo nego što su imali upustva tako da to smatra kao
olakšavajuću okolnost te oslobadjanje od ove situacije smatra kao normalno i
logično.  
Okr. Š. je u svojoj odbrani datoj na glavnom pretresu izjavio da ostaje u
svemu pri navodima odbrane date u toku postupka. U odbrani datoj pred
istražnim sudijom je naveo da radi na benzinskoj pumpi u R. i da su predmetni
događaji vezani za 17. i 18.07.2003.g. Dana 17.07.2003.g. negdje oko 14,00 h
na pumpu je došlo nepoznato lice sa putničkim vozilom sa zahtjevom da mu
natoči 20 eura goriva, što je on i učinio, a kada je trebao da plati ovaj
čovjek je izvadio virman na 300 eura. Odmah mu je rekao da po propisima
preduzeća ne može da vraće novac, ali je ovaj čovjek odmah počeo da galami, da
vrši pritisak na njega, pitajući ga da li zna ko je on, da je iz Ministarstva
da rade po cijeloj Crnoj Gori i na ovaj način primaju kusur i čak ga pitao da
li hoće da zbog ovog ostane bez posla. Pod tim njegovim pritiskom i galamom
pristao je da mu napiše račun, a kada mu je rekao da mora zapisati broj
tablice ovaj čovjek mu je rekao da nema što to da piše, da to nije njegov
problem, te da mu da kusur jer mu se žuri. U to vrijeme je na pumpi bio i
poslovođa I. koji je pričao sa nekim čovjekom tako da je on ispisao račun i
isplatio ovom čovjeku kusur od 280 eura, pritom se nije konsultovao sa I. jer
je ovakva praksa bila i ranije. Okrivljeni je dodao da je Ministar saobrćaja
dolazio ranije i na ovaj način točio gorivo. Okrivljeni je istakao da je bio
svjestan da propisi preduzeća ne ne dozvoljavaju ovakvo unovčavanje virmana,
ali kako se radilo o virmanu Ministrastva saobraćja, te da je ovaj čovjek
prijetio on je pristao da to učini na predmetni način. Nakon sat vremena od
kritičnog dogadjaja isto lice se pojavilo sa zahtjevom da mu natoči 10 l
goriva i onb je to uradio pretpostavljajući da će mu ovo lice obzirom da mu je
dao gotovinu, platiti novcam. Međutim ovo lice je ponovo izvadilo drugi
virman, na što se on iznervirao i ponovo ušao u raspravu sa njim, tako da mu
je ovo lice reklo „da nije njegovo da misli nego da radi“ što je on prećutao
primio taj drugi virman i isplatio kusur u gotovini. Dalje navodi da je
propustio da pogleda br. reg. tablice NN licu jer nje pretpostavio da se radi
o falsifikatu koji su mu izgledali potpuno ispravni, te da na njima nije ništa
bilo što bi ga navelo na sumnju da su falsifikati. Dalje navodi da je
sjutradan oko 08,30 h isto lice došlo na benzinsku pumpu samo s drugim
automobilom, te je ponovo natočilo manju količinu goriva plaćajući ga virmanom
od 300 eura. Ističe da je NN lice pomenuti virman izvadilo iz snopa gdje je
bila veća količina istih. On je pozvao ovo lice u prodajni prostor  gdje mu je
rekao da mora zapisati tablicu, na što mu je ono reklo da nema šrta da piše,
da je to za neki kompresor koji radui na putu i da ga ustvari račun uopšte ne
inetresuje. On je ispisao račun, tablicu nije nigladao tako da je isplatio
ovom licu oko 270 - 280 eura. Okrivljeni se jsćeoa da je ovo lice odbijalo da
potpiše račun , ali je na njegovo insistriranje ipak pokušao da poptiše račun.
Dalje je naveo da u to vrijeme nisu imali pismena uputstva da ne smiju
zamjenjivati virmana za gotov novac, ali je pretpostavljao da tako što nije
ispravno. Tek nakon ovog dogaćaja, a desetak dana prije davanja odbrane su
dobili pismeno uputstvo da ne obavljaju takve transakcije. U krajnjem
okrivljeni je naveo da je on napisao i ovaj treći račun na kome se nalzi
potpis Ilića, zbog toga što se radi o računu koji je I. prethodno blanko
poptisao jer je prema uobičajenoj praksi on obično potpisivao po jedan ili dva
računa u bloku. Takođe je naveo da nije znao da se radi o falsifikovanim
virmanima niti je imao ikakave koristi od toga.
U svojoj odbrani datoj na glavnom pretresu dana 09.05.20078.g. je dodao da je
po pitanju virmana dobijenog od istog lica dobio prijetnju da će ostati bez
posla jer je firma za koju je radio bila Vladina pa iz tog razloga je postupio
na predmetni način. U nekim slučajevima su upisivali br. reg. tablica ali da
se u situacijama kada je gužva ne praktikuje tako nešto. Takodje je dodao da
su imali usmeno upozorenje o zabrani unovčavanja virmana, ali da se u
predmetnom slučaju nije radilo o unovčavanju virmana, već isključivo vraćanju
razlike izmedju sipanog goriva i iznosa na koji je glasio virman, ali navedeno
upozorenje nije dobio od nadredjenih već od kolega. I druge privatne firme su
plaćale putem virmana, ali u navedenoj situaciji nije konsultovao poslovodju
kako da postupi jer nije htio neprijatnosti sa tim licem. Dodao je da je bio
ovlašten da izda račun, te da je bilo blanko popunjenih računa isključivo zbog
gužve. Navedeno NN lice je prvog dana došlo dva puta sa jednim vozlim, dok je
sjutradan došlo sa drugim vozilom. Istikao je kao tačnu činjenicu da je
Ministru Lomparu sipao gorivo na osnovu virmana te da se dešavalo da mu
isplate raliku izmedju sipanog goriva i iznosa na virmanu u iznosu od 1 euro.
Lokalnim firmama kao što su D. S., V. S. su sipali girivo po jednom virmanu
koji je glasio na veći iznos i to u više navrata dok se ne ispuni iznos iz
virmana. „J.“ im nije prigovarao kada su uz pazar predavali virmane. U
konačnom je dodao da je upoznat da su se i protiv njegovih kolega vodili
ovakvi postupci te da su isti oslobodjeni od odgovornosti, te da je izmirio
ošt. „J.“ iznos od 1.500.00 eura i pritom priložio sudu na uvid original
naloga za uplatu koji glasi na njegovo ime i na J. N. od 21.10.2003.godine.  
U završnoj riječi okr. Š. je izajvio da nema ništa da doda.  
U dokaznom postupku radi utvrdjivanja činjeničnog stanja i krivice okrivljenih
sud je proveo sledeće dokaze i to: pročitao iskaz ovlaštenog predstavnika
oštećenog preduzeća J. R. R. date u toku postupka i iskaz stalnog sudskog
vještaka grafološke struke J. Z. iz P. sa zapisnika od 27.03.2008.g., kao i
iskaz svjedoka V. Z. od 27.03.2008.g., zatim pročitao uputstvo o toku
dokumentacije u robno finansijskom poslovanju AD „J.“ br. .... od
26.09.2001.g. i izvršio uvid u fotokopiju naloga za prenos CB CG od
09.07.2003.g. i to 3 komada, kao i u fotokopiju naloga za prenos CB CG od
18.07.2003.g. i to 2 komada, kao i fotokopija računa „J.“ K. br. ..... od
17.07.2003.g., br. ..... od 17.07.2003.g., br. .... od 26.07.2003.g., br.
..... od 26.07.2003.g. i br. .... od 18.07.2003.g, zatim pročitao opomenu AD
„J.“ K. od 20.08.2003.g. i uputstvo finansijskog direkora o novom načinu rada,
pročitao dopis MUP-a RCG OB K. od 24.12.2003.g., kao i izvode iz kaznene
evidencije za okrivljenog Š. i okrivljenog J. izdate od strane OB-a K. dana
29.10.2003.g., te pročitao dopis Osnovnog suda u P. br. K. .... od
28.11.2005.g., dopis Višeg suda u P. br. Su. .... od 30.08.2005.g. i dopis br.
K. .... od 01.06.2004.g., pročitao dopis „J.“ AD K. br. 07-6319 od
23.03.2006.g. i izvršio uvid u priloge navedenog dopisa, pročitao dopis
Osnovnog suda u P. br. Kri. .... od 27.04.2006.g. i dopis Višeg suda u P.
posl.br. Su. ... od 27.06.2006.g., pročitao vještačenja Centra za krim.
tehniku MUP-a RCG br. .... i ....., i dopis UP CG PJ P. br. .... od
04.06.2007.g, kao i izvršio uvid u nalog za uplatu CB CG od 21.10.2003.godine.  
Nije bilo predloga za dopunu dokaznog postupka, kao ni prigovora na izvedene
dokaze.  
U svom iskazu datom na glavnom pretresu ovlašteni predstavnik oštećenog
preduzeća J.l AD R. R. je u svojoj izjavi datoj pred istražnim sudijom naveo
da je po pitanju mogućnosti zamjene virmana za gotov novac poslovanje bilo
jasno precizirano  uputstvom o toku dokumentacije u robno finansijskom
poslovanju MPO od 26.06.2001.g. u kome se definiše na koji način se plaća
virmanom. Dalje je naveo da postoji obaveza unosa količine goriva i da
prodavci nemaju nikakvih ovlašćenja da virman mijenjaju za gotov novac.
Imajući u vidu šta je osnovna djelatnost benzinske pumpe to nije postojala
neka posebna pismena  naredba, jer se tako nešto samo po sebi podrazumjevalo.
Kategoričan je bio u izjavi da nije postojala nikakava prećutna saglasnost
uprave preduzeća da se takvo što radi. Što se tiče podataka koji je unose u
račun po ovom uputstvu naveo je da je jasno navedena obaveza radnika na utvrde
identitet kupca, njegovo ime unesu u račun te napišu reg. vozila, količinu i
cijenu, te da jedan primjerak računa sa virmanom dostave Upravi. U konačnom je
naveo da je nesporno da je njihova šteta 1.500 eura tj. 5 virmana u iznosu od
po 300 eura, te da se pridružuju krivičnom gonjenju okrivljenih i da
postavljaju imovinsko pravni zahtjev u iznosu od 1.500 eura sa pripadajućim
kamatama. U svojoj izjavi datoj na glavnom pretresu dana 09.05.2008.g. je
dodao da imajući u vidu da je oštećeno preduzeće obeštećeno od strane
okrivljenih te se ne pridružuju krivičnom gonjenju okrivljenih i ne
postavljaju imovinsko pravni zahtjev. Dalje je dodao da su okrivljeni bili
upoznati sa uputstvom „J.“ na benzinskim pumpama o toku dokumentacije u robno
finansijskom poslovanju od 26.09.2001.g. te da su bili dužni da u računu koji
su izdavali licu unesu naziv korisnika, br. reg. oznake, količinu goriva,
korisnika kome je sipano gorivo. Dalje je naveo da njega lično okrivljeni
nijesu obavještavali o sipanju goriva po virmanima kao nii nikog iz preduzeća.
U preduzeću su posjedovali predmente virmane u originalu  i prostim uvidom u
iste se moglo zaključiti da su vrlo vješto uradjeni, te je neočekivano bilo
posumnjati da se radi o falsifikatima, tako da se od okrivljenih i nije moglo
očekivati da su mogli utvrditi da se radi o falsifikatu. Predmetno upustvo je
dostavljano šefovima objekata, tako da je isti imao dužnost da ostale
zaposlene upozna sa isadržajem. U konačnom je naveo da ne posjeduje dokaz o
tome da je šefu objekta u R. dostavljeno predmetno uputstvo.  
Sudski vještak grafološke struke J. Z. iz P. je u svojoj izjavi naveo da je u
predmetnom slučaju prilikom davanja svog nalaza i mišljenja imao na uvid
originale predmetnih virmana i računa jer u protivnom u svom nalazu i
mišljenju bi naglasio da se radi o prostim fotokopijama koje je uporedjivao sa
originalnim pečatom, a prilikom davanja i mišljenja je morao imati i original
pečat radi uporedjivanja. Dalje je naveo da su nalozi za prenos CB CG čije se
fotokopije nalaze u spisima bili predmet vještačenja iz njegovog nalaza i
mišljenja, koji se nalazi u spisima predmeta, te dodao da ostaje u svemu pri
svom pismenom nalazu  i mišljenju koji se nalazi u spisima predmeta.  
Iz nalaza od 15.12.2003.g. sud je utvrdio da sporni otisci štambilja CB CG
platnog prometa evidencijalnog broja .... konstatovani na ... sporna naloga za
prenos Ministarstva pomorstva i saobraćaja P. nisu autentični otisci štambilja
CB CG platnog prometa P. odnosno isti su falsifikovani. Sporni otisci
štambilja CB CG platnog prometa P. evidencionalnog broja ..... uključujući i
drugih 10 spornih naloga pronadjenih kod S. J. konstatovani na 96 sporna
naloga za prenos nisu autentični otisci štambilja CB CG platnog prometa,
odnosno isti su falsifikat. Proučavanjem spornih utisaka štambilja CB CG
evidencionalnog broja ..... konstatovani na 27 sporna naloga za prenos
Ministarstva pomorstva i saobraćaja i njihovo uporedjenje sa nespornim otiskom
štambilja CB CG bilo je potpuno onemogućeno. Takodje je na osnovu otiska
štambilja CB CG evidencionalnog broja ...... konstatovan na jednom spornom
nalogu za prenos Ministarstva pomorstva i saobraćaja utvrdjeno je da je
autentičan otisak štambilja CB CG, odnosno nije falsifikat.  
Svjedok V. Z. je u svojoj izjavi naveo da u ime Ministarstva u kojem je
zaposlen i od strane od kojeg je ovlašten da pristupi pred sudom tvrdi da
sporni virmani nijesu izdati od strane Ministarstva niti potpisani ni
pečatirani od strane ovlaštenog lica Ministarstva. Dalje je naveo da pravo
potpisivanja virmena u ime Ministarstva isključivo imaju ministar i sekretar
Ministarstva i to isključivo ministar, ali putem ovlašćenja isti može za
potpisivanje virmana ovlastiti sekretara Ministarstva, vezano za naznačenje
iznosa u virmanu, odnosno licu koje popunjava iznos na virmanu. Virmane
potpisane od strane ministra i sekretera mogu isključivo koristiti lica
zaposlena u ministarstvu, i to lica kojim su dati virmani od strane ministra
ili sekretara.  Naveo je da nije lično upoznat na koji način i da li su
izdavani virmani od strane Ministarstva 2003.g, te da je od strane svojih
nadredjenih upoznat da je ovakvih slučajeva bilo i na drugim benzinskim
pumpama, a procedura oko izdavanja virmana je ustaljena procedura s tim da
nije bio upoznat kakva je ona bila 2003.godine  
Iz uputstva o toku dokumentacije u robno finansijskom poslovanju MPO AD „J.“
br, .... od 26.09.2001.g. utvrđuje se da je istim propisano između ostalog u
dijelu koji se odnosi na evidenciju prodaje da da je uz svaki (originalni)
virman trebalo da budu priloženi odgovarajući računi sa čitko ispisanim
nazivom kupca, registracijom vozila, šifrom artikla, količinom i cijenom, kao
i da datum na računu mora odgovarati kalendarskom danu dnevne prodaje, te da
račun mora biti ovjeren i pečatiran, a virman biti poništen pečatom na kojem
piše „REALIZOVAN“ jer će se u protivnom snositi odgovornost eventualne ponovne
realizacije istog. Takodje na virmanu za gotovinsku uplatu u polju „poziv na
broj“ treba upisati datum na koji se uplata odnosi.  
Uvidom u fotokopiju naloga za prenos CB CG od 09.07.2003.godine i to 3 komada
utvrdjuje se da je u istima kao dužnik navedeno Ministarstvo pomorstva i
saobraćaja, te da je u rubrici svha uplate navedeno uplata za gorivo, kao i da
je u sva tri naloga kao iznos upisan iznos od po 300,00 eura, kao i da je na
svakom od njih udaren pečat „realizovano“.  
Uvidom u fotokopiju naloga za prenos CB CG od 18.07.2003.godine i to 2 komada
utvrdjuje se da je u istima kao dužnik navedeno Ministarstvo pomorstva i
saobraćaja, te da je u rubrici svha uplate navedeno „za gorivo“, kao i da je u
oba naloga kao iznos upisan iznos od po 300,00 eura, kao i da je na svakom od
njih udaren pečat „realizovano“.  
Uvidom u fotokopije računa „J“ K. br. .... od 17.07.2003.god. br. .... od
17.07.2003. br. ... od 26.07.2003. br. .... od 26.07.2003.god. br. .... od
18.07.2003.god. utvrdjuje se da su svi izdati za Ministarstvo pomorstva i
saobraćaja P. u iznosima od po 300 eura.  
Iz opomene AD „J.“ K. svim zaposlenim na benzinskim stanicama od 20.08.2003.g.
utvrđuje se da je istom od strane direktora Sektora za maloprodaju navedeno da
se u skladu sa već ranije datim Uputsvom opominju zaposleni da se pridržavaju
naloga u vezi pisanja računa, a za virmanske uplate da moraju na računu
ispuniti reg. oznake automobila kome se sipa gorivo sa čitkim potpisom
prodavca, a takodje da za sve nepoznate kupce koji su donosioci virmana
obavezno moraju na računu ispisati ime i prezime i br. l.k. donosioca. Takodje
stoji da će najstrože biti kažnjeni oni koji se ne budu pridržavali u skladu
sa ovom odredbom. Iz uputstva finasijskog direktora utvrđuje se da je isti
naslovljen pravnoj službi J. K. kojim dopisom finanisjki direktor obavještava
ovu službu o načinu plaćanja putem virmana.  
Iz dopisa MUP-a RCG OB K. od 24.12.2003.g.  utvrdjuje se da se virmanski
nalozi koji su upotrebljeni u izvršenju predmetnog krivičnog djela na štetu
„J.“, nalaze se u Centru za krim. tehniku MUPa- CG, a koji je iste proslijedio
Višem sudu u P..  
Iz izvoda iz kaznene evidencije za okr. Š. i okr. J. se utvrdjuje da imenovani
okrivljeni ranije nijesu osuđivani.  
Iz dopisa Osnovnog suda u P. posl.br.K. .... od 28.11.2005.g. proizilazi da je
uvidom u spise predmeta K.br. .... utvrđeno da se u istima ne nalaze računi
benzinske stanice u R., a takodje ni vještačenje grafološke struke u vezi sa
istim.  
Iz dopisa Višeg suda u P.i posl.br. Su. ... od 30.08.2005.g. proizilazi da su
spisi predmeta navedenog suda K.... dostavljeni Osnovnom sudu P. kao stvarno i
mjesno nadležnog za dalje vodjenje postupka, a iz dopisa posl.br. K.... od
01.06.2004.g. proizilazi da Viši sud P. nije u mogućnosti da dostavi
originalne račune benzinske stanice u R. iz razloga što se cjelokupni predmet
nalazi kod krivičnog vijeća navedenog suda.  
Iz dopisa „J.“ AD K. br. ....od 23.03.2006.g. proizilazi da je predstavnik
navedene firme došao do saznanja da se dokumentacija neophodna za vodjenje
krivičnog postupka pred ovim sudom, nalazi u Osnovnom sudu u P..
Iz dopisa Osnovnog suda u P.  posl.br. Kri. .... od 27.04.2006.g. proizilazi
da ovaj sud nije bio u mogućnosti da dostavi postupajućem istražnom sudiji u
predmetnom krivičnom postupku traženu dokumentaciju vezano za izvršenje
predmetnog krivičnog djela jer nije evidentirana u bazi podataka istog.  
Iz dopisa Višeg suda u P. posl.br. Su. .... od 27.06.2006.g. proizilazi da
navedeni sud nije bio u mogućnosti dostaviti tražene dokaze jer su isti
ustupljeni Osnovnom sudu u P. na dalju nadležnost. Takodje provjerom u sudski
depozit utvrdjeno je da deponovanih priloga iz nvedenih spisa predmeta nema.  
Iz vještačenja Centra vještačenja za krim. tehniku MUP-a RCG br. .... i ....
utvrđuje se da je ovom centru dostavljen veliki broj tačnije 473 sporna
dokumenta J. AD k., uključujući i predmetne naloge za prenos Centralne Banke
CG, za koje je utvrđeno da su falsifikovani.  
Iz dopisa UP CG PJ P. br. .... od 04.06.2007.g. proizilazi da se da se
originalni predmetnih virmana i računa JPK nalaze kod Višeg suda u P..  
Uvidom u nalog za uplatu CB CG od 21.10.2003.g. utvrdjuje se da su Š. I. i J.
N. uplatili uplatu na račun oštećenog preduzeća „J.“ AD K.iznosa od 1.500 eura
po osnovu neispravnih virmana Ministarsta pomorstva i saobraćaja.  
Na osnovu svih izvedenih dokaza, cijeneći ih pojedinačno i u uzajamnoj
povezanosti, a u odnosu na odbrane okrivljenih, postupajući po ukindnim
razlozima iznijetim u rješenju Višeg suda u Podgorici posl.br. Kž. .... od
17.03.2009.g. sud je nespornim utvrdio činjenično stanje bliže navedeno u
izreci odluke. Naime, sud je nespornim utvrdio da su okrivljeni I., J. i Š. u
periodu od 17.07. do 26.07.2003.g. u R. kao odgovorna lica i to okrivljeni I.
D. kao odgovorno lice, a okrivljeni J. N. i okrivljeni Š. I. kao prodavci u J.
AD K. – benzinska stanica R. iskoriščavanjem svog službenog položaja drugom
pribavili korist na način što je okrivljeni J. N. primio dva falsifikovana
virmana navodno izdata od Ministarstva pomorstva i saobraćaja Vlade RCG na
iznose od po 300,00 eura na osnovu kojih je donosiocu virmana izdao gorivo od
po 30,00 eura a ostatak novca u visini od 270,00 eura isplatio donosiocu
virmana na osnovu kojeg je okrivljeni I. D. izdao račun unoseći u isti
nesitinite podatke o količini izdatog goriva bez podataka o licu kojem je
izdat račun i registarskim tablicama vozila, a drugi račun po nalogu
okrivljenog J. izdala V. D., okrivljeni Š. I. primio 3 falsifikovana virmana
navodno izdata od Ministarstva pomorstva i saobraćaja Vlade RCG na iznose od
po 300,00 eura, na osnovu kojih je donosiocu virmana izdao gorivo u
vrijednosti od po 30,00 eura a ostatak novca u visini od po 270,00 eura
isplatio donosiocu virmana na osnovu kojih je izdao račune unoseći u iste
neistinite podatke o količini izdatog goriva bez podataka o licu kome je izdat
račun i registarskim tablicama vozila od kojih je jedan račun blanko potpisao
okrivljeni Ilić, postupajući tako protivno upustvu o toku dokumentacije u
robno finansijskom poslovanju AD „J.“ K. br. 14504 od 26.09.2001.g. čime su
oštećenom „J.“ AD K. nanijeli štetu u iznosu od 1.500,00 eura a donosiocima
falsifikovanih virmana pribavili korist u navedenom iznosu.  
Prilikom utvrđivanja činjeničnog stanja bliže navedenog u izreci odluke, sud
je imao u vidu da su okrivljeni u svojim odbranama priznali za svoje radnje
koje su kritičnim prilikama preduzimali, a koje nesporno nijesu bile u skladu
sa Upustvom o toku dokumentacije u robno finansijskom poslovanju MPO AD J. od
26.09.2001.g. Naime okrivljeni J. je u svojoj odbrani priznao da je kao
poslovodja u J. AD K. na benzinskoj stanici u R. kritičnog dana primio dva
predmetna virmana navodno izdata od Ministarstva pomorstva i saobraćaja Vlade
CG na iznose od po 3oo,oo eura na osnovu kojih je donosiocu virmana izdao
gorivo u vrijednosti od po 3o,oo eura te da je ostatak novca u visini od po
27o,oo eura isplatio donosiocu virmana na osnovu kojeg je okrivljeni I. D., a
što je I. i priznao u svojoj odbrani, izdao račun unoseći u isti neistinite
podatke o količini izdatog goriva, bez podataka o licu kojem je izdat račun i
registraskim tablicama vozila, dok je drugi račun po njegovom nalogu (nalogu
Jančića) izdala V. D.. Takodje okrivljeni Š. je u svojoj odbrani priznao da je
u kritičnom periodu kao prodavac u J. AD K. – benzinska stanica R. primio tri
predmetna virmana navodno izdata od Ministarstva Pomorstva i saobraćaja Vlade
RCG na iznose od po 3oo,oo eura te da je na osnovu istih donosiocu virmana
izdao goriva u vrijednosti od po 3o,oo eura a da je ostatak novca u visini od
po 27o,ooo eura isplatio donosiocu virmana te izdao račune unoseći u iste
neistinite podatke o količini izdatog goriva bez podataka o licu kome je izdat
račun i registarskim tablicama vozila, od kojih je jedan račun blanko
prethodno bio potpisao okrivljeni I.. Imajući u vidu ovakve odbrane
okrivljenih, te iskaz ovlaštenog predstavnika oštećenog preduzeća J. R. R.,
kao i Upustvo o toku dokumentacije u robno finansijskom poslovanju MPO AD J.
od 26.09.2001.g. sud je nespornim utvrdio da su okrivljeni na navedeni način
postupali suprotno navedenom upustvu AD J. K. od 26.09.2001.godine u kome su
bili zaposleni, medjutim na drugoj strani iz niti jednog provedenog dokaza
nije nesporno utvrdjeno da je navedeno upustvo AD J. K. bilo uručeno
okrivljenima na benzinskoj stanici u R..  
Da su virmani koje su okrivljeni kritičnim prilikama primili i na osnovu kojih
su izdavali gorivo donosiocima virmana bili falsifikovani sud je nespornim
utvrdio iz nalaza i mišljenja Centra za krim. tehniku MUP-a CG, zatim iskaza
ovlaštenog predstavnika oštećenog preduzeća J. AD K., te iskaza ovlašćenog
predstavnika Ministarstva pomorstva i saobraćaja Vlade RCG, kao i iskaza
stalnog sudskog vještaka grafološke struke J. Z. iz P.. Medjutim na drugoj
strani, sud nalazi da se iz odbrane okrivljenih, kao i iz drugih provedenih
pismenih dokaza, te iskaza saslušanih predstavnika preduzeća AD J. K.i
Ministarstva pomorstva i saobraćaja RCG tj. iskaza R. R. i sjedoka V. Z., ne
može nespornim utvrditi da su okrivljeni znali da su predmetni virmani tj.
nalozi za prenos sredstava bili falsifikovani.  
Dalje, iz odbrana okrivljenih i iskaza ovlaštenog predstavnika Ministarstva
saobraćaja i pomorstva RCG nesporno proizilazi da je pojava lažnih virmana –
naloga za prenos u kritičnom periodu bilo ne više benzinskih pumpi J. AD K.
širom C. G., a ne samo na benzinskoj pumpi u R. gdje su okrivljeni zaposleni.
Dalje, kako su to okrivljeni naveli u svojim odbranama, a u svom iskazu
povrdio i ovlašteni predstavnik oštećenog preduzeća J. AD K., nesporno
proizilazi da okrivljeni nijesu imali razloga da posumnjaju u ispravnost
predmetnih virmana – naloga za prenos sredstava, pogotovo što su predmetni
virmani bili ovjereni pečatom C.B. CG.  
Takođe, nesporna je činjenica da su okrivljeni na osnovu lažnih virmana, tj.
naloga za prenos sredstava sipali gorivo donosiocu virmana u mnogo manjem
iznosu od onog koji je bio naznačen u virmanu, te razliku iznosa od unesenog u
virmanu i iznosa sipanog goriva isplaćivali donosiocu virmana u gotovom novcu
na ruke, kao i izdavali račune koje nijesu popunjavali u skladu sa Uputstvom
J. AD K. od 26.09.2001.g. Navedeno sud nesporno upućuje na zaključak da je kod
okrivljenih postojala svijest o tome da na navedeni način iskorištavaju svoj
službeni položaj. Prvenstveno iz razloga jer kako to sami navode u svojim
odbranama to su radili za poterebe i po nalogu potpuno nepoznatog lica, čime
su imali obavezu više da provjere ne samo vjerodostojnost virmana, već i da
provjere identitet lica koje je predmetne virmane donosilo u ime Ministartva,
a posebno pri činjenici da okrivljeni Ilić u svojoj odbrani navodi da su im
virmani Ministarstva pomorsta i saobraćaja i ranije bili prezentirani i da su
znali ko je lice koje je po uobičajenom postupku sipalo gorivo. Ovo tim prije
da, iako je u toku postupka utvrđeno da nema dokaza da je Upustvom o toku
dokumentacije u robno finansijskom poslovanju MPO AD J. od 26.09.2001.g.
službeno dostavljeno na benzinskoj pumpi u R. na kojoj su okrivljeni bili
zaposleni, okrivljeni I. u svojoj odbrani priznaje da je znao da po
unutrašnjim propisima preduzeća nije dozvoljeno davati gotov novac za virmane,
a i okr. J. takođe u svojoj odbrani priznaje da je znao da ovakvo njegovo
ponašanje tj. isplaćivanje preostalog iznosa iz virmana od iznosa sipanog
goriva nije dozvoljeno propisima preduzeća. Pri takvom stanju stvari za sud
nije bilo dileme da su okrivljeni kao odgovorna lica u oštećenom preduzeću,
bili svjesni da na predmetni način iskorištavaju svoj službeni položaj, kao i
da drugom i to kako u svojim odbranama navode potpuno nepoznatom licu
pribavljaju imovinsku korist, odnosno da preduzeću u kome obavljaju službenu
dužnost nanose štetu. Nasuprot tome, odbrane okrivljenih u dijelu gdje
negiraju izvršenje krivičnog djela koje im je stavljeno na teret, odnosno u
dijelu gdje negiraju da su kritičnim prilikama i to okr. I. kao poslovođa, a
okr. J. i I. kao prodavci u J. AD K. na benzinskoj stanici R. na način kako im
je to optužbom stavljeno na teret, iskoristili svoj službeni položaj i time
drugom pribavili korist, a oštećenom AD „J.“ K. nanijeli štetu, sud nije
prihvatio nalazeći da su njihove odbrane nelogične i neuvjerljive te smišljene
na izbjegavanje krivice.  
Za sud nije bilo dileme da su okrivljeni postupali sa umišljajem svjesni
značaja svojih djela i želeći njihovo izvršenje.  
Time su se u radnjama okrivljenih bliže opisanim u izreci odluke ostvarili svi
bitni elementi bića krivičnog djela zloupotrebe službenog položaja iz čl. 216.
st. 4. u vezi st. 1. KZ RCG , pa ih je sud oglasio krivima za isto.  
Prilikom odlike o vrsti i visini krivične sankcije koju okrivljenima treba
izreći sud je pošao od toga da je za predmetno krivično djelo zakonom
zaprijećeno kaznom zatvora od šest mjeseci do pet godina. U smislu čl. 41. KZ
SRJ sud je kao olakšavajuće okolnosti na strani okrivljenih Ilića i Jančića
cijenio njihove porodične prilike, kao i na strani okr. J.a i Š. njihovu
raniju neosuđivanost. Kao olakšavajuću okolnost na strani okrivljenih sud je
cijenio činjenicu da su u međuvremenu do donošenja odluke u predmetnoj
krivično pravnoj stvari u cjelosti nadoknadili štetu koje je oštećeno
preduzeće pretrpjelo u predmetnom slučaju. U konačnom kao olakšavajuću
okolnost na njihovoj strani sud je cijenio i protek vremena od izvršenja
djela, odnosno okolnost da je od izvršenja proteklo 6 godina. Otežavajućih
okolnosti na strani okrivljenih sud nije našao. Shodno naprijed navedenom, te
kako nije bilo dokaza da je okr. I. dosadašnjim načinom života pokaoa sklonost
ka izvršenju krivičnih djela, a pritom okrivljeni J. i Š. nesporno nisu
pokazali sklonost ka tome, sud je našao da će se u slučaju okrivljenih
upozorenjem uz prijetnju kaznom na njih dovoljno uticati da više ne vrše
krivična djela, pa im je izrekao uslovne osude kojim im je utvrdio kazne
zatvora u trajanju od po tri mjeseca i istovremeno odredio da se kazne neće
izvršiti ukoliko okrivljeni za vrijeme od po jedne godine i šest mjeseci od
dana pravosnažnosti presude ne učini nova krivična djela. Sud smatra da su
izrečene krivične sankcije adekvatne ličnostima okrivljenih, težini učinjenog
krivičnog djela, stepenu njihove krivice i okolnostima pod kojima su djelo
učinili, te da će se njima ostvariti ciljevi specijalne i generalne prevencije
i u dovoljnoj mjeri uticati na okrivljene i na druge eventualne učinioce ovih
i sličnih krivičnih djela da ubuduće ne vrše kako ova tako ni druga krivična
djela.  
Imajući u vidu naprijed navedeno, a primjenom odredbi čl. 3.5.8.13.22.
33.34.38. 41.42.43.52.53.54 KZ SRJ i čl. 358 i 364 ZKP-a CG, odlučeno je kao u
izreci odluke.  
Sud je obavezao okrivljene da na ime troškova krivičnog postupka, a po osnovu
sudskog paušala uplate iznose od po 50,00 eura u roku od mjesec dana od dana
pravosnažnosti presude na ž.r. ovog suda pod prijetnjom prinudnog izvršenja,
shodno čl. 199 i čl. 202 ZKP-a.  
Na gore iznijetim razlozima sud zasniva svoju odluku.  
OSNOVNI SUD U KOTORU
Dana, 17.07.2009.godine  
       Zapisničar,                                             PREDSJEDNIK
VIJEĆA -S u d i j a,
Mirjana Krivokapić
Suzana Pribilović  
PRAVNA POUKA: Protiv ove presude se ima pravo žalbe u roku od 15 dana od
dana   prijema iste Višem sudu u Podgorici, a preko ovog suda.  