K.br. 127/11
U IME CRNE GORE
OSNOVNI SUD U DANILOVGRADU kao prvostepeni krivični, po sudiji pojedincu
Vladimiru Novoviću, uz učešće Ane Ivanović, kao zapisničara, u krivičnom
predmetu okrivljenog R.M.a iz Danilovgrada, koga brani K.S. advokat iz
Nikšića, zbog dva krivična djela laka tjelesna povreda iz čl.152 st.2 u vezi
st.1 KZ, odlučujući po optužnom predlogu Osnovnog državnog tužilaštva iz
Podgorice Kt.br.1407/11-2 od 14.11.2011.godine, koji je na glavnom pretresu
zastupao Grujo Radonjić, zamjenik ODT-a iz Podgorice, nakon održanog glavnog i
javnog pretresa, u prisustvu zastupnika optužbe, okrivljenog, branioca
okrivljenog, oštećene R.D.e i zakonskog zastupnika oštećene R.M.e-R.D.1a, dana
19.09.2012.godine, donio je dana 20.09.2012.godine i istog dana javno objavio  
PRESUDU
Okrivljeni R.M., JMB ..., zvani M., od oca R. i majke J., rodjene T., rodjen
...godine u D., sa mjestom prebivališta u D. - selo V. bb, državljanin Crne
Gore, pismen, završio Višu ugostiteljsku školu, penzioner, oženjen, otac troje
djece, lošeg imovnog stanja, kome je presudom Osnovnog suda u Danilovgradu
K.br.10/94 od 07.03.1994.godine, zbog krivičnog djela iz čl.185 KZ RCG,
izrečena uslovna osuda, tako što mu je utvrdjena kazna zatvora u trajanju od 3
mjeseca, sa rokom provjere od 1 godine, a koja osuda je brisana rješenjem
Osnovnog suda u Danilovgradu K.br.45/06.  
Kriv je
Što je:  
Dana 16.08.2011.godine, oko 16,00 časova, u selu V., opština D., kosijerom,
opasnim orudjem, lako tjelesno povrijedio oštećene R.D.u i R.M.u, na način što
je vrhom kosijera udario oštećenu R.D.u u predjelu glave, a zatim držalom
kosijera oštećenu R.M.u, u predjelu lijeve strane tijela, nanoseći im lake
tjelesne povrede i to oštećenoj R.D.i u vidu rane razderotine kože poglavine u
potiljačnom dijelu glave, a oštećenoj R.M.i u vidu nagnječine kože u predjelu
grebena crijevne kosti karličnog pojasa lijeve strane tijela,  
- čime je počinio dva krivična djela laka tjelesna povreda iz čl.152 st.2 u
vezi st.1 KZ.  
Pa sud okrivljenom R.M.u primjenom citiranog zakonskog propisa, te odredbi
čl.4, 5, 13, 15, 36, 42 i 48 st.1 KZ prethodno utvrdjuje:  
- Za krivično djelo laka tjelesna povreda iz čl.152 st.2 u vezi st.1 KZ
učinjeno na štetu oštećene R.D.e kaznu zatvora u trajanju od 3 (tri) mjeseca.  
- Za krivično djelo laka tjelesna povreda iz čl.152 st.2 u vezi st.1 KZ
učinjeno na štetu oštećene R.M.e kaznu zatvora u trajanju od 3 (tri) mjeseca.  
Pa sud okrivljenom R.M.u primjenom citiranih zakonskih odredbi, te čl.48, 52,
53 i 54 KZ  i čl.226, 229 i 374 ZKP-a izriče  
USLOVNU OSUDU
Kojom mu utvrdjuje jedinstvenu kaznu zatvora u trajanju od 5 (pet) mjeseci i
istovremeno odredjuje da se ista neće izvršiti ukoliko okrivljeni za vrijeme
od 2 (dvije) godine po pravosnažnosti presude ne učini novo krivično djelo.  
Dužan je okrivljeni da na ime troškova krivičnog postupka uplati ovom sudu
iznos od 99,00 eura i po osnovu paušala iznos od 30,00 eura, a  sve u roku  od
15 dana po pravosnažnosti presude.  
Na osnovu čl.239 st.2 ZKP-a, oštećene R.D.a i R.M.a se radi ostvarivanja
imovinsko-pravnog zahtjeva upućuju na parnični postupak.  
O b r a z l o ž e nj e
Optužnim predlogom Osnovnog državnog tužilaštva iz Podgorice Kt.br.1407/11-2
od 14.11.2011.godine, stavljeno je na teret okrivljenom R.M.u izvršenje dva
krivična djela laka tjelesna povreda iz čl.152 st.2 u vezi st.1 KZ. Zastupnik
optužbe je na glavnom pretresu u završnoj riječi precizirao činjenični opis
krivičnih djela iz optužnog predloga, na način određen kao u izreci presude,
dok je pravna kvalifikacija ostala ista. Predložio je da sud okrivljenog
oglasi krivim i osudi na kaznu u zakonom propisanim granicama.  
Okrivljeni R.M.e u odbrani datoj u istražnom postupku u bitnom je naveo da je
dana 16.08.2011.godine oko 16,00 časova, putem potjerao ovce zajedno sa svojom
suprugom Z. i to do imanja koje se nalazi ispod kuće R.D.1a. Istakao je da se
put kojim je potjerao ovce od ranije nalazi pod sporom i on je sa komšijom
R.D.1om oko istog vodio postupak pred Osnovnim sudom u Danilovgradu, u kojem
sporu je ishodovao uspjeh tako da ima pravo službenosti prolaza. Nakon što je
potjerao ovce, vratio se kući i usput je sreo R.D.1a koji mu je tada rekao da
ovce tjera jednu po jednu, a ne u buljuku, našto mu je on odgovorio da je
uspio u sporu i da može prolaziti tim putem. R.D.1o mu je tada rekao da više
neće prolaziti tim putem. U tom momentu se umiješala supruga R.D.1a, R.D.a,
koja je sjedjela pored kuće i ista mu je uputila uvrede, obraćajući mu se
riječima „lažove, bagro, fukaro, nećeš prolaziti ovuda“, našto se on nije
obazirao već je pošao do svoje kuće. Kako je njegova supruga Z. ostala da čuva
ovce, ista ga je u jednom trenutku pozvala, rekavši mu da su mu ovce pobjegle
i on je onda pošao do imanja. Tvrdi da je ubrzo nakon toga do njegovog imanja
došla R.D.a i rekla mu da ne može prolaziti putem i nositi kosijer u ruci, na
što je on odgovorio da može prolaziti i da će svaki dan prolaziti obzirom da
ima presudu suda koja ga na to ovlašćuje. Za vrijeme dok se raspravljao sa
istom, došla je zaova R.D.e, R.M.a. Istakao je da je zatim ponovo krenuo u
pravcu svoje kuće, u kojem momentu je R.D.a uzela metalnu šipku koju je našla
na putu i sa istom počela da zamahuje u njegovom pravcu kako bi ga udarila,
našto je on reagovao tako što je počeo da se izmiče unazad i na taj način
izbjegavao udarce, dok je šipkom udarena R.M.a, s tim što nije vidio u kojem
dijelu tijela je R.D.a zadala udarac R.M.i, već je samo vidio da je od tog
udarca R.M.a pala na tlo. U tom trenutku je pritrčala njegova supruga, pri tom
mu se obraćajući riječima „Nećeš valjda da se biješ sa ženama“, nakon čega su
se on i njegova supruga povukli na svoje imanje gdje su ostali da čuvaju
stoku. Dodao je da je za svo vrijeme svađe držao kosijer u ruci, ali sa istim
nije zamahivao niti u pravcu R.D.e niti u pravcu R.M.e, te da kritičnom
prilikom nikog nije povrijedio.  
Okrivljeni R.M.e u odbrani datoj na glavnom pretresu u bitnom je naveo da je
dana 16.08.2011.godine, putem potjerao ovce zajedno sa svojom suprugom Z. i to
do njegovog imanja koje se nalazi ispod kuće R.D.1a. Put kojim je tjerao ovce
je sada pod sporom, ali on ima sudsku odluku kojom mu je utvrđeno pravo
službenosti prolaza pješke, progona stoke, konja i magareta sa teretom. Nakon
što je potjerao ovce, vratio se kući i usput je sreo R.D.1a, koji mu je kazao
da ovce tjera jednu po jednu, a ne u buljuku. Zatim se umiješala i supruga
R.D.1a, R.D.a, koja mu je uputila niz uvrjedljivih riječi. Sjeća se da mu je
ista kazala „lažove, bagro, fukaro, nećeš ga prolaziti ovuda“. On se na to
nije obazirao, već je pošao do svoje kuće, navodeći da je nakon što mu je D.
uputila ove pogrdne riječi, pustio glasno muziku. Njegova supruga Z. je ostala
da čuva ovce i u jednom momentu ga je pozvala da dodje, jer su joj ovce
pobjegle. Dodao je da je njegova kuća od mjesta gdje je njegova supruga čuvala
ovce, udaljena najviše 50 metara. On je zatim pošao do imanja i sakupio je
ovce. Ubrzo poslije toga do njegovog imanja došla je R.D.a i kazala mu je da
ne može prolaziti navedenim putem. On joj je tada rekao da može prolaziti, jer
ima sudsku presudu. Kada je krenuo da ide kući, R.D.a je sa mjesta pored svoje
bistijerne uzela jednu metalnu šipku, koja je bila trapezastog profila, širine
2 i 3 cm, a dužine oko 2 m. Zatim je R.D.a zamahnula tom šipkom da ga udari.
On je tada stajao na udaljenosti od oko 1 do 1,5 m od nje. Izmakao se unazad i
izbjegao je udarac šipkom, a šipka je udarila R.M.u, koja ga je prethodno sa
leđa udarala nekim drvenim štapom ili prutom, pojašnjavajući da je u momentu
kada ga je R.M.a udarala odpozadi, ona bila iza njegovih leđa i licem okrenuta
prema njegovom potiljku. Od navedenog udarca M. je pala na tlo, a isto tako i
on se dok se izmicao unazad, spotakao i pao. Zatim je R.D.a istom metalnom
šipkom gađala u njegovom pravcu i kada se šipka odbila od zemlje, udarila ga
je u predjelu lijevog kuka. Istakao je da je u ovom događaju imao povrede u
predjelu oka i kuka, ali nije išao kod ljekara, smatrajući da je pogriješio
što to nije uradio. On se ustao sa zemlje, a zatim je prišla njegova supruga i
kazala mu je „Nećeš valjda da se biješ sa ženama“. Poslije toga on je ostao na
svom imanju, gdje inače čuvaju ovce, a kasnije se preko tuđih livada vratio
kući. Pojasnio je da kada je R.D.a zamahnula metalnom šipkom, ona je to
učinila sa svoje desne strane, a u pravcu svoje lijeve strane, dok je on
stojao naspram nje, tj. bili su okrenuti licem u lice. Za svo vrijeme
događaja, on je imao kosijer u ruci i samo ga je držao u desnoj ruci, a tim
kosijerom nije zamahivao. Upoznat na različitosti u odnosu na odbranu datu u
istražnom postupku, istakao je da je propustio da prilikom davanja odbrane u
istražnom postupku kaže da je pao nakon što se izmakao da izbjegne udarac
šipkom koji mu je uputila R.D.a, te da ga je R.M.a udarala nekim štapom,
odnosno prutom po leđima prije nego što je izbjegao udarac koji mu je uputila
R.D.a,. Tvrdi da nije udario kosijerom niti R.D.u niti R.M.u. U završnoj
riječi je naveo da prihvata završnu riječ svog branioca.  
Branilac okrivljenog R.M.a, adv. K.S. u završnoj riječi je zastupao tezu da
nije dokazano da je njegov branjenik počinio krivična djela stavljena mu na
teret, zbog čega je predložio da ga sud oslobodi od optužbe.  
Sud je na glavnom pretresu u dokaznom postupku saslušao zakonskog zastupnika
oštećene R.M.e, njenog brata R.D.1a, saslušao svjedoka-oštećenu R.D.u,
saslušao svjedoka R.Z.u, izvršio uvid u izvještaj ljekara Jedinice za HMP u
Danilovgradu  od 16.08.2011. godine, izdat na ime oštećene R.D.e, izvršio uvid
u izvještaj ljekara Jedinice za HMP u Danilovgradu  od 16.08.2011. godine,
izdat na ime oštećene R.M.e, pročitao Rješenje Osnovnog suda u Danilovgradu
R.br.104/08 od 23.02.2009.godine, pročitao nalaz i mišljenje vještaka sudsko-
medicinske struke dr B.B.a Kt.br.1407/11-2 od 18.10.2011.godine, saslušao ovog
vještaka i pročitao izvod iz kaznene evidencije Uprave policije Ispostava
Danilovgrad od 20.10.2011.godine izdat na ime okrivljenog R.M.a.  
Zakonski zastupnik oštećene R.M.e, njen brat R.D.1o u iskazu datom na glavnom
pretresu u bitnom je naveo da se pridružuje krivičnom gonjenju protiv
okrivljenog R.M.a i da postavlja imovinsko-pravni zahtjev.  
       Svjedok-oštećena R.D.a u iskazu datom u istražnom postupku i na glavnom pretresu u bitnom je navela da u dužem vremenskom periodu, ona i njena porodica ne komuniciraju sa R.M.em, a uzrok tome su neke nesuglasice oko imovinskih odnosa. Dana 16.08.2011. godine, oko 16,00 časova, R.M.e je držeći kosijer u ruci, potjerao ovce kroz njihovo dvorište koje se nalazi u selu V.u D., kojom prilikom je R.M.a, njen suprug R.D.1o, upozorio da ovce tjera putem kako je to sud odredio, a ne da to vrši kroz čitavo dvorište i da im na taj način pravi štetu. Na te njegove riječi R.M.e je rekao da ima pravo tuda da prolazi, našto se ona umiješala i istom rekla „dobro prolazi“. Tom prilikom je sa R.M.em bila njegova supruga Z. Nakon što je potjerao ovce do svog imanja, R.M.e se vratio svojoj kući i pustio glasno muziku, a što inače često radi, da bi se zatim ponovo vratio na svoje imanje da čuva ovce. Kako je njenoj šestogodišnjoj kćerki S. smetala glasna muzika, ista je otišla do R.Z.e da bi je zamolila da muziku utiša, a ona je u strahu za svoje dijete pošla za njom, obzirom da sa R.M.em ne govore već duže vrijeme. Njena kćerka S. je sa njihovog imanja, sa udaljenosti od oko 10 metara od Z., istu pitala da li može da utiša muziku. U tom trenutku se umiješao R.M.e i rekao joj je kako ga oni provociraju i da je to razlog što on glasno pušta muziku. Tada se ona umiješala i tom prilikom je R.M.u rekla „Zašto to pričaš, reci što to mi tebi radimo“, da bi se zatim obratila Z. riječima „Zašto je našeg šipka polio otrovom i osušio ga“. R.M.e joj se tada neprimjerno obraćao, govoreći joj „Pogledaj se u ogledalo“, da bi mu ona rekla da više ne prolazi pored njihove kuće sa kosijerom jer joj se od toga prepadaju djeca, nakon čega je sa svojom kćerkom krenula prema njihovoj kući. Dalje je navela da je R.M.e krenuo za njom i pri tom joj rekao „Oću svaki dan ću prolaziti meni je tuda put“ . Tvrdi da se zatim R.M.e našao iza nje i da je zamahujući kosijerom njoj rekao „Sve ću vas poklat“. Ona je zatim uzela metalnu šipku, četvrtastog oblika i dužine oko 1 m do 2 m koja se slučajno nalazila pored njihove bistijerne, podigla je u vis i to u visini iznad glave, držeći pri tom šipku objema rukama u namjeri da se odbrani od R.M.a, u kojem trenutku je on kosijerom  udario u šipku, kojom prilikom ju je vrhom kosijera zahvatio u predjelu glave. Prije nego što je R.M.e zamahnuo kosijerom da je udari, ona je uzela metalnu šipku, a zatim se okrenula prema njemu. Istakla je da sa ovom šipkom nije zamahivala u pravcu R.M.a. Pojasnila je da nakon što je R.M.e udario kosijerom u metalnu šipku, metalni dio kosijera je nju udario u potiljačni dio glave sa lijeve strane, dok su u momentu zadavanja udarca, ona i R.M.e stajali okrenuti jedno prema drugom licem u lice. Mjesto gdje je njoj R.M.e zadao udarac je potpuno ravno i u istom su nivou bile pozicije gdje je ona stajala i gdje je stajao okrivljeni. Tvrdi da je R.M.e opet krenuo prema njoj, da bi u tom momentu pritrčala njena zaova R.M.a, koja je inače duševni bolesnik, kako bi je zaštitila, a pritrčala je i supruga R.M.a, Z. i tu su ih razdvojili. Nakon toga je R.M.e držalom kosijera zadao udarac njenoj zaovi M. u predjelu lijevog kuka. Ubrzo zatim ona je sa svojom zaovom M.pošla do njihove kuće, pozvala policiju, da bi nakon dolaska policije nju i njenu zaovu uputili u Hitnu pomoć u Danilovgradu u cilju pružanja medicinske pomoći. Pridružila se krivičnom gonjenju protiv okrivljenog R.M.a i postavila je imovinsko-pravni zahtjev.

Svjedok R.Z.a u iskazu datom u istražnom postupku i na glavnom pretresu u
bitnom je navela da je dana 16.08.2011. godine, oko 16,00 časova, zajedno sa
svojim suprugom R.M.em, potjerala ovce do imanja koje se nalazi u selu V. u
D., koje imanje se nalazi ispod kuće R.D.1a. Ona je ostala na imanju da čuva
ovce, dok se R.M.e vratio do njihove kuće i dok je isti prolazio putem čula je
kako R.D.1o govori M. da može ovce da tjera jednu po jednu, a ne u buljuku. Na
to mu je R.M.e rekao da ima pravo tuda da prolazi i da tjera stoku, a ujedno
je u tom momentu čula R.D.u, suprugu R.D.1a, koja je upućivala R.M.u niz
pogrdnih riječi čije se sadržine nije mogla sjetiti. Nakon toga R.M.e je došao
kod njihove kuće i uključio glasno muziku, jer to on uvijek radi da ne bi
slušao komšije kako ih vrijeđaju. Kod njih je došla njihova kćerka S.i tom
prilikom joj se obratila riječima „izgasite muziku“, našto joj je ona rekla da
se za to obrati R.M.u, dok je M. S.i rekao „Neka ti dođu roditelji da
razgovaramo i sve će biti u redu“. U tom trenutku je R.D.a krenula prema
njihovoj livadi i počela im govoriti uvredljive riječi sadržine „Đubre, nećeš
ovuda prolaziti, prolaziš ovuda sa kosijerom“, da bi se tada R.M. i R.D.a
sreli na putu kojom prilikom je i počela prepirka između njih. Pojasnila je da
je vidjela da R.D.a uzima neku metalnu šipku i da sa istom zamahuje u pravcu
R.M.a u namjeri da ga udari, koji udarac je R.M.e izbjegao na način što se
vratio par koraka unazad, spotakao se i pao. Tvrdi da u momentu kada je D.
metalnom šipkom zamahnula u pravcu M.a i kada je M. izbjegao udarac i pao, iza
M. nije bilo nikoga, te da oni su bili okrenuti jedno prema drugom licem u
lice. Dodala je da je nakon toga došla i zaova R.D.e, R.M.a, koja je inače
nervni bolesnik, da je ista stala pored R.D.e i da su one zajedno upućivale
R.M.u razne uvrede i psovke. Istakla je da kritičnom prilikom nije vidjela da
je njen suprug bilo koga udario, odnosno da nije vidjela da je bilo ko udario
R.D.u ili R.M.u, a da je neko iste udario, vjerovatno bi to vidjela. Dodala je
da je R.M.e cijelo vrijeme imao u ruci kosijer kojim nije zamahivao. Još je
dodala da je vidjela kako je kritičnom prilikom R.M.a imala neki prut u ruci i
sa istim je mahala u pravcu R.M.a, a misli da ga je tom prilikom udarila u
predjelu ispod oka. Na glavnom pretresu je  pojasnila da nije vidjela da je
R.M.a udarila tim prutem njenog supruga M., već da to samo pretpostavlja, jer
je vidjela da je njen suprug imao jednu crvenu brazdu ispod oka. Istakla je da
navedeni događaj ne predstavlja prvi put da ih oštećeni napadaju, a M. ih je
čak jednom i gađala nekom drvenom palicom, na koje provokacije nijesu
reagovali.  
Iz nalaza i mišljenja vještaka sudsko-medicinske struke dr B.B.a
Kt.br.1407/11-2 od 18.10.2011. godine, saslušanja ovog vještaka sa glavnog
pretresa, izvještaja ljekara Jedinice za HMP u Danilovgradu od 16.08.2011.
godine, izdatog na ime oštećene R.D.e i izvještaja ljekara Jedinice za HMP u
Danilovgradu  od 16.08.2011. godine, izdatog na ime oštećene R.M.e utvrđuje se
da je oštećena R.D.a, pregledana dana 16.08.2011. godine od strane dežurnog
ljekara HMP u Danilovgradu zbog povrede glave u vidu rane razderotine kože
poglavine i da joj je istog dana urađeno hiruško zbrinjavanje rane. Vještak je
mišljenja da je oštećena R.D.a zadobila laku tjelesnu povredu u vidu rane
razderotine kože poglavine u potiljačnom dijelu glave. Navedena povreda
nastala je djelovanjem zamahnute tupo-tvrde sile, neravne površine, slabijeg
intenziteta djelovanja koja sila je djelovala na glavu povrijeđene u jednom
navratu, od pozadi, tj. u momentu kada je povrijeđena potiljačnim predjelom
glave bila okrenuta ka toj sili, a prilikom djelovanja sile došlo je do
oštećenja kože i sitnih krvnih sudova kože u prostoru ove rane razderotine
kože, dok su dublje strukture glave ostale nepovrijeđene. Opisana povreda
mogla je nastati djelovanjem zamahnutog neravnog dijela kosijera, na primjer
držala, tupine metalnog dijela ali ne i oštrim dijelom (oštricom) kosijera.
Vještak je naveo i da imajući u vidu lokaciju i karakter povrede kod
povrijeđene R.D.e, te iskaz povrijeđene R.D.e da je u momentu zadobijanja
povrede glave bila sa podignutim rukama iznad glave, a u rukama držala metalni
predmet u vidu šipke, te da je počinilac djela povrijeđivanja stajao ispred
nje, sa kosijerom koji je držao u ruci, da se može prihvatiti mogućnost
nastanka pomenute povrede glave prilikom djelovanja vrha kosijera na
potiljačni predio glave povrijeđene, a koji je prethodno bio u zamahnutom
stanju i došao u kontakt sa pomenutom metalnom šipkom, dok je povrijeđena u
momentu zadobijanja ovakve povrede morala biti sa glavom savijenom ka naprijed
i potiljačnim predjelom glave okrenuta ka vrhu kosijera. Vještak je posebno
naglasio da je ovakva povreda morala nastati neravnim tupim  dijelom kosijera,
a kao što je npr. sam vrh kosijera, zadnji tupio dio kosijera, dio „ušiju“
kosijera i sl. Ovo zbog toga što prilikom tumačenja mehanizma nastanka povrede
kod povrijeđene R.D.e, treba uzeti u obzir da je počinilac djela
povrijeđivanja, osim svoje tjelesne visine, imao mogućnost nanošenja ovakve
povrede zahvaljujući dužini ruke i dužini držala kosijera koji drži u ruci, a
s druge strane i činjenicu da je povrijeđena u momentu zadobijanja povrede sa
podignutim rukama iznad glave u kojim rukama se nalazi metalna šipka i kojom
šipkom pokušava da zaštiti glavu, mahinalno ili instiktivno morala sagnuti
glavu ka naprijed ili tačnije podvući glavu pod predmet kojim štiti područje
glave, te je samim tim potiljačni predio glave bio izložen djelovanju sile
koja je zamahnuta ka njenoj glavi. Vještak je dalje pojasnio da prilikom
djelovanja zamahnute čvrste sile oštre ivice, a kao što je npr. oštri dio
kosijera, to na onom dijelu tijela na koji djeluje takva sila dolazi do
nastajanja povrede u vidu rane posjekotine kože, moguće potkožnog tkiva i
dubljih struktura tog tkiva. Naime, rana posjekotina ima karakteristične ivice
i strane same rane, te se vrlo lako razlikuje po svom izgledu od rane
razderotine, koja po pravilu ima neravne ivice i neravne strane ove rane. U
medicinskoj dokumentaciji koju je vještak imao na raspolaganju, precizno je
navedeno da se radilo o rani razderotini kože potiljačnog dijela glave, te je
vještak zbog toga u svom nalazu i mišljenju isključio mogućnost djelovanja
oštrog dijela kosijera na povrijeđeni dio glave R.D.e. Vještak je dodao da je
poznata činjenica da oruđe nazvano kosijer ima metalni i drveni dio, od kojih
metalni dio i to onaj koji se fiksira za držalo-drveni dio se naziva „uši“
kosijera, a zatim se nastavlja na pljosnati pravi dio kosijera, dužine obično
oko 10-ak do 15 cm, od kojih je prednji dio tog metalnog dijela oštrog
karaktera, a zadnji dio zatupljene ivice i zatupljenih karakteristika. Sam vrh
kosijera je polusavijenog oblika, koji se jednim manjim dijelom ili tačnije
manjim dijelom prednje ivice, nastavlja na oštricu kosijera, a sam vrh
kosijera i veći luk njegovog vrha su zatupljeni sa svim karakteristikama
čvrste, tupo-tvrde materije ili predmeta. Vještak je konačno mišljenja da je u
konkretnom slučaju povreda glave kod R.D.e mogla nastati tupim, metalnim
dijelom vrha kosijera ili drugim dijelom tupog dijela kosijera, pojašnjavajući
da je pri davanju objašnjenja na glavnom pretresu imao u vidu fizičke
karakteristike okrivljenog i oštećene R.D.e. Dalje se iz nalaza i mišljenja
ovog vještaka utvrdjuje da je oštećena R.M.a pregledana dana 16.08.2011.
godine od strane dežurnog ljekara HMP u Danilovgradu, da je ista zadobila laku
tjelesnu povredu u vidu nagnječine kože u predjelu grebena crijevne kosti
karličnog pojasa lijeve strane tijela, a koja povreda je nastala djelovanjem
zamahnute tupo-tvrde sile ravne površine, slabog inteziteta djelovanja,
duguljastog profila čija je širina oko 3,5 cm, a dužina 6 cm ili više i koji
odgovara izgledu drvenog držala kosijera, koja sila je djelovala na tijelo
oštećene u jednom navratu, od naprijed i sa lijeve strane.  
Sud je cijenio nalaz i mišljenje ovog vještaka, pa je isti prihvatio kao
jasan, stručan i objektivan i dat prema pravilima struke i nauke, a prigovori
branioca okrivljenog i okrivljenog da se imajući u vidu fizičke karakteristike
okrivljenog i oštećene nikako nije mogla nanijeti povreda oštećenoj dejstvom
tupog dijela kosijera sa prednje strane lišeni su svakog osnova detaljnim
obrazloženjem vještaka.  
Iz rješenja Osnovnog suda u Danilovgradu R.br.104/08 od 23.02.2009.godine,
utvrđuje se da je oštećena R.M.i, lišena poslovne sposobnosti, te da boluje od
epilepsije i da ima tešku mentalnu retardaciju.  
Iz izvoda iz kaznene evidencije Uprave policije Ispostava Danilovgrad od
20.10.2011.godine izdatog na ime okrivljenog R.M.a, utvrđuje se da je ovom
okrivljenom presudom Osnovnog suda u Danilovgradu K.br.10/94 od
07.03.1994.godine, zbog krivičnog djela iz čl.185 KZ RCG, izrečena uslovna
osuda 3 mjeseca zatvora uslovno na 1 godinu, a koja osuda je brisana rješenjem
Osnovnog suda u Danilovgradu K.br.45/06.  
Sud je cijenio iskaz svjedoka-oštećene R.D.e pa je našao da se ista
objektivno, logično, ubjedljivo i istinito izjasnila o činjenicama važnim za
ovu krivičnu stvar. Naime, iskaz ovog svjedoka stoji u skladnoj vezi  sa
nalazom i mišljenjem vještaka sudsko-medicinske struke dr B.B.a, pojašnjenjem
ovog vještaka sa glavnog pretresa, izvještajem ljekara Jedinice za HMP u
Danilovgradu od 16.08.2011. godine, izdatim na ime oštećene R.D.e i
izvještajem ljekara Jedinice za HMP u Danilovgradu  od 16.08.2011. godine,
izdatim na ime oštećene R.M.e.  
Nasuprot prednjem sud nije prihvatio iskaz svjedoka R.Z.e da je okrivljeni
R.M.e bio napadnut od strane svjedoka-oštećene R.D.e i to tako što je oštećena
R.D.a zamahnula metalnom šipkom da udari okrivljenog, da je okrivljeni
izbjegao taj udarac vraćajući se unazad usljed čega se sapleo i pao, te da
okrivljeni oštećenima R.D.i i R.M.i, nije zadao udarce. Ovo stoga što je iskaz
ovog svjedoka u tom dijelu u suprotnosti sa iskazom svjedoka-oštećene R.D.e,
nalazom i mišljenjem vještaka sudsko-medicinske struke dr B.B.a, pojašnjenjem
ovog vještaka sa glavnog pretresa, izvještajem ljekara Jedinice za HMP u
Danilovgradu od 16.08.2011. godine, izdatim na ime oštećene R.D.e i
izvještajem ljekara Jedinice za HMP u Danilovgradu  od 16.08.2011. godine,
izdatim na ime oštećene R.M.e iz kojih dokaza proizilazi da okrivljeni R.M.e
nije bio izložen napadu oštećene R.D.e, da je okrivljeni bio napadač, i to na
način što je poslije kraće prepirke sa oštećenom R.D.om, sa kosijerom u ruci
pošao za oštećenom R.D.om kada je krenula kući, i kada je oštećena R.D.a to
primijetila i uzela metalnu šipku, kojom nije zamahivala u pravcu okrivljenog,
okrivljeni je kosijerom udario u navedenu šipku, koju je oštećena R.D.a u
cilju zaštite podigla iznad glave držeći je objema rukama kada je tupi dio
vrha kosijera kontaktirao sa glavom oštećene R.D.e, kojom prilikom je
okrivljeni oštećenoj R.D.i nanio laku tjelesnu povredu u vidu rane razderotine
kože poglavine u potiljačnom predjelu glave, pa kada je oštećena R.M.a
dotrčala kako bi R.D.u odbranila od napada okrivljenog, okrivljeni je držalom
kosijera zadao udarac R.M.i u predjelu lijeve strane tijela nanoseći joj laku
tjelesnu povredu u vidu nagnječine kože u predjelu grebena crijevne kosti
karličnog pojasa lijeve strane tijela. Stoga je iskaz svjedoka R.Z.e sračunato
dat u cilju pomaganja okrivljenom da izbjegne krivičnu odgovornost, a zašto je
ovaj svjedok imao interes obzirom da joj je okrivljeni R.M.e bračni drug.  
Na osnovu naprijed izložene činjenične gradje, koja proizilazi iz sadržine
dokaza provedenih na glavnom pretresu, ovaj sud je nesumnjivo zaključio da su
se u radnjama okrivljenog R.M.a stekla sva obilježja bića dva krivična djela
laka tjelesna povreda iz čl.152 st.2 u vezi st.1 KZ. Naime, okrivljeni je dana
16.08.2011.godine, oko 16,00 časova, u selu V., opština D., kosijerom, opasnim
orudjem, lako tjelesno povrijedio oštećene R.D.u i R.M.u, na način što je
vrhom kosijera udario oštećenu R.D.u u predjelu glave, a zatim držalom
kosijera oštećenu R.M.u, u predjelu lijeve strane tijela, nanoseći im lake
tjelesne povrede i to oštećenoj R.D.i u vidu rane razderotine kože poglavine u
potiljačnom dijelu glave, a oštećenoj R.M.i u vidu nagnječine kože u predjelu
grebena crijevne kosti karličnog pojasa lijeve strane tijela.  
Sve naprijed navedene činjenice utvrdjene su iz iskaza svjedoka-oštećene
R.D.e, nalaza i mišljenja vještaka sudsko-medicinske struke dr B.B.a,
pojašnjenja ovog vještaka sa glavnog pretresa, izvještaja ljekara Jedinice za
HMP u Danilovgradu od 16.08.2011. godine, izdatog na ime oštećene R.D.e i
izvještaja ljekara Jedinice za HMP u Danilovgradu  od 16.08.2011. godine,
izdatog na ime oštećene R.M.e.  
Naime, iz iskaza svjedoka-oštećene R.D.e utvrđuje se da je dana 16.08.2011.
godine, oko 16,00 časova, u selu V., koje pripada području opštine D.,
okrivljeni R.M.e imao kraću verbalnu prepirku sa njenim suprugom R.D.1om oko
načina vršenja službenosti prolaza, da je okrivljeni nakon ove prepirke glasno
pustio muziku što je smetalo njenoj šestogodišnjoj kćerki S., zbog čega je
njena kćerka S. otišla do R.Z.e, a ona je usljed straha da se njenoj kćerki
nešto ne dogodi, obzirom da sa okrivljenim R.M.em nijesu u dobrim odnosima već
duži period, otišla za njom. U trenutku kada je njena kćerka S. upitala R.Z.u
da li može da utiša muziku, okrivljeni R.M.e se umiješao navodeći da zbog
njihovog provociranja pušta muziku. Dalje se iz iskaza svjedoka-oštećene R.D.e
utvrđuje da je tada između nje i okrivljenog došlo do prepirke, da je
okrivljeni sa kosijerom u ruci pošao za njom kada je krenula kući, i kada je
to primijetila i uzela metalnu šipku, kojom nije zamahivala u pravcu
okrivljenog, okrivljeni je kosijerom udario u navedenu šipku, koju je ona u
cilju zaštite podigla iznad glave držeći je objema rukama kada je tupi dio
vrha kosijera kontaktirao sa njenom glavom, pa kada je oštećena R.M.a dotrčala
kako bi nju odbranila od napada okrivljenog, okrivljeni je držalom kosijera
zadao udarac R.M.i u predjelu lijeve strane tijela. Da su od tih udaraca
oštećene R.D.a i R.M.a zadobile lake tjelesne povrede i to oštećena R.D.a vidu
rane razderotine kože poglavine u potiljačnom dijelu glave, a oštećena R.M.a u
vidu nagnječine kože u predjelu grebena crijevne kosti karličnog pojasa lijeve
strane tijela utvrđuje se iz nalaza i mišljenja vještaka sudsko-medicinske
struke dr B.B.a, pojašnjenja ovog vještaka sa glavnog pretresa, izvještaja
ljekara Jedinice za HMP u Danilovgradu od 16.08.2011. godine, izdatog na ime
oštećene R.D.e i izvještaja ljekara Jedinice za HMP u Danilovgradu  od
16.08.2011. godine, izdatog na ime oštećene R.M.e.  
Okrivljeni R.M.e se branio da on nije udarao oštećene, da im samim tim nije
nanio opisane povrede, te da je on bio žrtva napada. Ovakva odbrana
okrivljenog obesnažena je kazivanjem svjedoka-oštećene R.D.e, nalazom i
mišljenjem vještaka sudsko-medicinske struke dr B.B.a, pojašnjenjem ovog
vještaka sa glavnog pretresa, izvještajem ljekara Jedinice za HMP u
Danilovgradu od 16.08.2011. godine, izdatim na ime oštećene R.D.e i
izvještajem ljekara Jedinice za HMP u Danilovgradu  od 16.08.2011. godine,
izdatim na ime oštećene R.M.e. Zbog toga je odbrana okrivljenog R.M.a
neistinita i sračunato data u cilju izbjegavanja krivično-pravne odgovornosti.  
Po nalaženju suda kosijer je opasno oruđe i kako je okrivljeni tim oruđem
nanio oštećenima R.D.i i R.M.i opisane lake tjelesne povrede to se u radnjama
okrivljenog stiču sva bitna obilježja bića dva krivična djela laka tjelesna
povreda iz čl.152 st.2 u vezi st.1 KZ.  
Kod naprijed navedenog činjeničnog utvrdjenja, cijeneći psihički odnos
okrivljenog prema počinjenim krivičnim djelima, sud je našao da je okrivljeni
postupajući na naprijed opisani način krivična djela počinio sa direktnim
umišljajem tj. bio je svjestan svojih djela i htio je njihova izvršenja, što
ga sve čini krivim.  
Sud je odbio predlog zastupnika optužbe da se u dokaznom postupku kao svjedok
sasluša R.M.a, a ovo stoga što iz rješenja Osnovnog suda u Danilovgradu
R.br.104/08 od 23.02.2009.godine, proizilazi da se radi o licu lišenom
poslovne sposobnosti, koje boluje od epilepsije i koje ima tešku mentalnu
retardaciju.  
Sud je prilikom odlučivanja o vrsti i visini krivične sankcije za okrivljenog,
imao u vidu sve okolnosti na strani okrivljenog R.M.a, koje su od značaja za
njen izbor i visinu u smislu čl. 42 KZ, pa je od olakšavajućih okolnosti na
strani okrivljenog našao da je oženjen, otac troje djece i da je neosuđivan,
obzirom da je okrivljenom rješenjem Osnovnog suda u Danilovgradu K.br.45/06
brisana osuda na 3 mjeseca zatvora uslovno na 1 godinu, izrečena presudom
Osnovnog suda u Danilovgradu K.br.10/94 od 07.03.1994.godine, zbog krivičnog
djela iz čl.185 KZ RCG, pa se shodno čl.118 st.1 KZ okrivljeni ima smatrati
neosudjivanim licem, dok otežavajućih okolnosti nije bilo.  
Okrivljenom R.M.u sud je za krivično djelo laka tjelesna povreda iz čl.152
st.2 u vezi st.1 KZ učinjeno na štetu oštećene R.D.e prethodno utvrdio kaznu
zatvora u trajanju od 3 (tri) mjeseca, a za krivično djelo laka tjelesna
povreda iz čl.152 st.2 u vezi st.1 KZ učinjeno na štetu oštećene R.M.e takođe
kaznu zatvora u trajanju od 3 (tri) mjeseca, a sve u smislu čl.48 st.1 KZ, pa
je okrivljenom primjenom čl.48, 52, 53 i 54 KZ izrekao uslovnu osudu kojom mu
je utvrdio jedinstvenu kaznu zatvora u trajanju od 5 (pet) mjeseci i
istovremeno odredio rok provjeravanja od 2 (dvije) godine, odnosno da se
utvrđena jedinstvena kazna neće izvršiti ako okrivljeni za 2 (dvije) godine po
pravosnažnosti presude ne izvrši novo krivično djelo. Sud je našao da se u
konkretnom slučaju, a imajući u vidu naprijed navedene olakšavajuće okolnosti,
može očekivati da će se upozorenjem, uz prijetnju kaznom uticati na
okrivljenog da ubuduće ne vrši krivična djela, te da nije nužno da se kazna
primijeni radi krivično – pravne zaštite, pa sud nalazi da će se uslovnom
osudom iz izreke ove presude u potpunosti ostvariti svrha izricanja ove
krivične sankcije iz čl. 52 KZ u okviru opšte svrhe propisivanja i izricanja
krivičnih sankcija iz čl. 4 st. 2 KZ.  
O troškovima krivičnog postupka odlučeno je na osnovu čl.226 i 229 ZKP-a, pa
kako je okrivljeni oglašen krivim obavezan je da na ime troškova krivičnog
postupka uplati ovom sudu iznos od 99,00 eura, koji troškovi se odnose na
nagrade odmjerene vještaku sudsko-medicinske struke dr B.B.u, kao i da plati
iznos od 30,00 eura na ime sudskog paušala, koji paušal je određen shodno
složenosti i trajanju postupka uz ocjenu imovinskih prilika okrivljenog, a sve
prednje u roku od 15 dana po pravosnažnosti presude.  
Na osnovu čl. 239 st. 2 ZKP-a, oštećene R.D.a i R.M.a su radi ostvarivanja
imovinsko-pravnog zahtjeva upućene na parnični postupak, obzirom da činjenice
utvrđene u krivičnom postupku nijesu pružale pouzdan osnov ni za potpuno ni za
djelimično presuđenje, a njihovo utvrđivanje je vodilo nepotrebnom
odugovlačenju postupka.  
Na osnovu izloženog, a primjenom čl. 374 ZKP-a, odlučeno je kao u izreci.  
ZAPISNIČAR,
SUDIJA,
Ana Ivanović s.r.
Vladimir Novović s.r.  
PRAVNA POUKA: Protiv ove presude može se izjaviti žalba Višem sudu u
Podgorici, u roku od 8 dana od dana prijema pismenog otpravka, a preko ovog
suda.  