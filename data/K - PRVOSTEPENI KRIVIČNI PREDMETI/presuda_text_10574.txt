K.br.12/11
U IME CRNE GORE
OSNOVNI SUD U DANILOVGRADU, kao prvostepeni krivični, po sudiji Vladimiru
Novoviću, kao pojedincu, uz učešće Ane Ivanović kao zapisničara, u krivičnom
predmetu protiv okrivljenog B.M. iz D., zbog krivičnog djela laka tjelesna
povreda iz čl.152 st.2 u vezi st.1 KZ, odlučujući po optužnom predlogu
Osnovnog državnog tužilaštva iz Podgorice Kt.br.928/10 od 10.01.2011. godine,
koji je na glavnom pretresu zastupao Grujo Radonjić, zamjenik ODT-a iz
Podgorice, nakon održanog glavnog i javnog pretresa dana 28.03.2012. godine, u
prisustvu zastupnika optužbe, okrivljenog i oštećenog B.B., donio je dana
28.03.2012. godine, a dana 30.03.2012. godine javno objavio  
PRESUDU
Okrivljeni B.M., od oca B. i majke Z., rodjene S., rodjen ....godine u selu O.
l.,  opština D., sa mjestom prebivališta u selu O. l., državljanin Crne Gore,
pismen, po zanimanju geodeta, završio srednju geodetsku školu, oženjen, otac
troje djece, vojsku nije služio zbog povrede tetiva na desnoj ruci, srednjeg
imovnog stanja, neosudjivan.  
Kriv je
Što je:  
Dana 20.05.2010.godine, u Danilovgradu, u selu Orja luka, ispred mjesne
zajednice, lako tjelesno povrijedio oštećenog B.B., na način što je nakon
prepirke sa oštećenim, istog udario stisnutom šakom u predjelu glave, nanoseći
mu laku tjelesnu povredu u vidu nagnječine i oguljotine kože u predjelu
tjemenog dijela glave sa lijeve strane,  
- čime je počinio krivično djelo laka tjelesna povreda iz čl.152 st.1 KZ.  
Pa sud okrivljenom primjenom citiranih zakonskih propisa, te čl. 4, 5, 15, 36,
42, 52, 53 i 54 KZ i čl.226, 229 i 374 ZKP-a, i z r i č e  
USLOVNU OSUDU
Kojom mu utvrdjuje kaznu zatvora u trajanju od 30 (trideset)  dana  i
istovremeno odredjuje da se ista neće izvršiti ako okrivljeni za vrijeme od  1
(jedne)  godine po pravosnažnosti presude ne učini novo krivično djelo.  
Dužan je okrivljeni da na ime troškova krivičnog postupka uplati ovom sudu
iznos od 99,00 eura i po osnovu paušala iznos od 30,00 eura, a  sve u roku  od
15 dana po pravosnažnosti presude.  
Na osnovu čl.239 st.2 ZKP-a, oštećeni B.B. se radi ostvarivanja imovinsko-
pravnog zahtjeva upućuje na parnični postupak.  
O b r a z l o ž e nj e
Optužnim predlogom ODT-a Podgorica Kt.br.928/10 od 10.01.2011. godine, kojeg
je zastupnik optužbe činjenično precizirao u završnoj riječi, stavljeno je na
teret okrivljenom B.M.u da je izvršio krivično djelo laka tjelesna povreda iz
čl.152 st.2 u vezi st.1 KZ. Zastupnik optužnog predloga je u završnoj riječi
predložio da sud okrivljenog oglasi krivim i kazni u okviru zakonom propisane
kazne.
Okrivljeni B.M. u odbrani datoj u istražnom postupku i na glavnom pretresu u
bitnom je naveo da je kao predsjednik mjesne zajednice „O. L.“ zajedno sa
saradnicima pripremao otvaranje kancelarije i dan prije svečanosti postavio je
iznad ulaznih vrata objekta tablu sa natpisom „Opština D.-MZ O. L.“. Svečano
otvaranje je bilo 14.05.2010. godine, pa je prilikom dolaska zvanica, uočeno
da nema navedenog natpisa i da je isti uklonjen nasilnim putem, zbog čega je
on otišao u Upravu policije Ispostava Danilovgrad i prijavio slučaj. Istakao
je da je sumnjao da su oštećeni B.B. i njegovo društvo izvršili skidanje
table. Dan poslije svečanosti službenici policije su izvršili uviđaj, a prije
uviđaja njegov rođak je pronašao tablu na grobu njegovih roditelja na mjesnom
groblju u mjestu O. L.. Za vrijeme vršenja uviđaja, vidio je oštećenog B.B., a
čini mu se da su sa njim bili R.I. i Đ.N. koji su tom prilikom sjedjeli na
ogradi i pratili tok uviđaja. Naknadno je zaustavio oštećenog B.B. u momentu
kada je isti prolazio pored njegove kuće i kada ga je pitao da li je on
izvršio skidanje ploče sa natpisom i ukoliko jeste iz kojih razloga, oštećeni
B.B. mu je kazao " Nijesam skinuo tablu, a da nijesi stariji čovjek jebao bih
ti oca". Nakon ovog događaja dobio je obavještenje iz policije da je oštećeni
B.B. u informativnom razgovoru priznao da je izvršio navedeni akt. Sljedećeg
dana od dobijanja obavještenja iz policije, kada je došao ispred kancelarije
mjesne zajednice, primijetio je da na jednom igralištu oštećeni B.B., R.I. i
Đ.N. igraju košarku. Tom prilikom je prišao oštećenom B.B.u i obratio mu se
riječima "Reče li ti da nijesi to uradio". Zatim je oštećeni B.B. krenuo prema
njemu i on je B.B. uhvatio lijevom rukom za majicu u predjelu ispod vrata i
udario ga desnom rukom najvjerovatnije u predjelu iznad lijevog uha. Istakao
je da je oštećenog B.B. udario jedanput i to stisnutom pesnicom desne ruke,
jer pesnicu ne može da ispravi. Nakon što je zadao udarac oštećenom B.B.,
oštećeni B.B. nije pao, a njegovi drugovi koji su tu bili prisutni, nijesu
ništa govorili.  Pojasnio je da mu se u momentu kada je oštećeni B.B. krenuo
prema njemu, učinilo da je isti krenuo da ga udari, te je zato i reagovao na
opisani način. Nakon što je oštećenom B.B. zadao navedeni udarac, vratio se
kući. Negirao je da je kritičnom prilikom nosio i upotrijebio pištolj,
ističući posebno da je invalid u pogledu desne ruke, da sa njom uopšte ne može
da obavlja osnovne funkcije jer su mu četiri prsta, izuzev palca, van
funkcije. Tvrdi da zna kako se repetira pištolj, ali zbog invaliditeta desne
ruke to nije u mogućnosti da uradi. U svojoj kući posjeduje oružje i to :
pištolj marke "CZ 99", crne boje, za koji ima oružni list, pištolj marke
"Mauzer", kalibra 6,35 mm, crne boje, manjih dimenzija za koji ima oružni list
i lovačku pušku. Dodao je da od medicinske dokumentacije posjeduje jedino
dokumentaciju da je oslobođen od služenja vojnog roka, dok drugu medicinsku
dokumentaciju u pogledu povrjeđivanja desne ruke, nije sačuvao. U završnoj
riječi je naveo da ne spori da je oštećenog B.B. udario šakom.  
Sud je na glavnom pretresu u dokaznom postupku pročitao iskaz svjedoka-
oštećenog B.B. iz istražnog postupka sa zapisnika o saslušanju svjedoka
Kri.br.121/10 od 21.09.2010. godine i sa glavnog pretresa od 18.04.2011.
godine i saslušao ga, pročitao iskaz svjedoka R.I. iz istražnog postupka sa
zapisnika o saslušanju svjedoka Kri.br.121/10 od 23.12.2010. godine i sa
glavnog pretresa od 18.04.2011. godine, pročitao iskaz svjedoka Đ.N. iz
istražnog postupka sa zapisnika o saslušanju svjedoka Kri.br.121/10 od
23.12.2010. godine i sa glavnog pretresa od 18.04.2011. godine, pročitao
izvještaj ljekara specijaliste JZU KC CG Urgentni centar br.protokola 6312 od
20.05.2010.godine, izdat na ime oštećenog B.B., izvršio uvid u uvjerenje o
nesposobnosti za vojnu službu u JNA za okrivljenog B.M., pročitao nalaz i
mišljenje vještaka sudske medicine dr B.B. Kri br.121/10 od 15.11.2010. godine
i sa glavnog pretresa od 05.09.2011. godine i neposredno ga saslušao, pročitao
nalaz i mišljenje vještaka specijaliste neurohirurga dr L.N. od 07.02.2012.
godine i pročitao izvod iz kaznene evidencije Uprave policije Ispostava
Danilovgrad br.245/11-630/2 od 21.02.2011.godine, izdat na ime okrivljenog
B.M..  
Svjedok-oštećeni B.B. u iskazu datom u istražnom postupku i na glavnom
pretresu u bitnom je naveo da je negdje tokom maja mjeseca 2010. godine, bio u
društvu sa B.I. i M.M., da su sjedjeli kod škole u Orjoj Luci i da su tom
prilikom pili piće. Obzirom da je bio malo više popio, skinuo je jednu ploču
na kojoj je pisalo "Mjesna zajednica Orja Luka“ i bacio je. Poslije nekoliko
dana, zajedno sa N.Đ. i I.R. ponovo je došao u dvorište škole, kojom prilikom
je stavljao mrežu na košu, da bi mu zatim prišao okrivljeni B.M. i kazao mu da
je navedenu ploču stavio na njegov grob. Sjeća se da mu je okrivljeni B.M.
počeo prijetiti pištoljem, da je okrivljeni repetirao pištolj i uperio ga u
njega, govoreći mu "ubit ću te", uz upućivanje psovki, dok mu se on pravdao da
to nije uradio. Tvrdi da ga je kada se spustio sa koša okrivljeni B.M.
jedanput pištoljem, i to najverovatnije drškom od pištolja, udario u predjelu
glave, i to sa one strane sa koje je imao povredu. U momentu kada je zadobio
ovaj udarac okrivljeni B.M. je licem bio okrenut prema njemu. Od zadobijenog
udarca potekla mu je krv. Pojasnio je da je nakon što ga je okrivljeni B.M.
udario pištoljem, okrivljenom pištolj ostao u ruci, a da o zadobijenoj povredi
postoji medicinska dokumentacija obzirom da je istog dana pregledan u
Urgentnom centru KC CG u Podgorici. Nije se mogao izjasniti da li je
okrivljeni B.M. pištolj držao u lijevoj ili pak desnoj ruci u momentu kada mu
je zadao udarac, iz razloga što se bio prepao. Dodao je i da mu je nekoliko
dana prije kritičnog događaja, prilikom prolaska pored kuće okrivljenog B.M.,
okrivljeni kazao "Mene ne treba policija, ja ću tebi kazati", te da on tom
prilikom okrivljenog nije psovao. Pištolj kojim ga je okrivljeni B.M. udario
bio je manjih dimenzija i crne boje. Nije zapazio o kojem se tipu pištolja
radilo. Odmah nakon što mu je okrivljeni zadao udarac njegovi drugovi su
prišli i ubjeđivali su okrivljenog da to ne radi, dok je on uspio da ode kući.
U završnoj riječi je kazao da se pridružuje krivičnom gonjenu protiv
okrivljenog i da postavlja zahtjev za naknadu štete u iznosu od 3.000,00 eura.  
Svjedok R.I. u iskazu datom u istražnom postupku i na glavnom pretresu u
bitnom je naveo da je negdje u ljeto 2010. godine bio zajedno sa oštećenim
B.B.om i Đ.N.om kod škole u mjestu Orja Luka u  Danilovgradu. Planirali su da
igraju košarku i trebali su da stave mrežicu za obruč. Tom prilikom se
oštećeni B.B. popeo na jedne merdevine, a on i Đ.N. su držali te merdevine. U
jednom momentu naišao je okrivljeni B.M. i obratio se oštećenom B.B.u riječima
"Majku ti jebem, ubiću te, evo te tražim već dva dana". Odmah zatim je
okrivljeni B.M. desnom rukom iz jakne izvadio pištolj, a jaknu je skinuo i
bacio. Pojasnio je da je pištolj koji je okrivljeni B.M. izvadio bio manjih
dimenzija i crne boje. Istakao je da je vidio da je okrivljeni B.M. repetirao
pištolj. To je učinio na način što je pištolj za dršku držao desnom rukom, a
lijevom rukom je izvršio radnju repetiranja. Nakon što je repetirao pištolj,
okrivljeni B.M. je isti usmjerio u pravcu oštećenog B.B.. U momentu kada je
okrivljeni B.M. došao do ispod koša, sjeća se da je oštećeni B.B. kazao
okrivljenom B.M.u "Ako imaš što prijavi me, ako imaš što prijavi me." Čuo je
da je okrivljeni B.M. kazao "Ja ću tebi suditi, neću te prijaviti", a zatim je
oštećeni B.B. sišao sa merdevina. On i Đ.N. su stajali između oštećenog B.B. i
okrivljenog B.M. kako bi spriječili eventualni incident. Tvrdi da je
okrivljeni B.M. mahao sa navedenim pištoljem lijevo-desno. U jednom momentu
kada su okrivljeni B.M. i oštećeni B.B. bili licem okrenuti jedan prema
drugom, okrivljeni B.M. je držeći pištolj u desnoj ruci, ovim pištoljem udario
oštećenog B.B. u predjelu glave i to u predjelu iznad lijevog uha. Čini mu se
da je udarac zadat drškom od pištolja, a od zadobijenog udarca oštećeni B.B.
nije pao. Oštećenom B.B.u je počela teći krv iz glave, a odmah nakon
zadobijenog udarca oštećeni je otišao kući, dok se okrivljeni B.M. udaljio
nakon 5 minuta.  
Svjedok Đ.N. u iskazu datom u istražnom postupku u bitnom je naveo da se
negdje u ljeto 2010. godine, zajedno sa oštećenim B.B.om i R. I. nalazio kod
škole u Orjoj Luci, gdje postoji koš i gdje često igraju košarku, da bi
stavili mrežu. Dok je oštećeni B.B. stajao na stubama kako bi postavio mrežu,
u jednom momentu došao je okrivljeni B.M. i obratio se oštećenom B.B.u
riječima: "Đe si ti majku ti jebem, tražim te evo tri dana, sad ću te ubit,
iselit ću te iz Orje Luke". Tvrdi da je tada okrivljeni B.M. iz jakne izvadio
pištolj, da je jaknu bacio pored puta na jedan parapet, repetirao pištolj i
držeći ga koliko mu se čini u desnoj ruci, isti uperio prema oštećenom B.B.u
koji se u tom trenutku nalazio na udaljenosti od oko 10-ak metara. Oštećeni
B.B. je zatim sišao sa koša i pitao je okrivljenog B.M. zbog čega to radi.
Okrivljeni B.M. mu nije odgovorio već je i dalje prijetio pištoljem, da bi
zatim došlo do rvanja između oštećenog B.B. i okrivljenog B.M., zbog čega su
se on i R.I. uputili prema okrivljenom kako bi spriječili dalji fizički
obračun. Kako je okrivljeni B.M. mahao pištoljem, isti je drškom od pištolja
zadao udarac oštećenom B.B. jedanput u predjelu glave, da bi zatim oštećenom
B.B. počela da teče krv iz glave. Pojasnio je da je okrivljeni jednom rukom
držao oštećenog B.B. za majicu u predjelu grudi, a u drugoj ruci je držao
pištolj.  
Svjedok Đ.N. u iskazu datom na glavnom pretresu u bitnom je naveo da je u maju
mjesecu 2010. godine, zajedno sa oštećenim B.B.om i R.I. bio kod škole u Orjoj
Luci, jer su imali namjeru da igraju košarku. Tom prilikom se oštećeni B.B.
popeo na jedne merdevine da bi postavio mrežicu na obruču, a on i R.I. su
stajali ispod i pomagali mu pridržavajući merdevine. U jednom trenutku
primijetio je da prilazi okrivljeni B.M.. Kada je bio na udaljenosti od jedno
10-ak metara, čuo je da se okrivljeni B.M. obratio oštećenom B.B. riječima
"Tražio sam te dva dana, ubiću te". Tvrdi da je u momentu kada se okrivljeni
B.M. približavao, primijetio da je okrivljeni desnom rukom izvadio pištolj iz
jakne koju je nosio na sebi. Nije siguran da li je okrivljeni B.M. skidao
jaknu nakon što je izvadio pištolj. Pojašnjavajući različitosti u odnosu na
iskaz dat u istražnom postupku, izjavio je da je siguran da je okrivljeni B.M.
ostavio jaknu na jednom parapetu, prije nego što je došao do oštećenog B.B..
Nije se mogao sjetiti sadržine svih izgovorenih riječi pa je moguće da zbog
toga u tom dijelu postoje različitosti. Nakon što je okrivljeni B.M. izvadio
pištolj, isti je repetirao na način što je pištolj za dršku držao desnom
rukom, a lijevom rukom je izvršio radnju repetiranja pištolja. Vidio je da je
pištolj bio crne boje, manje veličine, ali ne zna o kojem tipu pištolja se
radilo. Pojasnio je da kada je okrivljeni B.M. repetirao pištolj, isti je usta
cijevi usmjerio prema oštećenom B.B.u, koji je silazio niz merdevine. U tom
momentu se oštećeni B.B. obratio okrivljenom B.M.u riječima "Ako imaš nešto
protiv mene, da to riješimo preko suda ili policije". Na te riječi oštećenog
B.B., okrivljeni B.M. je odgovorio da neće biti tako, da tu nema pravde. Kada
se okrivljeni B.M. približio oštećenom B.B.u, isti je uhvatio oštećenog B.B.
lijevom rukom za majicu, a desnom rukom u kojoj je držao pištolj, tj.drškom od
pištolja udario je oštećenog B.B. u predjelu iznad lijevog uha. Prethodno su
on i R.I. pokušavali da spriječe sukob. Napomenuo je da je okrivljeni B.M.
oštećenog  B.B. udario samo jedanput, da od zadatog udarca oštećeni nije pao s
tim što mu je počela teći krv iz glave.  
Iz uvjerenja o nesposobnosti za vojnu službu u JNA za okrivljenog B.M.,
utvrđuje se da je okrivljeni B.M. oglašen nesposobnim za vojnu službu, zbog
oduzimanja desne šake, a po rješenju iz 1965.godine.  
Iz sadržine nalaza i mišljenja vještaka sudske medicine dr B.B. Kri. br.121/10
od 15.11.2010. godine i sa glavnog pretresa od 05.09.2011. godine i izvještaja
ljekara specijaliste JZU KC CG Urgentni centar br.protokola 6312 od
20.05.2010.godine, izdatog na ime oštećenog B.B. utvrđuje se da je oštećeni
B.B. kritičnom prilikom zadobio laku tjelesnu povredu u vidu nagnječine i
oguljotine kože u predjelu tjemenog dijela glave sa lijeve strane. Opisana
povreda nastala je djelovanjem zamahnute tupo-tvrde sile, ravne površine,
slabog intenziteta djelovanja, koja sila je djelovala na glavu povrijeđenog u
jednom navratu, odozgo i više sa lijeve strane, dovodeći do nagnječenja kože,
oštećenja površinskog sloja kože i sitnih krvnih sudova kože, dok su dublje
strukture glave ostale nepovrijeđene. Vještak je mišljenja da je ova povreda
mogla nastati djelovanjem zamahnute stisnute šake, s tim što se nije mogla
sasvim isključiti mogućnost nastanka navedene povrede djelovanjem tupog dijela
pištolja (njegovim rukohvatom, dijelom cijevi i sl.), koji se nalazio u
zamahnutoj saci. Na glavnom pretresu od 05.09.2011. godine, vještak je
pojasnio da imajući u vidu karakter i lokaciju povrede kod oštećenog B.B.
(tjemeni dio glave sa lijeve strane u vidu nagnječine i oguljotine kože
poglavine) da je mišljenja da ukoliko su povrijeđeni i počinilac djela
povrjeđivanja stajali jedan naspram drugog, licem u lice, onda je počinilac
djela povrjeđivanja ovakvu povredu povrijeđenom mogao nanijeti šakom zamahnute
desne ruke ili šakom iste ruke u kojoj je počinilac djela povrijeđivanja držao
kakav čvrst predmet tupe površine, pravcem odozgo i nešto više sa lijeve
strane u odnosu na uzdužnu osu tijela povrijeđenog, koji je u momentu
nastajanja ove povrede mogao biti i lako sagnute glave ka naprijed. U pogledu
intenziteta sile djelovanja, vještak je ostao pri ranije datom mišljenju, da
je sila bila slabijeg intenziteta djelovanja, s tim što je dijelom djelovala
tangencionalno tj. povlačenjem po koži pomenutog dijela glave. U pogledu
mehanizma nastanka povrede, vještak je ostao pri ranije datom mišljenju da je
povreda mogla nastati zamahnutom stisnutom šakom, ali nije mogao sasvim
isključiti mogućnost da je počinilac djela povrjeđivanja u desnoj šaci mogao
imati kakav predmet tupe površine, kojim je mogla biti nanijeta predmetna
povreda. Nakon izvršenog neposrednog pregleda okrivljenog i uvida u uvjerenje
o nesposobnosti za vojnu službu u JNA za okrivljenog B.M. vještak je našao da
kod okrivljenog B.M. postoji oduzetost 3,4 i 5 prsta desne šake u vidu
zgrčenosti ovih prstiju uz dlan desne šake, djelimična pokretljivost kažiprsta
i potpuna pokretljivost palca ove šake. Oduzetost je rezultat povrjeđivanja
nerava podlaktice, tj. nerusa ulnariusa, koji kontroliše peti i polovinu
četvrtog prsta šake i dijelom nerusa medijanusa, koji kontroliše palac,
kažiprst, srednji prst i polovinu četvrtog prsta šake. Mišljenja je da se
okrivljeni samo djelimično može služiti desnom šakom i to tako što bi palcem
mogao da pridržava predmete koji se nalaze u šaci i djelimično da takve
predmete pridržava kažiprstom desne šake. Okrivljeni je mogao u desnoj šaci
držati pištolj manjih dimenzija za cijev palcem i kažiprstom. Isključio je
mogućnost da je okrivljeni pištolj držao za rukohvat cijelom desnom šakom.
Pojasnio je da je okrivljeni mogao izvaditi pištolj iz džepa desnom šakom, ali
ga nije mogao čvrsto pridržavati za rukohvat, i ukoliko se radilo o pištolju
manjih dimenzija sa lako pokretljivim zatvaračem, onda je eventualno mogao i
povući zatvarač lijevom rukom tj.repetirati pištolj. Pridržavajući pištolj na
opisani način okrivljeni je mogao sa zamahnutim pištoljem u šaci nanijeti
oštećenom povredu kakva je kontatovana, ali je za vještaka takva mogućnost
manje vjerovatna i nakon ostvarenog kontakta između desne šake sa pištoljem i
glave povrijeđenog moralo je doći do ispadanja pištolja iz desne šake
okrivljenog. Predložio je i da se specijalističkim pregledom neurologa ili
neorohirurga ispita stanje nerava podlaktice desne ruke i funkcija desne šake.
Prilikom ponovnog saslušanja vještak sudske medicine dr B.B. se u potpunosti
usaglasio sa nalazom i mišljenjem vještaka spec.neurohirurga dr L.N. od
07.02.2012.godine. Istakao je da ukoliko se prihvati mogućnost da je prilikom
djelovanja sile na glavu oštećenog B.B. sila djelovala tako što je počinilac
djela povrjeđivanja držao pištolj u desnoj šaci, onda je sila morala biti
slabijeg intetnziteta djelovanja, sa pravcem djelovanja od lijevo i odozgo na
tjemeni dio glave sa lijeve strane, a nakon ostvarenog kontakta između glave
povrijeđenog i desne šake sa pištoljem u toj šaci, moralo je doći do ispadanja
pištolja iz šake. Još je dodao da ukoliko se prihvati mogućnost nastanka
povrede kako je to predstavio oštećeni i pod uslovom da su počinilac djela
povrjeđivanja i oštećeni licem bili okrenuti jedan prema drugom, onda se može
prihvatiti mogućnost da je povreda glave kod oštećenog morala nastati
djelovanjem zamahnute desne ruke, tačnije šakom desne ruke.  
Iz nalaza i mišljenja vještaka specijaliste neurohirurga dr L.N. od
07.02.2012. godine datog nakon specijalističkih pregleda okrivljenog utvrđuje
se da je desna šaka okrivljenog u položaju fleksione kontrakture (drugi, treći
i četvrti prst savijeni)  bez mogućnosti ispružanja, te da usljed oštećenja
nerava (potpunog oštećenja n.medianusa i oštećenja n.ulnariusa) okrivljeni
nije bio u mogućnosti da u desnoj šaci adekvatno drži pištolj i njime rukuje.  
Iz izvoda iz kaznene evidencije Uprave policije Ispostava Danilovgrad
br.245/11-630/2 od 21.02.2011.godine, izdatog na ime okrivljenog B.M. utvrđuje
se da isti nije osuđivan.  
Sud je cijenio nalaz i mišljenje vještaka sudske medicine dr B.B. u dijelu
koji se odnosio na vrstu, težinu, prirodu i mehanizam nastanka tjelesne
povrede oštećenog B.B., pa je isti prihvatio kao jasan, stručan i objektivan i
dat prema pravilima struke i nauke.  
Sud je cijenio nalaz i mišljenje vještaka specijaliste neurohirurga dr L.N. od
07.02.2012.godine i sa ovim usaglašeni nalaz i mišljenje vještaka sudske
medicine dr B.B., a koji su se odnosili na ispitivanje činjenice da li je
okrivljeni u mogućnosti da u desnoj šaci adekvatno drži pištolj i njime
rukuje, pa je iste prihvatio kao stručne, objektivne i jasne i date prema
pravilima struke i nauke.  
Na osnovu naprijed izložene činjenične gradje, koja proizilazi iz sadržine
dokaza provedenih na glavnom pretresu, ovaj sud je zaključio da su se u
radnjama okrivljenog B.M. stekla sva obilježja bića krivičnog djela laka
tjelesna povreda iz čl.152 st.1 KZ. Naime, okrivljeni je dana
20.05.2010.godine, u Danilovgradu, u selu Orja luka, ispred mjesne zajednice,
lako tjelesno povrijedio oštećenog B.B., na način što je nakon prepirke sa
oštećenim, istog udario stisnutom šakom u predjelu glave, nanoseći mu laku
tjelesnu povredu u vidu nagnječine i oguljotine kože u predjelu tjemenog
dijela glave sa lijeve strane.  
Sve naprijed navedene činjenice utvrdjene su iz odbrane okrivljenog iz
istražnog postupka i sa glavnog pretresa, nalaza i mišljenja vještaka sudske
medicine dr B.B. i izvještaja ljekara specijaliste JZU KC CG Urgentni centar
br.protokola 6312 od 20.05.2010.godine izdatog na ime oštećenog B.B.. Naime,
iz odbrana okrivljenog utvrdjuje se da je okrivljeni kritičnom prilikom u selu
Orja luka, koje pripada opštini Danilovgrad, ispred mjesne zajednice, nakon
kraće prepirke sa oštećenim B.B.om, koja je uslijedila zbog toga što je
smatrao da je oštećeni nekoliko dana ranije sa objekta mjesne zajednice Orja
luka skinuo natpis "Opština Danilovgrad MZ Orja luka" i postavio ga na grob
njegovih roditelja, prišao oštećenom, uhvatio ga lijevom rukom za majcu i
stisnutom šakom desne ruke udario oštećenog u predjelu glave. Da je od tog
udarca oštećeni zadobio laku tjelesnu povredu u vidu nagnječine i oguljotine
kože u predjelu tjemenog dijela glave sa lijeve strane, te da je dogadjaj bio
dana 20.05.2010.godine, utvrdjuje se iz izvještaja ljekara specijaliste JZU KC
CG Urgentni centar br.protokola 6312 od 20.05.2010.godine i nalaza i mišljenja
vještaka sudske medicine dr B.B..  
Sud je cijenio iskaz svjedoka-oštećenog B.B., pa isti nije prihvatio u dijelu
da ga je okrivljeni pištoljem udario u predjelu glave. Naime, svjedok-oštećeni
B.B. u iskazu je naveo da ga je okrivljeni udario pištoljem, koji je prethodno
repetirao, u predjelu glave i to sa one strane sa koje je imao povredu, a u
momentu kada su jedan drugom bili okrenuti lice u lice, što ukazuje da je u
takvoj situaciji udarac mogao biti zadat isključivo desnom rukom počinioca
djela povrjedjivanja, nakon kojeg udarca je okrivljenom pištolj ostao u ruci.
Medjutim, ovakva tvrdnja svjedoka-oštećenog je u suprotnosti sa nalazom i
mišljenjem vještaka specijaliste neurohirurga dr L.N., nalazom i mišljenjem
vještaka sudske medicine dr B.B. i uvjerenjem o nesposobnosti za vojnu službu
u JNA, iz kojih dokaza proizilazi da okrivljeni nije bio u mogućnosti da u
desnoj šaci adekvatno drži pištolj i njime rukuje (zbog povrede koja je
medicinski konstatovana još 1965.godine i potvrdjena specijalističkim
pregledom okrivljenog od strane vještaka specijaliste neurohirurga dr L.N.),
jer je desna šaka okrivljenog u položaju fleksione kontrakture, (drugi, treći
i četvrti prst savijeni), bez mogućnosti ispružanja, usljed oštećenja nerava,
a da je okrivljeni u desnoj ruci mogao samo pridržavati pištolj koji bi nakon
kontakta sa glavom oštećenog morao ispasti.  
Sud nije prihvatio ni iskaze svjedoka R.I. i Đ.N., drugova oštećenog, u dijelu
u kojem su predstavili da je okrivljeni iz jakne izvadio pištolj, da je držeći
pištolj desnom rukom za dršku, lijevom rukom izvršio radnju repetiranja, da je
mahao pištoljem, te da je držeći za dršku pištolj u desnoj ruci, ovim
pištoljem udario oštećenog u predjelu glave. Ovo stoga što iz nalaza i
mišljenja vještaka specijaliste neurohirurga dr L.N., nalaza i mišljenja
vještaka sudske medicine dr B.B. i uvjerenja o nesposobnosti za vojnu službu u
JNA, proizilazi da okrivljeni nije bio u mogućnosti da u desnoj šaci adekvatno
drži pištolj i njime rukuje (zbog povrede koja je medicinski konstatovana još
1965.godine i potvrdjena specijalističkim pregledom okrivljenog od strane
vještaka specijaliste neurohirurga dr L.N.), jer je desna šaka okrivljenog u
položaju fleksione kontrakture, (drugi, treći i četvrti prst savijeni), bez
mogućnosti ispružanja, usljed oštećenja nerava.  
Po nalaženju suda, svjedok-oštećeni B.B. i njegovi drugovi svjedoci R.I. i
Đ.N. su predstavljanjem da je okrivljeni navodno zadao udarac pištoljem,
željeli da otežaju krivično-pravni položaj okrivljenog u ovom krivičnom
postupku.  
Zbog svega naprijed navedenog, sud je našao da nije bilo dokaza da je
okrivljeni pištoljem NN marke, kao sredstvom podobnim da tijelo teško
povrijedi, nanio oštećenom predmetnu laku tjelesnu povredu, pa samim tim nije
bilo dokaza da je okrivljeni počinio krivično djelo laka tjelesna povreda iz
čl.152 st.2 u vezi st.1 KZ, jer ovo krivično djelo čini onaj ko drugog lako
tjelesno povrijedi ili mu zdravlje lako naruši, a pod uslovom da je takva
povreda nanesena oružjem, orudjem ili drugim sredstvom podobnim da tijelo
teško povrijedi ili zdravlje teško naruši. U konkretnom slučaju, utvrdjeno je
da se u radnjama okrivljenog stiču sva bitna obilježja bića krivičnog djela
laka tjelesna povreda iz čl.152 st.1 KZ, obzirom da je okrivljeni stisnutom
šakom oštećenom nanio laku tjelesnu povredu.  
U skladu sa činjeničnim utvrdjenjem proizašlim iz dokaza provedenih na glavnom
pretresu, sud je u činjeničnom opisu krivičnog djela iz preciziranog optužnog
predloga izostavio riječi "pištoljem NN marke, kao sredstvom podobnim da
tijelo teško povrijedi", a poslije riječi "udario" stavio je riječi "stisnutom
šakom", ne povrjedjujući na taj način objektivni identitet optužnog akta.  
Kada se postupak vodi po optužnom aktu državnog tužioca zbog krivičnog djela
koje u sebi sadrži i neko krivično djelo za koje se goni po privatnoj tužbi, a
sud nadje da nema dokaza da je okrivljeni počinio krivično djelo za koje se
goni po službenoj dužnosti, dužan je utvrditi da li u radnjama okrivljenog
stoji krivično djelo koje se goni po privatnoj tužbi, ako se oštećeni
pridružio krivičnom gonjenju. U konkretnom slučaju, krivični postupak se vodi
protiv okrivljenog po optužnom predlogu ODT Podgorica, zbog krivičnog djela
laka tjelesna povreda iz čl.152 st.2 u vezi st.1 KZ, koje u sebi sadrži
krivično djelo laka tjelesna povreda iz čl.152 st.1 KZ za koje se goni po
privatnoj tužbi, pa kako nije bilo dokaza da je okrivljeni počinio krivično
djelo laka tjelesna povreda iz čl.152 st.2 u vezi st.1 KZ, sud je ispitivao i
da li se u radnjama okrivljenog stiču bitna obilježja bića krivičnog djela
laka tjelesna povreda iz čl.152 st.1 KZ i našao da se stiču jer se oštećeni
pridružio krivičnom gonjenju.  
Cijeneći psihički odnos okrivljenog prema počinjenom krivičnom djelu, sud je
našao da je isti postupao sa direktnim umišljajem, odnosno bio je svjestan
svog djela i htio je njegovo izvršenje, što ga sve čini krivim.  
Sud nije prihvatio odbranu okrivljenog u dijelu da mu se navodno učinilo da je
oštećeni krenuo da ga udari prije nego što je on oštećenom zadao udarac. Takva
odbrana okrivljenog je nelogična, jer u odbrani nije opisao zbog čega mu se to
učinilo, koji je to pokret bio oštećenog koji ga je naveo na takav zaključak,
a po nalaženju suda, tih detalja bi se itekako trebao sjećati i opisati ih,
ukoliko su oni uzrokovali njegovu reakciju. Uz to, okrivljeni je tvrdio da je
prišao mjestu gdje su bili oštećeni B.B. i svjedoci R.I. i Đ.N., iz razloga
saznanja da je oštećeni skinuo tablu mjesne zajednice i postavio je na grobu
njegovih roditelja, te da je oštećenom uputio riječi "Reče li ti da nijesi to
uradio", iz čega sud izvodi zaključak da nije prišao sa miroljubivom namjerom.
Zbog toga nema mjesta primjeni instituta putativne nužne odbrane.  
Sud je prilikom odlučivanja o vrsti i visini krivične sankcije za okrivljenog,
imao u vidu sve okolnosti na strani okrivljenog koje su od značaja za izbor i
visinu u smislu čl.42 KZ, pa je od olakšavajućih okolnosti na strani
okrivljenog našao da je oženjen-otac troje djece, da je neosudjivan, što je
utvrđeno iz citiranog izvoda iz kaznene evidencije i da se radi o licu koje
ima tjelesni nedostatak u funkcionisanju desne šake, dok otežavajućih
okolnosti nije bilo, pa je sud okrivljenom izrekao uslovnu osudu kojom mu je
utvrdio kaznu zatvora u trajanju od 30 (trideset) dana i istovremeno odredio
rok provjeravanja u periodu od 1 (jedne) godine, odnosno da se utvrdjena kazna
neće izvršiti ako okrivljeni za vrijeme od 1 (jedne) godine, po pravosnažnosti
presude, ne učini novo krivično djelo. Sud je našao da se u konkretnom
slučaju, a imajući u vidu naprijed navedene olakšavajuće okolnosti, može
očekivati da će se upozorenjem, uz prijetnju kaznom, uticati na okrivljenog da
ubuduće ne vrši krivična djela, te da nije nužno da se kazna primijeni radi
krivično-pravne zaštite. Sud nalazi da će se u konkretnom slučaju uslovnom
osudom kao u izreci ove presude u potpunosti ostvariti svrha izricanja ove
krivične sankcije iz čl.52 KZ  u okviru opšte svrhe izricanja krivičnih
sankcija iz čl.4 st.2 KZ .  
O troškovima krivičnog postupka odlučeno je na osnovu čl.226 i 229 ZKP-a, pa
kako je okrivljeni oglašen krivim obavezan je da na ime troškova krivičnog
postupka uplati ovom sudu iznos od 99,00 eura, a koji troškovi se odnose na
nagrade odmjerene vještaku sudske medicine dr B.B.u u istražnom postupku i na
glavnom pretresu, kao i iznos od 30,00 eura na ime sudskog paušala, koji
paušal je određen shodno složenosti i trajanju postupka uz ocjenu imovinskih
prilika okrivljenog, a sve prednje u roku od 15 dana po pravosnažnosti
presude.  
Na osnovu čl. 239 st. 2 ZKP-a, oštećeni B.B. je radi ostvarivanja imovinsko-
pravnog zahtjeva upućen na parnični postupak, obzirom da činjenice utvrđene u
krivičnom postupku nijesu pružale pouzdan osnov ni za potpuno ni za djelimično
presuđenje, a njihovo utvrđivanje je vodilo nepotrebnom odugovlačenju
postupka.  
Na osnovu izloženog, a primjenom čl. 374 ZKP-a, odlučeno je kao u izreci.  
ZAPISNIČAR,
SUDIJA,
Ana Ivanović, s.r.
Vladimir Novović, s.r.  
PRAVNA POUKA: protiv ove presude može se izjaviti žalba Višem sudu u Podgorici
u roku od 8 dana od dana prijema pismenog otpravka, a preko ovog suda.  