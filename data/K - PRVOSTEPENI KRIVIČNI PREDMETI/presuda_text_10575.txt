K br.12/12

U IME CRNE GORE

OSNOVNI SUD U DANILOVGRADU, kao prvostepeni krivični, po sudiji pojedincu
Vladimiru Novoviću, uz učešće Ane Ivanović, kao zapisničara, u krivičnom
predmetu okrivljenog M.I. iz Podgorice, zbog krivičnog djela teška tjelesna
povreda iz čl. 151 st. 1 KZ, odlučujući po optužnom predlogu Osnovnog državnog
tužilaštva iz Podgorice Kt.br.1479/11-2 od 29.12.2011.godine, koji je na
glavnom pretresu zastupala Romina Vlahović, zamjenik ODT-a u Podgorici, nakon
održanog glavnog i javnog pretresa dana 13.09.2012.godine, u prisustvu
zastupnika optužbe i okrivljenog, donio je dana 17.09.2012.godine i istog dana
javno objavio  
PRESUDU

Okrivljeni M.I., od oca B. i majke M., rodjene J., rodjen ....godine u P., sa
mjestom prebivališta u P. - ul... br..., državljanin Crne Gore, neoženjen,
otac jednog maloljetnog djeteta, pismen, završio osnovnu školu, srednjeg
imovnog stanja, nalazi se u ZIKS-u, osudjivan presudom Osnovnog suda u
Podgorici K.br.756/93 od 11.07.1995.godine, zbog krivičnog djela iz čl.153 KZ
RCG, na kaznu zatvora u trajanju od tri mjeseca, presudom Višeg suda u
Podgorici K.br.85/94 od 28.07.1997.godine, zbog krivičnog djela iz čl.146 st.1
KZ RCG, na kaznu zatvora u trajanju od dvije godine, presudom Višeg suda u
Podgorici K.br.38/98 od 25.05.1999.godine, zbog krivičnog djela iz čl.148 st.1
u vezi čl.146 st.1 KZ RCG, na kaznu zatvora u trajanju od tri godine, presudom
Osnovnog suda u Podgorici K.br.04/1146 od 27.09.2006.godine, zbog krivičnog
djela iz čl.220 st.1 KZ, na kaznu zatvora u trajanju od sedam mjeseci,
presudom Osnovnog suda u Podgorici K.br.94/176 od 09.04.2008.godine, zbog
krivičnog djela iz čl.240 st.1 tač.1 KZ, na jednu godinu zatvora uslovno na
tri godine, presudom Osnovnog suda u Kolašinu K.br.146/08 od
13.10.2008.godine, zbog krivičnog djela iz čl.239 st.1 KZ, na kaznu zatvora u
trajanju od tri mjeseca, presudom Osnovnog suda u Podgorici K.br.06/1684 od
10.02.2009.godine, zbog krivičnog djela iz čl.220 st.2 I 3 u vezi st.1 u vezi
čl.49 KZ, na kaznu zatvora u trajanju od jedne godine, presudom Osnovnog suda
u Podgorici K.br.09/95 od 03.12.2009.godine, zbog krivičnih djela iz čl.240
st.1 tač.1 KZ u vezi čl.49 KZ, čl.403 st.2 u vezi st.1 KZ i čl.301 st.1 KZ, na
kaznu zatvora u trajanju od dvije godine i četiri mjeseca, presudom Višeg suda
u Podgorici K.br.173/08 od 10.02.2010.godine, zbog krivičnog djela iz čl.143 u
vezi čl.20 KZ, na kaznu zatvora u trajanju od dvije godine i presudom Višeg
suda u Podgorici K.br.39/09 od 01.10.2010.godine, zbog krivičnog djela iz
čl.143 u vezi čl.20 KZ, na kaznu zatvora u trajanju od pet godina.  
Kriv je

Što je:  
Dana 30.08.2011.godine, oko 13,00 časova, u prostorijama ZIKS-a Spuž, opština
Danilovgrad, teško tjelesno povrijedio oštećenog V.A., na način što ga je
stisnutom šakom udario u predjelu lijevog uha, nanoseći mu tešku tjelesnu
povredu u vidu rascjepa bubne opne lijevog uha,  
- čime je počinio krivično djelo teška tjelesna povreda iz čl.151 st.1 KZ.  
Pa ga sud primjenom citiranih zakonskih propisa, te čl.4, 5, 15, 32, 36 i 42
KZ i čl.226, 229 i 374 ZKP-a  
O S U Đ U J E

Na kaznu zatvora u trajanju od 1 (jedne) godine.  
Dužan je okrivljeni da na ime troškova krivičnog postupka uplati ovom sudu
iznos od 99,00 eura i po osnovu sudskog paušala iznos od 30,00 eura, a sve u
roku od 15 dana po pravosnažnosti presude.  
Na osnovu čl.239 st.2 ZKP-a oštećeni V.A. se radi ostvarivanja imovinsko-
pravnog zahtjeva upućuje na parnični postupak.  
O b r a z l o ž e nj e

Optužnim predlogom Osnovnog državnog tužilaštva iz Podgorice Kt.br.1479/11-2
od 29.12.2011.godine, stavljeno je na teret okrivljenom M.I.u da je izvršio
krivično djelo teška tjelesna povreda iz čl.151 st.1 KZ. Zastupnik optužbe je
u završnoj riječi predložio da sud okrivljenog oglasi krivim i osudi po
zakonu.  
Okrivljeni M.I. u odbrani datoj u istražnom postupku i na glavnom pretresu u
bitnom je naveo da se u vrijeme dešavanja predmetnog dogadjaja nalazio na
izdržavanju kazne zatvora u KPD Zavoda za izvršenje krivičnih sankcija. Smatra
da je predmetni krivični postupak protiv njega pokrenut zbog revanšizma
službenika ZIKS-a, jer on vodi postupak protiv cijelokupnog ZIKS-a, zbog
prebijanja u Istražnom zatvoru. Naveo je da je u F paviljon došao otprilike
nedjelju dana prije kritičnog dogadjaja, dok je osudjeno lice V.A. bio
smješten u istom paviljonu, ali u drugoj sobi. Istakao je da se cjelokupni
paviljon nalazi pod video nadzorom, koji je u funkciji 24 časa, te da je na
istom zabilježen predmetni dogadjaj. Dana 30.08.2011.godine nalazio se u
svojoj sobi, kada je izmedju 12,00 i 13,00 časova pošao u dnevni boravak da
uspe vodu za kafu. Tada je sreo osudjeno lice R.M., koji mu je rekao da je
službenik ZIKS-a V.A. udario i davio V.A., da će slične probleme imati i njih
dvojica i bilo ko drugi, te da V.A. već piše žalbe Ombudsmanu i direktoru
ZIKS-a. Zatim je on pošao dalje, kako bi skuvao kafu, kada ga je sa vrata
službenih prostorija rukom pozvao V.A. da dodje kod njega u kancelariju, što
su primijetili osudjena lica R.M. i S., kojom prilikom mu je V.A. rekao da je
on već pod suspenzijom, te da treba da razgovara sa R.M. i V.A., kako bi na
njih uticao da ne sastavljaju prigovore i žalbe. Nakon toga on je pošao u sobu
kod R.M. i V.A., sa kojima je pričao u cilju smirivanja situacije, kada mu se
V.A. požalio na jaki bol. Tom prilikom je primijetio da V.A. nešto piše. Sjeća
se da mu je tada V.A. objasnio da piše predstavke i žalbe Ombudsmanu i
direktoru  ZIKS-a na ponašanje službenika ZIKS-a V.A.. Savjetovao je oštećenog
V.A. da je bolje da se situacija razriješi mirnim putem, bez podnošenja
prijave, jer će ga Uprava ZIKS-a i ostali stražari "uzeti na zub". Na to mu je
R.M. rekao da ne treba da se miješa, jer se on sudi sa Upravom ZIKS-a, nakon
čega je on izašao iz sobe. Pojasnio je da je ovaj razgovor trajao nekih 5-6
minuta. Dodao je da je tačno da je uputio riječi "Znaš li kako prolaze
špijuni", ali da je tom prilikom mislio na to da oštećeni V.A. ne prošpija
V.A.. Nakon 20-30 minuta, pozvao ga je u svoju kancelariju šef paviljona P.Č.,
pored koga su se u kancelariji nalazili još i V.A. i V.A.. Tom prilikom P.Č.
ga je pitao zašto je udario V.A., na šta je on ubjedjivao službenike ZIKS-a da
on to nije uradio, već da se dogadjaj dogodio na naprijed opisan način.
Poslije razgovora su ga vezali i disciplinski kaznili. Istakao je da
sigurnosne kamere u ZIKS-u mogu potvrditi njegovu odbranu, da mu je načelnik
ZIKS-a U.B. rekao da sigurnosne kamere kritičnom prilikom nijesu radile, da on
smatra da su iste radile, što može i potvrditi i S.R. , koji mu je u toku
disciplinkog postupka rekao da je vidio na snimku da on udara V.A., a i sam je
prilikom dolaska u F paviljon i razgovora sa vaspitačima vidio na kompjuteru
da sistem sigurnosnih kamera radi. Istakao je da izmedju njega i V.A. nije
bilo fizičkog kontakta, te da se nekoliko dana prije predmetnog dogadjaja
našalio sa istim, govoreći mu da je on poltron i da se uvlači u dupe R.M.. U
završnoj riječi je kazao da nema šta da izjavi.  
Sud je na glavnom pretresu u dokaznom postupku saslušao svjedoka-oštećenog
V.A., saslušao svjedoka B.Ž., pročitao iskaz svjedoka R.M. sa zapisnika o
saslušanju svjedoka Kt.br.1479/11-2 od 21.11.2011.godine sačinjenom kod ODT
Podgorica i sa glavnog pretresa od 11.04.2012.godine, pročitao iskaz svjedoka
S. N. sa zapisnika o saslušanju svjedoka Kt.br.1479/11-2 od 21.11.2011.godine
sačinjenom kod ODT Podgorica i sa glavnog pretresa od 11.04.2012.godine,
pročitao izvještaj ljekara specijaliste KC CG br. protokola 9023 od
30.08.2011.godine, izdat na ime oštećenog V.A., pročitao izvještaj ljekara
specijaliste KC CG br. protokola 9121 od 01.09.2011.godine, izdat na ime
oštećenog V.A., pročitao nalaz i mišljenje vještaka sudske medicine prof.dr
M.Š. od 25.11.2011.godine i sa glavnog pretresa od 25.05.2012.godine i
pročitao izvod iz kaznene evidencije Uprave policije PJ Podgorica
br.29-245/12-3311/2-937 od 15.02.2012.godine, izdat na ime okrivljenog M.I..  
Svjedok-oštećeni V.A. u iskazu datom u istražnom postupku i na glavnom
pretresu u bitnom je naveo da se kritičnom prilikom nalazio na izdržavanju
kazne zatvora u F paviljonu KPD Spuž, u sobi zajedno sa S. N., B.Ž. i R.M., da
je okrivljeni M.I. nekih 10 dana prije predmetnog dogadjaja došao u F
paviljon, ali da se nalazio u drugoj sobi. Istakao je da sa okrivljenim  M.I.
nije imao nesporazuma, osim što je okrivljeni, 5-6 dana prije predmetnog
dogadjaja, bez ikakvog razloga, prišao njemu i R.M. i rekao mu da se on
"uvlači u dupe" R.M.. Nakon ovoga, nije bilo nesporazuma sa okrivljenim, sve
do dana 30.08.2011.godine, kada je on pošao kod okrivljenog M.I., koga je
našao u dnevnom boravku, i pitao ga šta je mislio kada mu je rekao da se on
"uvlači u dupe" R.M.. Na to mu je okrivljeni rekao da će o tome pričati u
sobi. Zatim su njih dvojica pošli u njegovu sobu. U sobi mu je okrivljeni
rekao "šta ti ovo pričaš" i udario ga, i to unutrašnjom stranom stisnute
pesnice, u predjelu lijevog uha. Tom prilikom je osjetio jak bol i
vrtoglavicu. Nije pao na pod već se prislonio uz vrata. Nakon ovog udarca,
okrivljeni je izašao iz sobe. Naveo je da je imao jak bol, ali da ništa nije
prijavljivao službenicima ZIKS-a. Nakon sat vremena ponovo je  došao
okrivljeni i počeo da prijeti, a rekao je izmedju ostalog i B.Ž. "Željko ti si
stari robijaš, ti znaš kako špijuni ovdje prolaze". Njega je ova izjava
isprovocirala, pa je tražio od službenika ZIKS-a V.A. da o predmetnom slučaju
obavijesti nadzornika Č.P.. Nakon nekih sat vremena pošao je u kancelariju
Č.P., gdje se nalazio on, V.A. i M.I., kada im je ispričao šta se desilo, dok
je okrivljeni sve negirao. Okrivljeni, pri tom, nije nikog optuživao za
predmetni dogadjaj. Istakao je da ga je okrivljeni iz C paviljona, gdje je
nakon predmetnog dogadjaja premješten, prilikom šetnje, dozivao i tražio od
njega da kaže da ga je udario komandir V., što je on odbio. Pojasnio je da je
usljed ove povrede bio u KC CG, gdje su mu ljekari rekli da mu je probijena
bubna opna. Dodao je da mu je poznato da u paviljonu F rade kamere i da one
pokrivaju hodnik i neke od soba, ali da ne pokrivaju njegovu sobu. Tvrdi da ga
V.A. nikada nije udario i nije bilo kome rekao da ga je isti udario, a naveo
je da je prije predmetnog dogadjaja komunicirao sa V.A., na način što je od
njega tražio neki deterdžent. Pridružio se krivičnom gonjenju protiv
okrivljenog i postavio je imovinsko-pravni zahtjev.  
Svjedok B.Ž. u iskazu datom u istražnom postupku i na glavnom pretresu u
bitnom je naveo da je kritičnom prilikom izdržavao kaznu zatvora u F
paviljonu, u sobi zajedno sa oštećenim V.A., R.M. i S. N.. Na dan dogadjaja
nalazio se u dnevnom boravku F paviljona sa drugim osudjenim licima, gdje su
bili i M.I. i oštećeni V.A.. U jednom trenutku primijetio je da su M.I. i
oštećeni V.A. zajedno otišli u sobu, ali nije čuo zbog čega i ko je koga
pozvao da podju u sobu, niti je čuo šta su njih dvojica pričali. Istakao je da
mu je nekih 15 minuta nakon toga, neko od osudjenih lica reklo da je
okrivljeni M.I. udario oštećenog V.A., pa kako se radilo o njegovom cimeru,
pošao je u sobu da vidi šta se desilo. U sobi se nalazio oštećeni V.A., koji
je bio nervozan i koji mu je rekao da ga je okrivljeni M.I. udario. Nakon
nekih 20-30 minuta na vrata je došao okrivljeni M.I. i rekao je "znaš li kako
prolaze špijuni" ili "znate li kako prolaze špijuni". Ubrzo potom došao je
službenik ZIKS-a V.A., zajedno sa nadzornikom. Pojasnio je da mu se, kada se
vratio u sobu, oštećeni V.A. žalio na bolove u uhu. Tom prilikom oštećeni V.A.
se i držao za lijevo uho. Nekoliko dana nakon dogadjaja oštećeni V.A. je u
hodniku paviljona pao i bio u polusvjesnom stanju. Odmah nakon ovog dogadjaja
okrivljeni M.I. je udaljen iz F paviljona, a nakon izvjesnog vremena i
oštećeni. Nije mu poznato da su okrivljeni i oštećeni ranije imali nekih
problema.  
Svjedok R.M. u iskazu datom u istražnom postupku i na glavnom pretresu u
bitnom je naveo da se kritičnom prilikom nalazio na izdržavanju kazne zatvora
u F paviljonu KPD Spuž, i to u sobi sa B.Ž., oštećenim V.A. i S. N.. Istakao
je da nije vidio ko je, kad i kako udario udario oštećenog V.A.. Naveo je da
se dana 30.08.2011.godine nalazio u F paviljonu, u svojoj sobi, za stolom i
bio je okrenut ledjima ulaznim vratima sobe. U jednom trenutku čuo je da je
nešto puklo, odnosno lupilo, a nije vidio šta je to bilo. Nakon toga okrenuo
se ka vratima i vidio je okrivljenog M.I. i oštećenog V.A., koji su počeli da
se raspravljaju, viču i psuju, što je sve trajalo nekih 1-2 minuta. Zatim ih
je on razdvojio i rekao okrivljenom M.I.u da izadje iz sobe, što je on i
učinio. Tada mu se oštećeni V.A. požalio na bol u u glavi, a kasnije mu je
rekao da ga je udario okrivljeni M.I.. Nakon nekih 15-20 minuta okrivljeni
M.I. se ponovo pojavio na vratima i obratio se B.Ž., a zatim se udaljio. Nije
čuo šta je okrivljeni M.I. tom prilikom rekao. Potom je, nakon nekih 15-20
minuta oštećeni V.A. pošao kod komandira da prijavi čitav dogadjaj. Istakao je
da je oštećeni V.A. narednog dana više puta padao po sobi i hodniku, te da su
ga nosili u ambulantu. Nije mu poznato da su okrivljeni i oštećeni ranije
imali bilo kakvih problema. Istakao je da u sobi u kojoj se desio predmetni
dogadjaj nema sigurnosnih kamera, te da nikada nije saopštio M.I. da je V.A.
udaren od strane službenika ZIKS-a V.A..  
Svjedok S. N.a u iskazu datom u istražnom postupku u bitnom je naveo da se
kritičnom prilikom nalazio na izdržavanju kazne zatvora u F paviljonu KPD
Spuž, i to u sobi sa B.Ž., oštećenim V.A. i R.M.. Istakao je da se dana
30.08.2011.godine nalazio u dnevnom boravku F paviljona i čitao knjigu, kada
je u jednom trenutku vidio i čuo da je okrivljeni M.I. pozvao oštećenog V.A.
da podju zajedno do sobe, nakon čega su oni mirno izašli iz dnevnog boravka.
Poslije nekih 15-20 minuta vratio se u svoju sobu, gdje su se nalazili svi
njegovi cimeri. Oštećeni V.A. je šetao po sobi i bio je izrazito nervozan,
kada mu je i rekao da ga je udario okrivljeni M.I., te da ga boli uho. Istakao
je da nije htio dalje da se miješa, pa je izašao iz sobe. Dodao je da je
oštećeni V.A., nakon ovog dogadjaja, par puta gubio svijest, te da su ga
vodili kod ljekara, a nije mu poznato da je ranije izmedju okrivljenog M.I. i
oštećenog V.A. bilo ikakvih problema.  
Svjedok S.N. u iskazu datom na glavnom pretresu u bitnom je naveo da se ne
može tačno sjetiti datuma dešavanja predmetnog dogadjaja, ali da se kritičnom
prilikom nalazio na izdržavanju kazne zatvora u F paviljonu ZIKS-a Spuž,
zajedno sa B.Ž., oštećenim V.A. i R.M.. Naveo je da se nalazio u dnevnom
boravku F paviljona, kada je u jednom momentu vidio da su okrivljeni M.I. i
oštećeni V.A. otišli nešto da popričaju. Nakon odredjenog vremena otišao je u
svoju sobu, gdje je vidio oštećenog V.A., koji mu se požalio da ga boli uho,
ali mu nije rekao zbog čega ga boli. Kada je došao u sobu tamo su se već
nalazili službenici ZIKS-a. Naveo je da koliko je njemu poznato, izmedju
okrivljenog i oštećenog ranije nije bilo svadja. Upoznat na različitosti u
odnosu na iskaz dat u istražnom postupku u bitnom je naveo da je moguće da mu
je oštećeni V.A. rekao da ga je udario okrivljeni M.I., a da se bolje sjećao
događaja kada je svjedočio u istrazi.  
Iz nalaza i mišljenja vještaka sudske medicine prof.dr M.Š. od
25.11.2011.godine, sa glavnog pretresa od 25.05.2012.godine,  izvještaja
ljekara specijaliste KC CG br. protokola 9023 od 30.08.2011.godine, izdatog na
ime oštećenog V.A. i izvještaja ljekara specijaliste KC CG br. protokola 9121
od 01.09.2011.godine, izdatog na ime oštećenog V.A. utvrdjuje se da je
oštećeni V.A. pregledan dana 30.08.2011.godine i 01.09.2011.godine, od strane
ljekara specijaliste za bolesti uha, grla i nosa KC CG. Vještak je mišljenja
da je kritičnom prilikom oštećeni V.A. zadobio tešku tjelesnu povredu u vidu
rascjepa bubne opne lijevog uha, koja povreda je nastala djelovanjem tupog,
teškog i jako zamahnutog mehaničkog orudja, a moguće i stisnutom ili otvorenom
šakom, na odgovarajući dio tijela-glave.  
Sud je cijenio nalaz i mišljenje ovog vještaka, pa je isti prihvatio kao
jasan, stručan i objektivan i dat prema pravilima struke i nauke.  
Iz izvoda iz kaznene evidencije Uprave policije PJ Podgorica
br.29-245/12-3311/2-937 od 15.02.2012.godine, izdatog na ime okrivljenog M.I.,
utvrđuje se da je osuđivan presudom Osnovnog suda u Podgorici K.br.756/93 od
11.07.1995.godine, zbog krivičnog djela iz čl.153 KZ RCG, na kaznu zatvora u
trajanju od tri mjeseca, presudom Višeg suda u Podgorici K.br.85/94 od
28.07.1997.godine, zbog krivičnog djela iz čl.146 st.1 KZ RCG, na kaznu
zatvora u trajanju od dvije godine, presudom Višeg suda u Podgorici K.br.38/98
od 25.05.1999.godine, zbog krivičnog djela iz čl.148 st.1 u vezi čl.146 st.1
KZ RCG, na kaznu zatvora u trajanju od tri godine, presudom Osnovnog suda u
Podgorici K.br.04/1146 od 27.09.2006.godine, zbog krivičnog djela iz čl.220
st.1 KZ, na kaznu zatvora u trajanju od sedam mjeseci, presudom Osnovnog suda
u Podgorici K.br.94/176 od 09.04.2008.godine, zbog krivičnog djela iz čl.240
st.1 tač.1 KZ, na jednu godinu zatvora uslovno na tri godine, presudom
Osnovnog suda u Kolašinu K.br.146/08 od 13.10.2008.godine, zbog krivičnog
djela iz čl.239 st.1 KZ, na kaznu zatvora u trajanju od tri mjeseca, presudom
Osnovnog suda u Podgorici K.br.06/1684 od 10.02.2009.godine, zbog krivičnog
djela iz čl.220 st.2 I 3 u vezi st.1 u vezi čl.49 KZ, na kaznu zatvora u
trajanju od jedne godine, presudom Osnovnog suda u Podgorici K.br.09/95 od
03.12.2009.godine, zbog krivičnih djela iz čl.240 st.1 tač.1 KZ u vezi čl.49
KZ, čl.403 st.2 u vezi st.1 KZ i čl.301 st.1 KZ, na kaznu zatvora u trajanju
od dvije godine i četiri mjeseca, presudom Višeg suda u Podgorici K.br.173/08
od 10.02.2010.godine, zbog krivičnog djela iz čl.143 u vezi čl.20 KZ, na kaznu
zatvora u trajanju od dvije godine i presudom Višeg suda u Podgorici
K.br.39/09 od 01.10.2010.godine, zbog krivičnog djela iz čl.143 u vezi čl.20
KZ, na kaznu zatvora u trajanju od pet godina.  
Sud je cijenio iskaze svjedoka-oštećenog V.A., svjedoka B.Ž. i svjedoka R.M.,
pa je našao da su se isti objektivno  i istinito  izjasnili o činjenicama
važnim za ovu krivičnu stvar. Sud je cijenio i iskaz svjedoka S. N., pa je
prihvatio iskaz ovog svjedoka iz istražnog postupka, jer je isti u skladu sa
iskazima svjedoka-oštećenog V.A. i svjedoka B.Ž. i R.M., a i sam svjedok S.
N.a je na glavnom pretresu naveo da se predmetnog dogadjaja bolje sjećao
prilikom svjedočenja u istrazi, što je i logično. Samim tim sud nije prihvatio
iskaz svjedoka S. N. sa glavnog pretresa. Naime, iskazi svjedoka-oštećenog
V.A. i svjedoka B.Ž., R.M. i S. N. iz istražnog postupka su međusobno
saglasni, a stoje i u skladnoj vezi sa nalazom i mišljenjem vještaka sudske
medicine prof.dr M.Š. od 25.11.2011.godine, sa glavnog pretresa od
25.05.2012.godine,  izvještajem ljekara specijaliste KC CG br. protokola 9023
od 30.08.2011.godine, izdatim na ime oštećenog V.A. i izvještajem ljekara
specijaliste KC CG br. protokola 9121 od 01.09.2011.godine, izdatim na ime
oštećenog V.A..  
Na osnovu naprijed izložene činjenične gradje koja proizilazi iz sadržine
dokaza provedenih na glavnom pretresu, ovaj sud je nesumnjivo zaključio da su
se u radnjama okrivljenog M.I. stekla sva obilježja bića krivičnog djela teška
tjelesna povreda iz čl.151 st.1  KZ. Naime, okrivljeni je dana
30.08.2011.godine, oko 13,00 časova, u prostorijama ZIKS-a Spuž, opština
Danilovgrad, teško tjelesno povrijedio oštećenog V.A., na način što ga je
stisnutom šakom udario u predjelu lijevog uha, nanoseći mu tešku tjelesnu
povredu u vidu rascjepa bubne opne lijevog uha.  
Sve naprijed navedene činjenice, utvrdjene su prije svega iz iskaza svjedoka-
oštećenog V.A., koji je izmedju ostalog naveo da je okrivljeni 5-6 dana prije
kritičnog dogadjaja, bez ikakvog razloga, prišao njemu i R.M. i rekao mu da se
on "uvlači u dupe" R.M.. Ni okrivljeni u odbrani nije poricao da je ove riječi
uputio svjedoku-oštećenom V.A.. Zatim je on dana 30.08.2011.godine u ZIKS-u, u
Spužu, prišao okrivljenom M.I., koji se nalazio u dnevnom boravku, i pitao ga
da mu objasni zašto je to rekao. Na to mu je okrivljeni kazao da će o tome
pričati u sobi, nakon čega su pošli u sobu oštećenog, gdje se nalazio i
svjedok R.M.. Zatim mu je okrivljeni u sobi rekao "šta ti ovo pričaš" i udario
ga je stisnutom pesnicom u predjelu lijevog uha. Nakon ovog udarca, okrivljeni
je izašao iz sobe da bi poslije kraćeg vremena ponovo došao govoreći da se zna
kako prolaze špijuni. Sa iskazom svjedoka-oštećenog V.A. u skladnoj vezi stoje
i iskazi svjedoka B.Ž., R.M. i S. N. iz istražnog postupka iz kojih iskaza
proizilazi da je njima oštećeni V.A. kazao da ga je u predjelu uha udario
okrivljeni. Da je od navedenog udarca okrivljenog M.I., oštećeni zadobio tešku
tjelesnu povredu u vidu rascjepa bubne opne lijevog uha utvrđuje se iz nalaza
i mišljenja vještaka sudske medicine prof.dr M.Š. od 25.11.2011.godine, sa
glavnog pretresa od 25.05.2012.godine,  izvještaja ljekara specijaliste KC CG
br. protokola 9023 od 30.08.2011.godine, izdatog na ime oštećenog V.A. i
izvještaja ljekara specijaliste KC CG br. protokola 9121 od 01.09.2011.godine,
izdatog na ime oštećenog V.A..  
Iz naprijed navedenih razloga sud nije prihvatio odbranu okrivljenog u kojoj
je naveo da on nije nanio tešku tjelesnu povredu oštećenom V.A.. Odbrana
okrivljenog u dijelu u kojem je naveo da mu je R.M. navodno kazao da je
službenik ZIKS-a V.A. udario oštećenog V.A. u potpunosti je obesnažena
kazivanjem svjedoka R.M..  
Zato je odbrana okrivljenog neistinita i sračunato data u cilju izbjegavanja
krivično-pravne odgovornosti.  
Zbog toga su se u radnjama okrivljenog  M.I. stekla sva bitna obilježja bića
krivičnog djela teška tjelesna povreda iz čl. 151 st. 1 KZ.  
Cijeneći psihički odnos okrivljenog M.I. prema izvršenom krivičnom djelu, sud
je našao da je okrivljeni postupajući na naprijed opisani način krivično djelo
izvršio sa direktnim umišljajem tj. bio je svjestan svog djela i htio je
njegovo izvršenje, što ga sve čini krivim.  
Sud je odbio predlog okrivljenog M.I. da se u dokaznom postupku u svojstvu
svjedoka saslušaju V.A., P.Č., S.R, U.B. i K.R., te da se vrši suočenje
okrivljenog sa ovim licima, oštećenim i saslušanim svjedocima, obzirom da je
činjenično stanje bilo u dovoljnoj mjeri utvrđeno, a provođenje ovih dokaza
vodilo je nepotrebnom odugovlačenju postupka. Takođe, sud je odbio i predlog
okrivljenog da se izvrši uvid u video zapis od 30.08.2011.godine, jer je iz
kazivanja svjedoka-oštećenog V.A. i svjedoka R.M. proizilazilo da soba
oštećenog, u kojoj se desio predmetni dogadjaj nije obuhvaćena video nadzorom.
Sud je odbio predlog okrivljenog i da se vrši poligrafsko testiranje njega,
predloženih svjedoka, oštećenog i saslušanih svjedoka, obzirom da se radilo o
dokazu na kojem se ne može zasnivati sudska odluka.  
Sud je prilikom odlučivanja o kazni, imao u vidu sve okolnosti na strani
okrivljenog, koje utiču da kazna bude manja ili veća u smislu člana 42 KZ, pa
je od olakšavajućih okolnosti, na strani okrivljenog našao da je otac jednog
djeteta, a od otežavajućih okolnosti da je osuđivan presudom Osnovnog suda u
Podgorici K.br.756/93 od 11.07.1995.godine, zbog krivičnog djela iz čl.153 KZ
RCG, na kaznu zatvora u trajanju od tri mjeseca, presudom Višeg suda u
Podgorici K.br.85/94 od 28.07.1997.godine, zbog krivičnog djela iz čl.146 st.1
KZ RCG, na kaznu zatvora u trajanju od dvije godine, presudom Višeg suda u
Podgorici K.br.38/98 od 25.05.1999.godine, zbog krivičnog djela iz čl.148 st.1
u vezi čl.146 st.1 KZ RCG, na kaznu zatvora u trajanju od tri godine, presudom
Osnovnog suda u Podgorici K.br.04/1146 od 27.09.2006.godine, zbog krivičnog
djela iz čl.220 st.1 KZ, na kaznu zatvora u trajanju od sedam mjeseci,
presudom Osnovnog suda u Podgorici K.br.94/176 od 09.04.2008.godine, zbog
krivičnog djela iz čl.240 st.1 tač.1 KZ, na jednu godinu zatvora uslovno na
tri godine, presudom Osnovnog suda u Kolašinu K.br.146/08 od
13.10.2008.godine, zbog krivičnog djela iz čl.239 st.1 KZ, na kaznu zatvora u
trajanju od tri mjeseca, presudom Osnovnog suda u Podgorici K.br.06/1684 od
10.02.2009.godine, zbog krivičnog djela iz čl.220 st.2 I 3 u vezi st.1 u vezi
čl.49 KZ, na kaznu zatvora u trajanju od jedne godine, presudom Osnovnog suda
u Podgorici K.br.09/95 od 03.12.2009.godine, zbog krivičnih djela iz čl.240
st.1 tač.1 KZ u vezi čl.49 KZ, čl.403 st.2 u vezi st.1 KZ i čl.301 st.1 KZ, na
kaznu zatvora u trajanju od dvije godine i četiri mjeseca, presudom Višeg suda
u Podgorici K.br.173/08 od 10.02.2010.godine, zbog krivičnog djela iz čl.143 u
vezi čl.20 KZ, na kaznu zatvora u trajanju od dvije godine i presudom Višeg
suda u Podgorici K.br.39/09 od 01.10.2010.godine, zbog krivičnog djela iz
čl.143 u vezi čl.20 KZ, na kaznu zatvora u trajanju od pet godina, što je sve
utvrdjeno iz citiranog izvoda iz kaznene evidencije. Zbog toga sud nalazi da
je kazna zatvora u trajanju od 1 (jedne) godine u potpunosti adekvatna težini
učinjenog krivičnog djela i ličnosti okrivljenog kao učinioca, te da će se
ovako izrečenom kaznom zatvora u potpunosti ostvariti svrha kažnjavanja iz
čl.32 KZ, a u okviru opšte svrhe izricanja krivičnih sankcija iz čl.4 st.2 KZ.  
Na osnovu čl. 226 i 229 ZKP-a, okrivljeni je obavezan da na ime troškova
krivičnog postupka uplati ovom sudu iznos od 99,00 eura, a koji troškovi se
odnose na nagradu odmjerenu vještaku sudske medicine prof. dr Miodragu Šoću,
kao i da plati na ime sudskog paušala iznos od 30,00 eura, koji paušal je
odredjen shodno složenosti i trajanju postupka, uz ocjenu imovinskih prilika
okrivljenog, a sve prednje u roku od 15 dana po pravosnažnosti presude.  
Na osnovu čl. 239 st. 2 ZKP-a oštećeni V.A. je radi ostvarivanja imovinsko-
pravnog zahtjeva upućen na parnični postupak, obzirom da podaci iz krivičnog
postupka nijesu pružali pouzdan osnov ni za potpuno, ni za djelimično
presudjenje, a njihovo pribavljanje je vodilo nepotrebnom odugovlačenju
postupka.  
Shodno izloženom, a primjenom čl.374 ZKP-a, odlučeno je kao u izreci.  
ZAPISNIČAR,                                                                                                                 S U D I J A,  
Ana Ivanović s.r.                                                                                                    Vladimir Novović s.r.

PRAVNA POUKA:
Protiv ove presude može se izjaviti žalba Višem sudu u Podgorici, a preko ovog
suda u roku od 8 dana od dana prijema pismenog otpravka iste .