K.br.56/11
U IME CRNE GORE
OSNOVNI SUD U DANILOVGRADU, kao prvostepeni krivični, po sudiji Vladimiru
Novoviću, kao sudiji pojedincu, uz učešće Ane Ivanović, kao zapisničara, u
krivičnom predmetu okrivljenog N.S. iz P., zbog krivičnog djela ugrožavanje
javnog saobraćaja iz čl.339 st.3 u vezi st.1 KZ i okrivljenog J.S. iz
Danilovgrada, zbog krivičnog djela ugrožavanje javnog saobraćaja iz čl.339
st.3 u vezi st.1 KZ, odlučujući po optužnom predlogu Osnovnog državnog
tužilaštva iz Podgorice Kt.br.543/11 od 15.04.2011.godine, koji je na glavnom
pretresu zastupala Snežana Šišević, zamjenik ODT-a iz Podgorice, nakon glavnog
i javnog pretresa održanog dana 04.07.2012.godine, u prisustvu zastupnika
optužnog predloga i okrivljenih, donio je dana 04.07.2012.godine, a dana
10.07.2012.godine javno objavio  
P R E S U D U  
I  
Okrivljeni J.S., od oca V. i majke M., rodjene K., rodjen ....godine u P., sa
mjestom prebivališta u D. - K. bb, državljanin Crne Gore, neoženjen,
nezaposlen, student, pismen, lošeg imovnog stanja, neosudjivan.  
Kriv je
Što je:  
Dana 20.09.2009.godine, oko 21,00 časova, u mjestu Daljam, opština
Danilovgrad, na lokalnom putu Mareza - Spuž, ne pridržavajući se saobraćajnih
propisa iz čl.27 st.1 i čl.31 st.1 ZOBS-a na putevima, ugrozio saobraćaj i
doveo u opasnost život i tijelo ljudi, na način što upravljajući putničkim
vozilom marke "Lada Riva" reg.oznake DG AC 973 iz pravca Mareze, brzinom od 45
km/h, umjesto prilagodjenom brzinom do 36 km/h, koju brzinu nije prilagodio
okolnostima, karakteristikama i stanju puta - uskom kolovozu i noćnim uslovima
vožnje, tako da vozilo može blagovremeno da zaustavi pred svakom preprekom
koju pod datim uslovima može da predvidi i nije se kretao desnom stranom
kolovoza u smjeru kretanja, već je svojim vozilom prešao u lijevu kolovoznu
traku, namijenjenu za kretanje vozila iz suprotnog smjera i na taj način svoje
vozilo doveo u poziciju fizičke prepreke vozilu marke "Lada Niva" reg.oznake
PG BM 796 kojim je iz pravca Spuža upravljao okrivljeni N.S., usljed čega je
došlo do sudara označenih vozila, kojom prilikom je N.S. zadobio laku tjelesnu
povredu u vidu nagnječine i oguljotine kože koljena lijeve noge i nagnječine u
predjelu čeonog dijela i nosne piramide, te prednje strane grudnog koša,  
- čime je počinio krivično djelo ugrožavanje javnog saobraćaja iz čl.339 st.3
u vezi st.1 KZ.  
Pa sud okrivljenom primjenom citiranih zakonskih propisa, te čl. 4, 5, 16, 36,
42, 52, 53 i 54 KZ i čl.226, 229 i 374 ZKP-a, i z r i č e  
USLOVNU OSUDU
Kojom mu utvrdjuje kaznu zatvora u trajanju od 30 (trideset) dana  i
istovremeno odredjuje da se ista neće izvršiti ako okrivljeni za vrijeme od  1
(jedne)  godine po pravosnažnosti presude ne učini novo krivično djelo.  
Dužan je okrivljeni J.S. da na ime troškova krivičnog postupka uplati ovom
sudu iznos od 539,00 eura i po osnovu paušala iznos od 30,00 eura, a  sve u
roku  od 15 dana po pravosnažnosti presude.  
II  
Okrivljeni N.S., od oca I. i majke Z., rodjene S., rodjen ...godine u P., sa
mjestom prebivališta u P. - ul. ... br..., T., državljanin Crne Gore, oženjen,
otac dvoje djece, penzioner, završio srednju tehničku školu, pismen, srednjeg
imovnog stanja, neosudjivan.  
Na osnovu čl.373 tač.2 ZKP-a,  
OSLOBAĐA SE OD OPTUŽBE
Da je:  
Dana 20.09.2009.godine, oko 21,00 časova, u mjestu Daljam, opština
Danilovgrad, na lokalnom putu Mareza - Spuž, ne pridržavajući se saobraćajnih
propisa iz čl.27 st.1 i čl.31 st.1 ZOBS-a na putevima, ugrozio saobraćaj i
doveo u opasnost život i tijelo ljudi, na način što upravljajući putničkim
vozilom marke "Lada Niva" reg.oznake PG BM 796 iz pravca Spuža brzinom od 56
km/h, umjesto prilagodjenom brzinom od 36 km/h, koju brzinu nije prilagodio
okolnostima, karakteristikama i stanju puta - uskom kolovozu i noćnim uslovima
vožnje, tako da vozilo može blagovremeno da zaustavi pred svakom preprekom
koju pod datim uslovima može da predvidi i nije se kretao desnom stranom
kolovoza u smjeru kretanja, već je svojim vozilom prešao u lijevu kolovoznu
traku, namijenjenu za kretanje vozila iz suprotnog smjera i na taj način svoje
vozilo doveo u poziciju fizičke prepreke vozilu marke "Lada Riva" reg.oznake
DG AC 973, kojim je iz pravca Mareze upravljao okrivljeni J.S., usljed čega je
došlo do sudara označenih vozila, kojom prilikom je okrivljeni J.S. zadobio
laku tjelesnu povredu u vidu nagnječine kože kosmatog dijela glave, nagnječinu
kože lijeve strane grudnog koša i nagnječinu kože koljena lijeve noge,  
- čime bi počinio krivično djelo ugrožavanje javnog saobraćaja iz čl.339 st.3
u vezi st.1 KZ.  
Na osnovu čl.230 st.1 ZKP-a, troškovi krivičnog postupka padaju na teret
budžetskih sredstava suda.
Obrazloženje
Optužnim predlogom ODT-a u Podgorici Kt.br.543/11 od 15.04.2011.godine,
stavljeno je na teret okrivljenom N.S. da je izvršio krivično djelo
ugrožavanje javnog saobraćaja iz čl.339 st.3 u vezi st.1 KZ, a okrivljenom
J.S. da je izvršio krivično djelo ugrožavanje javnog saobraćaja iz čl.339 st.1
KZ. Zastupnik optužbe je u završnoj riječi izmijenio činjenični opis krivičnih
djela na način određen kao u stavu I i II izreke presude, stavljajući na teret
okrivljenom J.S. izvršenje krivičnog djela ugrožavanje javnog saobraćaja iz
čl.339 st.3 u vezi st.1 KZ, dok je pravna kvalifikacija krivičnog djela
stavljenog na teret okrivljenom N.S. ostala ista. Predložio je da sud
okrivljene oglasi krivima i izrekne im kazne po zakonu.  
Okrivljeni N.S. u odbrani datoj na glavnom pretresu u bitnom je naveo da je
dana 20.09.2009.godine, oko 20,30 časova, upravljao putničkim motornim vozilom
„Lada Niva“ reg.br. PG BM 796, da se kretao lokalnim putem iz pravca Spuža u
pravcu Mareze, te da su na njegovom vozilu bila uključena oborena svijetla.
Kada je došao u mjesto Daljam, na jednom usponu koji je imao 10%, dok se
kretao brzinom od najviše 30 km/h, prije jedne desne krivine, gledano iz
njegovog pravca kretanja, naišlo je iz suprotnog pravca vozilo „Lada Riva“.
Tvrdi da se vozilo „Lada Riva“ kretalo veoma brzo i da su na tom vozilu bila
uključena duga svijetla. Čim je primijetio ovo vozilo pritisnuo je kočnicu i
usmjerio je svoje vozilo udesno koliko je mogao, nakon čega je to vozilo
prednjim lijevim dijelom udarilo u prednji lijevi dio njegovog vozila. Od tog
udara njegovo vozilo se vratilo unazad, zarotiralo ulijevo i naslonilo se na
ogradu od groblja, koja se nalazila pored desne ivice kolovoza, gledano iz
pravca Spuža. Pojasnio je da je od desne ivice kolovoza pa do ograde od
groblja postojalo zemljano proširenje najviše 70-80 cm. Istakao je da je ovo
drugo vozilo koje se kretalo iz pravca Mareze, a kojim je upravljao J.S.,
vidio na udaljenosti od oko 20-30 metara. Dodao je da je nakon saobraćajne
nezgode naišao službenik Uprave policije PJ Podgorica, čije je prezime Š., da
mu je on rekao da je okrivljeni J.S. ili totalno pijan ili drogiran, te da je
na mjestu saobraćajne nezgode van desne ivice kolovoza, gledano iz pravca
Mareze u pravcu Spuža, bilo proširenje širine 5 metara. U završnoj riječi je
istakao da su vještaci saobraćajne struke kazali da on nije uzrokovao
saobraćajnu nezgodu.  
Okrivljeni J.S. u odbrani datoj na glavnom pretresu u bitnom je naveo da je
kritične noći upravljao vozilom „Lada Riva“, da se kretao lokalnim putem iz
pravca Mareze u pravcu Spuža, te da su na njegovom vozilu bila uključena duga
svijetla. Kada je došao u mjesto Daljam, neposredno nakon izlaska iz jedne
krivine, primijetio je vozilo koje se kretalo iz pravca Spuža u pravcu Mareze.
Tvrdi da je pokušao da izbjegne sudar sa ovim vozilom na način što je svoje
vozilo usmjerio udesno. U tome nije uspio i prednjom lijevom stranom svog
vozila udario je u prednju lijevu vozila koje se kretalo iz suprotnog smjera.
Istakao je da je na putu postojao nagib, da se prije saobraćajne nezgode
kretao brzinom od 40 do 50 km/h, da prije kontakta nije kočio jer je
procijenio da kočenjem nije mogao da izbjegne saobraćajnu nezgodu, te da je
van desne ivice kolovoza, gledano iz njegovog pravca kretanja, postojalo
zemljeno proširenje širine sigurno oko 2 metra. Dodao je da se nakon sudara
vozilo okrivljenog N.S. vratilo unazad, da je prethodno bio na svadbi i to od
12,00 časova do 19,00 časova, da je za to vrijeme popio 4 nikšićka piva od 0,5
l, da je prvo pivo popio oko 12,00 časova, a nije se mogao izjasniti kada je
popio preostala tri piva. Nakon saobraćajne nezgode dregerom je alkotestiran
na licu mjesta, dok mu u KCCG nijesu uzimali krv i urin za analizu. U završnoj
riječi je kazao da nije uzrokovao saobraćajnu nezgodu.  
Sud je na glavnom pretresu u dokaznom postupku pročitao zapisnik o uvidjaju
Uprave policije Ispostava Danilovgrad br.167 sa datumom popunjavanja od
21.09.2009.godine, izvršio uvid u skicu lica mjesta, pročitao uvjerenje JZU KC
CG - Urgentni centar br.03/17-17188/1 od 22.12.2009.godine, izdato na ime
okrivljenog J.S., pročitao izvještaj ljekara specijaliste Urgentnog centra KC
CG br.protokola 6632 od 20.09.2009.godine, izdat na ime okrivljenog N.S.,
pročitao izvještaj ljekara specijaliste privatne medicinske ustanove "Sine-
morbo" od 25.09.2009.godine, izdat na ime okrivljenog N.S., pročitao uvjerenje
JZU Dom zdravlja "Dimitrije-Dika Marenić" br.2569/1 od 18.12.2009.godine,
izdato na ime okrivljenog J.S., pročitao nalaz i mišljenje vještaka sudsko-
medicinske struke dr B.B. Kri.br.4/2010 od 15.02.2010.godine, pročitao dopis
JZU KC CG Odjeljenja za sudsku medicinu od 01.10.2011.godine, pročitao
zapisnik o uvidjaju K.br.56/11 od 28.11.2011.godine, pročitao nalaz i
mišljenje vještaka geometra R.B. od 09.12.2011.godine sa uvidom u skicu lica
mjesta, pročitao nalaz i mišljenje vještaka saobraćajne struke ing. M.Š.
Kri.br.4/10 od juna mjeseca 2010.godine, dopunu nalaza i mišljenja vještaka
saobraćajne struke ing. M.Š. Kri.br.106/10 od januara mjeseca 2011.godine,
izjašnjenje ovog vještaka sa glavnog pretresa od 05.10.2011.godine, drugu
dopunu nalaza i mišljenja vještaka saobraćajne struke ing. M.Š. K.br.56/11 od
decembra mjeseca 2011.godine i neposredno saslušao vještaka saobraćajne struke
ing. M.Š., pročitao nalaz i mišljenje vještaka saobraćajne struke ing. G.Č.od
14.02.2012.godine, pročitao dopunu nalaza i mišljenja vještaka saobraćajne
struke ing.G.Č.K.br.56/11 od 01.06.2012.godine i neposredno saslušao vještaka
saobraćajne struke ing.G.Č.na glavnim pretresima od 24.04.2012.godine i
25.06.2012.godine, pročitao izvod iz kaznene evidencije Uprave policije PJ
Podgorica br.29-245/11-15480/2-2482 od 10.06.2011.godine, izdat na ime
okrivljenog N.S. i  pročitao izvod iz kaznene evidencije Uprave policije PJ
Podgorica br.29-245/11-15480/2-2482 od 10.06.2011.godine, izdat na ime
okrivljenog J.S..  
Iz zapisnika o uvidjaju Uprave policije Ispostava Danilovgrad br.167 sa
datumom popunjavanja od 21.09.2009.godine i skice lica mjesta utvrđuje se da
se predmetna saobraćajna nezgoda dogodila dana 20.09.2009.godine, oko 21,00
časova, na lokalnom putu Spuž-Mareza, u mjestu Daljam (neposredno kod
groblja), opština Danilovgrad. Put je bez trotoara i pješačke staze, bez
signalizacije i suv, a uslovi vožnje su bili noćni. Okrivljeni N.S. je
upravljao putničkim motornim vozilom „Lada Niva“ reg.br. PG BM 796, dok je
okrivljeni J.S. upravljao putničkim motornim vozilom „Lada Riva“ reg.br. DG AC
793. Vozilo Lada Niva“ reg.br. PG BM 796 pretrpjelo je oštećenja, poklopca
motora, prednjeg lijevog branika, prednjeg branika, lijevog svjetlosno-
signalnog uređaja, prednje maske, prednjeg rol-bara sa svijetlima, lijevih
vrata-djelimično i zadnjeg branika po desnoj strani-djelimično. Na vozilu
„Lada Riva“ reg.br. DG AC 793 bili su oštećeni poklopac motora, prednji lijevi
blatobran, prednji branik, prednja lijeva vrata, prednje vjetrobransko staklo,
krov, prednji vezni lim i prednji lijevi točak sa pneumatikom. Vozilo “Lada
Niva“ reg.br. PG BM 796 zatečeno je na desnoj strani kolovoza u iskošenom
položaju, zadnjim desnim točkom van desne ivice kolovoza, gledano iz pravca
Spuža i udaljeno zadnjim lijevim točkom 2,5 metara od tačke na desnoj ivici
kolovoza, gledano iz pravca Spuža, koja se nalazi paralelno sa početkom traga
kočenja ovog vozila dok je vozilo „Lada Riva“ reg.br. DG AC 793 zatečeno
zadnjim krajem van kolovoza po desnoj strani, gledano iz pravca Mareze, a
prednjim lijevim točkom na distanci od 6,10 metara od tačke na desnoj ivici
kolovoza, gledano iz pravca Spuža, koja se nalazi paralelno sa početkom traga
kočenja vozila “Lada Niva“. Vozilo “Lada niva“ reg.br. PG BM 796 ostavilo je
trag kočenja prednjeg lijevog točka dužine 4,20 metara, koji počinje na 27
metara od FT i 1,7 metara desno od desne ivice kolovoza, gledano iz pravca
Spuža.  
Iz nalaza i mišljenja vještaka sudsko-medicinske struke dr B.B. Kri.br.4/2010
od 15.02.2010.godine, uvjerenja JZU KC CG - Urgentni centar br.03/17-17188/1
od 22.12.2009.godine, izdatog na ime okrivljenog J.S., izvještaja ljekara
specijaliste Urgentnog centra KC CG br.protokola 6632 od 20.09.2009.godine,
izdatog na ime okrivljenog N.S., izvještaja ljekara specijaliste privatne
medicinske ustanove "Sine-morbo" od 25.09.2009.godine, izdatog na ime
okrivljenog N.S. i uvjerenja JZU Dom zdravlja "Dimitrije-Dika Marenić"
br.2569/1 od 18.12.2009.godine, izdatog na ime okrivljenog J.S., utvrđuje se
da su u predmetnoj saobraćajnoj nezgodi okrivljeni J.S. i N.S. zadobili lake
tjelesne povrede i to okrivljeni N.S. u vidu nagnječine i oguljotine kože
koljena lijeve noge i nagnječine u predjelu čeonog dijela i nosne piramide, te
prednje strane grudnog koša, a okrivljeni J.S. u vidu nagnječine kože kosmatog
dijela glave, nagnječine kože lijeve strane grudnog koša i nagnječine kože
koljena lijeve noge.  
Sud je cijenio nalaz i mišljenje ovog vještaka, pa je isti prihvatio kao
jasan, stručan, objektivan i dat prema pravilima struke i nauke.  
Iz dopisa JZU KC CG Odjeljenja za sudsku medicinu od 01.10.2011.godine
utvrđuje se da u tom Odjeljenju dana 20.09.2009.godine, a ni kasnije, nije
rađena analiza prisustva alkohola u krvi za okrivljenog J.S..  
U zapisniku o uvidjaju Osnovnog suda u Danilovgradu K.br.56/11 od
28.11.2011.godine navedeno je da je lice mjesta na lokalnom putu Mareza-Spuž,
u mjestu Daljam, kod mjesnog groblja Zuri. Lice mjesta je izmijenjeno tako što
je operativni prostor kolovoza pomjeren u desno, gledano iz pravca Mareze ka
Spužu i lijeva ivica kolovoza novog asfaltnog zastora, gledano iz pravca
Mareze, nalazi se na 3,40 metara od ograde groblja, na mjestu gdje je ova
udaljenost najmanja. Širina novog asfaltnog zastora iznosi 4 metra.  
Iz nalaza i mišljenja vještaka geometra R.B. od 09.12.2011.godine i uvida u
skicu lica mjesta ovog vještaka utvrđuje se da je u mjestu saobraćajne nezgode
podužni nagib-pad puta, posmatrano prema Spužu, od 5,98%.  
Sud je cijenio nalaz i mišljenje ovog vještaka, pa je isti prihvatio kao
jasan, stručan, objektivan i dat prema pravilima struke i nauke.  
Iz nalaza i mišljenja vještaka saobraćajne struke ing. M.Š. Kri.br.4/10 od
juna mjeseca 2010.godine, dopune nalaza i mišljenja vještaka saobraćajne
struke ing. M.Š. Kri.br.106/10 od januara mjeseca 2011.godine, izjašnjenja
ovog vještaka sa glavnog pretresa od 05.10.2011.godine, druge dopune nalaza i
mišljenja vještaka saobraćajne struke ing. M.Š. K.br.56/11 od decembra mjeseca
2011.godine i saslušanja ovog vještaka sa glavnog pretresa, utvrđuje se da se
kritičnom prilikom lokalnom saobraćajnicom od Mareze prema Spužu kretao
okrivljeni J.S., koji je upravljao putničkim motornim vozilom „Lada Riva“
reg.br. DG AC 793, dok se iz suprotnog pravca kretao okrivljeni N.S., koji je
upravljao putničkim motornim vozilom marke „Lada Niva“ reg.br.PG BM 796. U
smjeru kretanja od Mareze prema Spužu postojao je podužni nagib puta (pad) od
5,98%. Na kritičnom potezu puta proces mimoilaženja vozila na operativnom
asfaltnom zastoru nije mogao biti obavljen jer je ukupna gabaritna širina
vozila iznosila 3,39 metara, a operativna širina asfaltnog zastora 3,20
metara. Ako je zbog nedovoljne širine puta ili zbog neke prepreke mimoilaženje
onemogućeno, vozač kojem je to, s obzirom na karakteristike, stanje puta i
okolnosti saobraćaja lakše da izvede dužan je da prvi zaustavi vozilo i po
potrebi kretanjem vozila unazad ili na drugi način pomjeri svoje vozilo i
zauzme na putu položaj koji omogućava mimoilaženje. Linija prostiranja puta
lijeva horizontalno-vertikalna krivina, gledano od Mareze prema Spužu, podužni
nagib puta od 5,98%, te podobna površina po desnoj strani puta, gledano od
Mareze prema Spužu, širine preko 2,00 metra, obezbjeđivale su okrivljenom J.S.
da koristi ovu površinu, jer je isti bio u mogućnosti da prije i u trenutku
dolaska na mikrolokalitet nezgode utvrdi da operativna širina kolovoza ne
obezbjeđuje bilo kakvo mimoilaženje vozila. Putničko vozilo „Lada Niva“ voženo
je brzinom od 56 km/h, dok je putničko vozilo Lada Riva“ voženo brzinom od 45
km/h. Fizički kontakt između ovih vozila ostvaren je u fazi mimoilaženja,
preklapanjem lijevih čeonih regija vozila, a na oko 2 metra prije konačnog
zaustavljanja vozila „Lada Niva“. Nakon ovog kontakta vozilo „Lada Riva“ je
potisnuto van kolovoza, po lijevoj strani puta, gledano u pravcu Mareze. Oba
vozila zahvatala su prostor lijeve strane kolovoza u smjeru kretanja jer
gabaritna širina vozila „Lada Niva“ iznosi 1,78 metara, a gabaritna širina
vozila „Lada Riva“ 1,61 metar, što ukupno čini 3,39 metara, a operativna
širina kolovoza iznosila je 3,20 metara. Vozač „Lada Niva“ tj. okrivljeni N.S.
nalazio se na prostornoj distanci oko 17 metara, u trenutku reakcije ili
vremenski 1,28 sekundi. Vozač vozila marke „Lada Riva“ tj. okrivljeni J.S.
nalazio se na udaljenosti oko 16 metara, prije tačke kontakta, a u momentu
stvorene incidentne situacije. Vozači ovih vozila mogli su zaustaviti vozila
da su se kretali brzinom do 36 km/h tj.bezbjednom brzinom. Nije postojala
potreba forsiranog kočenja i zaustavljanja vozila da je vozač sa vozilom „Lada
Riva“ tj. okrivljeni J.S. koristio pogodnosti puta-podobne površine, po desnoj
strani kolovoza u ssmjeru kretanja. Kako je do nezgode došlo u noćnim uslovima
vožnje, oba vozača mogla su predvidjeti da se sa vozilima nalaze u fazi
mimoilaženja preko svjetlosnih snopova farova vozila koja su se kretala istim
pravcem, a suprotnih smjerova. Činjenica da se vozač sa vozilom „Lada Niva“
tj. okrivljeni N.S. kretao brzinom većom od bezbjedne gubi značaj jer i da se
zaustavio sa vozilom isti nije mogao izbjeći nezgodu, jer vozač vozila „Lada
Riva“ tj. okrivljeni J.S. nije preduzeo mjere zaustavljanja vozila, a nije
koristio ni pogodnosti puta za mimoilaženje. Ovo prekoračenje bezbjedne brzine
okrivljenog N.S. djelovalo je u pravcu povećanja nastalih posljedica u nezgodi
u odnosu na posljedice koje bi nastale i da je prilagodio brzinu kretanja
vozila limitirajućim uslovima saobraćaja. Mišljenja je da je do nezgode došlo
usljed propusta u vožnji od strane okrivljenog J.S., koji je upravljao vozilom
„Lada Riva“ smjerom od Mareze prema Spužu. Ovo se ogleda u tome što isti nije
prilagodio brzinu kretanja vozila: širini kolovoza i liniji zakrivljenosti
puta, a takođe nije koristio podobnu površinu zemljišta, po desnoj strani
kolovoza puta, u smjeru kretanja, a u fazi mimoilaženja sa putničkim motornim
vozilom marke „Lada Niva“, kojim je upravljao okrivljeni N.S., usljed čega je
sa vozilom zahvatio prostor lijeve strane kolovoza u smjeru kretanja i nije
ostavio dovoljno prostora za mimoilaženje, što je dovelo do čeonog sudara
vozila, na lijevoj strani puta, smjera kretanja. Vozač vozila „Lada Niva“ tj.
okrivljeni N.S. nije prilagodio brzinu kretanja limitirajućim uslovima
saobraćaja, jer se sa vozilom kretao brzinom od 56 km/h. Međutim isti nije
mogao izbjeći nezgodu i da se sa vozilom kretao u granicama bezbjedne brzine,
obzirom na smjer, način i brzinu kretanja vozila „Lada Riva“, čiji vozač nije
preduzeo mjere zaustavljanja vozila niti koristio pogodnosti podobne površine,
koja se paralelno pruža sa desnom stranom kolovoza smjera njegovog kretanja,
što sve znači da ponašanje okrivljenog N.S. nije u uzročnoj vezi sa nastalom
nezgodom, a učinjeni propusti u vožnji predstavljaju faktor povećanja nastalih
posljedica u ovoj nezgodi u odnosu na posljedice koje bi nastale i da je
brzina kretanja vozila bila u granicama bezbjedne brzine.  
U nalazu i mišljenju vještaka saobraćajne struke ing.G.Č.od 14.02.2012.godine,
navedeno je da je primarni kontakt vozila „Lada Niva“, kojim je upravljao
okrivljeni N.S., i „Lada Riva“, kojim je upravljao okrivljeni J.S., nastupio
čeonom lijevom regijom vozila „Lada Riva“ sa lijevim prednjim dijelom vozila
„Lada Niva“. U poprečnom smislu mjesto kontakta je u zoni sredine kolovoza.
Vozilo „Lada Riva“ je nakon kontakta potisnuto unazad i rotirano je u smjeru
suprotno kretanju kazaljke na satu za ugao od oko 45º, dok je vozilo „Lada
Niva“ nakon kontakta rotirano u smjeru suprotno kretanju kazaljke na satu za
ugao od oko 30º i zadnjim desnim dijelom kontaktirao sa ogradom mjesnog
groblja. Oba vozila su u trenutku kontakta zauzimala dio suprotne polovine
smjera njihovih kretanja od oko 0,2 metra. Brzina vozila „Lada Niva“ u
trenutku preduzimanja kočenja bila je 59,04 km/h, dok je brzina vozila „Lada
Riva“ neposredno prije i u trenutku sudara bila 44,1 km/h. Vozač vozila „Lada
Riva“ na uočenu opasnost nije reagovao kočenjem. Vozač vozila „Lada Niva“ je
reagovao kočenjem kada je njegovo vozilo bilo udaljeno od mjesta sudara za oko
22,24 metra, a ukupno vrijeme kočenja vozila „Lada Niva“ od trenutka
reagovanja vozača do trenutka sudara iznosilo je 1,39 sekundi. Zaustavni put
„Lade Rive“ za posjedovanu brzinu, po suvom kolovozu i intezivnom kočenju, niz
nagib puta od 5,98% bio bi 23 metra, a vrijeme zaustavljanja bi trajalo 2,75
sekundi. Pri posjedovanoj brzini vozač vozila „Lada Riva“ nije imao mogućnosti
zaustavljanja vozila, aktiviranjem radne kočnice, prije sudara sa vozilom
„Lada Niva“, i jedina mogućnost mu je bila usmjeravanje vozila udesno,
posmatrano u smjeru njegovog kretanja. Da bi se vozač vozila „Lada Niva“
zaustavio prije mjesta sudara sa vozilom „Lada Riva“ bilo je potrebno da bude
vožen brzinom ne većom od 44,08 km/h. Vozači vozila učesnika nezgode su se
mogli uočiti kada su bili na udaljenosti ne većoj od 35 metara, kada nijesu
imali prostorno vremenskih mogućnosti zaustavljanja vozila prije mjesta
sudara, pri posjedovanim brzinama. Mišljenja je da je saobraćajna nezgoda
nastala kao posljedica propusta oba vozača učesnika nezgode koji nijesu na
putu gdje se prostire oštra nepregledna krivina, gdje se dva vozila ne mogu
mimoići bez zaustavljanja, prilagodili brzinu dubini vidnog polja kako bi
imali mogućnosti zaustavljanja svojih vozila prije mjesta sudara. Takođe
nijedan od vozača prije ulaska u oštru nepreglednu krivinu, gdje se dva vozila
ne mogu mimoići bez zaustavljanja, nije zvučnim signalom obavijestio drugog
učesnika o njegovom nailasku.  
Na glavnom pretresu od 24.04.2012.godine vještak saobraćajne struke ing. G.Č.
je naveo da prilikom uviđaja mogu biti vidljivi samo tragovi kočenja jednog
točka, kao što je to bilo sa tragom prednjeg lijevog pneumatika vozila „Lada
Niva“ i da su u trenutku kontakta oba vozila bila na asfaltnoj površini.  
U dopuni nalaza i mišljenja vještaka saobraćajne struke ing.G.Č.K.br.56/11 od
01.06.2012.godine navedeno je da ukupno vrijeme kočenja vozila „Lada Niva“
iznosi 1,39 sekundi i da su se čeoni djelovi vozila „Lada Niva“ i „Lada Riva“
preklapali za ne manje od 0,3 m. Brzina vozila „Lada Riva“ neposredno prije
sudara i u trenutku sudara iznosila je 44,1 km/h. Da bi se vozilo „Lada Riva“
bočno pomjerilo za ne manje od 0,6 m i izbjeglo kontakt sa vozilom „Lada Niva“
pri posjedovanoj brzini put izmicanja vozila „Lada Riva“ bi iznosio 15 metara
za vrijeme od 1,23 sekunde. Dakle, vozač vozila „Lada Riva“, da je na opasnost
od sudara reagovao na točak upravljača udesno, smjera njegovog kretanja, on bi
imao mogućnosti da za vrijeme od 1,23 s izmjesti svoje vozilo udesno za oko
0,6 m i time izbjegne sudar sa ususretnom „Ladom Nivom“, odnosno za vrijeme
manje od 1,39 s koliko je ukupno vrijeme kočenja „Lade Nive“ od trenutka
reagovanja vozača do sudara. Sa desne strane kolovoza, smjera kretanja „Lade
Rive“, postoji zemljana površina koju je mogao koristiti vozač vozila „Lada
Riva“ za njegovo kretanje.  
Na glavnom pretresu od 25.06.2012.godine vještak saobraćajne struke ing. G.Č.
je naveo da smatra da je uzrok saobraćajne nezgode na strani vozača vozila
„Lada Riva“, obzirom da isti nije koristio podobnu površinu zemljišta po
desnoj strani kolovoza puta u smjeru kretanja, a u fazi mimoilaženja sa
vozilom „Lada Niva“, dok neprilagođenu brzinu vozača vozila „Lada Niva“ smatra
kao doprinos, tj. faktor povećanja nastalih posljedica u odnosu na posljedice
koje bi nastale da se kretao prilagođenom brzinom. Na kraju je naveo da se u
cjelosti usaglašava sa konačnim nalazom i mišljenjem vještaka saobraćajne
struke ing.M.Š..  
Sud je cijenio nalaz i mišljenje vještaka saobraćajne struke ing. M.Š., te sa
ovim usaglašeni nalaz i mišljenje vještaka saobraćajne struke ing. G.Č., pa je
iste prihvatio kao jasne, stručne, objektivne i zasnovane na pravilima struke
i nauke.  
Iz izvoda iz kaznene evidencije Uprave policije PJ Podgorica
br.29-245/11-15480/2-2482 od 10.06.2011.godine, izdatog na ime okrivljenog
N.S. utvrđuje se da isti nije osuđivan.  
Iz izvoda iz kaznene evidencije Uprave policije PJ Podgorica
br.29-245/11-15480/2-2482 od 10.06.2011.godine, izdatog na ime okrivljenog
J.S. utvrđuje se da isti nije osuđivan.  
Cijeneći odbranu okrivljenih i dokaze izvedene na glavnom pretresu sud je
zaključio da je okrivljeni J.S. počinio krivično djelo ugrožavanje javnog
saobraćaja iz čl.339 st.3 u vezi st.1 KZ, a na način mjesto i vrijeme
predstavljeno kao u stavu I izreke presude, a da nema dokaza da je okrivljeni
N.S. počinio krivično djelo ugrožavanje javnog saobraćaja iz čl. 339 st.3 u
vezi st.1 KZ, na način mjesto i vrijeme kako je to predstavljeno u stavu II
izreke presude zbog čega ga je na osnovu čl.373 tač.2 ZKP-a oslobodio od
optužbe.  
I Naime, iz zapisnika o uvidjaju Uprave policije Ispostava Danilovgrad br.167
sa datumom popunjavanja od 21.09.2009.godine, skice lica mjesta, zapisnika o
uvidjaju K.br.56/11 od 28.11.2011.godine, nalaza i mišljenja vještaka geometra
R.B. od 09.12.2011.godine sa uvidom u skicu lica mjesta, nalaza i mišljenja i
dopuna i pojašnjenja vještaka saobraćajne struke ing. M.Š. i usaglašenog
nalaza i mišljenja vještaka saobraćajne struke ing.G.Č.utvrđuje se da je dana
20.09.2009.godine, oko 21,00 časova, na lokalnom putu Mareza-Spuž, u mjestu
Daljam ,opština Danilovgrad, došlo do saobraćajne nezgode u kojoj su
učestvovali okrivljeni N.S., koji je upravljao putničkim motornim vozilom
„Lada Niva“ reg.br. PG BM 796, i okrivljeni J.S., koji je upravljao putničkim
motornim vozilom „Lada Riva“ reg.br. DG AC 793. Ovom lokalnom saobraćajnicom
od Mareze prema Spužu kretao se okrivljeni J.S., dok se iz suprotnog pravca
kretao okrivljeni N.S.. U smjeru kretanja od Mareze prema Spužu postojao je
podužni nagib puta (pad) od 5,98%, a na kritičnom potezu puta proces
mimoilaženja vozila na operativnom asfaltnom zastoru nije mogao biti obavljen
jer je ukupna gabaritna širina vozila iznosila 3,39 metara, a operativna
širina asfaltnog zastora 3,20 metara. Linija prostiranja puta lijeva
horizontalno-vertikalna krivina, gledano od Mareze prema Spužu, podužni nagib
puta od 5,98%, te podobna površina po desnoj strani puta, gledano od Mareze
prema Spužu, širine preko 2,00 metra, što ni okrivljeni J.S. i N.S. nijesu
poricali, obezbjeđivale su okrivljenom J.S.u da koristi ovu površinu, koja u
ovoj saobraćajnoj situaciji predstavlja kolovoz, jer je isti bio u mogućnosti
da prije i u trenutku dolaska na mikrolokalitet nezgode utvrdi da operativna
širina kolovoza ne obezbjeđuje bilo kakvo mimoilaženje vozila. Putničko vozilo
„Lada Niva“ voženo je brzinom od 56 km/h, dok je putničko vozilo Lada Riva“
voženo brzinom od 45 km/h. Fizički kontakt između ovih vozila ostvaren je u
fazi mimoilaženja, preklapanjem lijevih čeonih regija vozila, a vozači istih
mogli su zaustaviti vozila da su se kretali brzinom do 36 km/h tj.bezbjednom
brzinom. Do predmetne saobraćajne nezgode došlo je usljed propusta u vožnji od
strane okrivljenog J.S.. Ovo se ogleda u tome što isti nije prilagodio brzinu
kretanja vozila okolnostima, karakteristikama i stanju puta (širini kolovoza
tj. uskom i zakrivljenom kolovozu i noćnoj vožnji), a takođe nije koristio
podobnu površinu zemljišta, po desnoj strani kolovoza puta (koja u ovoj
saobraćajnoj situaciji predstavlja kolovoz), u smjeru kretanja, a u fazi
mimoilaženja sa putničkim motornim vozilom marke „Lada Niva“, kojim je
upravljao okrivljeni N.S., tj. nije se kretao desnom stranom kolovoza u smjeru
kretanja, usljed čega je sa vozilom zahvatio prostor lijeve strane kolovoza u
smjeru kretanja i nije ostavio dovoljno prostora za mimoilaženje, što je
dovelo do čeonog sudara vozila, na lijevoj strani puta, smjera njegovog
kretanja.  
Vozač vozila „Lada Niva“ tj. okrivljeni N.S. nije prilagodio brzinu kretanja
limitirajućim uslovima saobraćaja, jer se sa vozilom kretao brzinom od 56
km/h. Međutim isti nije mogao izbjeći nezgodu i da se sa vozilom kretao u
granicama bezbjedne brzine, obzirom na smjer, način i brzinu kretanja vozila
„Lada Riva“, čiji vozač tj. okrivljeni J.S. nije preduzeo mjere zaustavljanja
vozila niti koristio pogodnosti podobne površine, što sve znači da ponašanje
okrivljenog N.S. nije u uzročnoj vezi sa nastalom nezgodom, a učinjeni
propusti u vožnji predstavljaju faktor povećanja nastalih posljedica u ovoj
nezgodi u odnosu na posljedice koje bi nastale i da je brzina kretanja vozila
bila u granicama bezbjedne brzine.  
Da je okrivljeni N.S. u ovoj saobraćajnoj nezgodi zadobio laku tjelesnu
povredu u vidu nagnječine i oguljotine kože koljena lijeve noge i nagnječine u
predjelu čeonog dijela i nosne piramide, te prednje strane grudnog koša,
utvrđuje se iz nalaza i mišljenja vještaka sudsko-medicinske struke dr B.B.
Kri.br.4/2010 od 15.02.2010.godine, izvještaja ljekara specijaliste Urgentnog
centra KC CG br.protokola 6632 od 20.09.2009.godine, izdatog na ime
okrivljenog N.S. i izvještaja ljekara specijaliste privatne medicinske
ustanove "Sine-morbo" od 25.09.2009.godine, izdatog na ime okrivljenog N.S..  
Iz naprijed navedenih razloga sud nije prihvatio odbranu okrivljenog J.S. u
dijelu u kojem je naveo da nije uzrokovao saobraćajnu nezgodu pa je ovakvu
odbranu cijenio kao neistinitu i sračunato datu u cilju izbjegavanja krivično-
pravne odgovornosti.  
Članom 27 st.1 ZOBS-a na putevima propisano je da se vozilo kreće desnom
stranom kolovoza u smjeru kretanja, dok je čl.31 st.1 ZOBS-a na putevima
propisano da je vozač dužan da brzinu kretanja vozila prilagodi okolnostima,
karakteristikama i stanju puta, vidljivosti, preglednosti, atmosferskim
prilikama, stanju vozila i tereta, frekvenciji saobraćaja i drugim
saobraćajnim uslovima, tako da vozilo može blagovremeno da zaustavi pred
svakom preprekom koju pod datim uslovima može da predvidi. Imajući u vidu
naprijed citirane zakonske odredbe, te naprijed izloženo činjenično stanje,
ovaj sud nalazi da je okrivljeni J.S. ne pridržavajući se saobraćajnih propisa
iz čl.27 st.1 i 31 st.1 ZOBS-a na putevima ugrozio saobraćaj i doveo u
opsanost život i tijelo ljudi na način kao je to prethodno objašnjeno.  
Cijeneći psihički odnos okrivljenog J.S. prema izvršenom krivičnom djelu, sud
nalazi da je okrivljeni, postupajući na naprijed opisani način, bio svjestan
da svojom radnjom može učiniti krivično djelo, odnosno da može ugroziti
saobraćaj i dovesti u opasnost život i tijelo ljudi, usljed čega kod drugog
može nastupiti laka tjelesna povreda, ali je olako držao da do toga neće doći,
postupajući, dakle, sa svjesnim nehatom. U odnosu na laku tjelesnu povredu
koju je zadobio okrivljeni N.S., okrivljeni J.S. je takodje postupao iz
nehata.  
Sud je prilikom odlučivanja o vrsti i visini krivične sankcije za okrivljenog
J.S., imao u vidu sve okolnosti na strani okrivljenog J.S. koje su značajne za
njen izbor i visinu, u smislu člana 42 KZ, pa je od olakšavajućih okolnosti,
na strani okrivljenog našao da isti nije osudjivan, što je utvrdjeno iz
citiranog izvoda iz kaznene evidencije izdatog na njegovo ime i utvrđeni
doprinos okrivljenog N.S., dok otežavajućih okolnosti nije bilo, pa je sud
okrivljenom J.S. izrekao uslovnu osudu, kojom mu je utvrdio kaznu zatvora u
trajanju od 30 ( trideset) dana i istovremeno odredio rok provjeravanja od 1
(jedne) godine, odnosno da se utvrdjena kazna neće izvršiti ako okrivljeni za
vrijeme od jedne godine po pravnosnažnosti presude ne izvrši novo krivično
djelo. Sud je našao da se u konkretnom slučaju, a imajući u vidu naprijed
navedene olakšavajuće okolnosti, može očekivati da će se upozorenjem, uz
prijetnju kaznom uticati na okrivljenog J.S. da ubuduće ne vrši krivična
djela, te da nije nužno da se kazna primjeni radi krivično-pravne zaštite i da
će se izrečenom uslovnom osudom u potpunosti ostvariti svrha izricanja ove
krivične sankcije iz čl. 52 KZ u okviru opšte svrhe propisivanja i izricanja
krivičnih sankcija iz čl. 4 st. 2 KZ.  
O troškovima krivičnog postupka odlučeno je na osnovu čl.226 i 229 ZKP-a, pa
kako je okrivljeni J.S. oglašen krivim isti je obavezan da na ime troškova
krivičnog postupka uplati ovom sudu iznos od 539,00 eura, a koji troškovi se
odnose na nagradu odmjerenu vještaku sudsko-medicinske struke dr B.B. u iznosu
od 60,50 eura, nagrade odmjerene vještaku saobraćajne struke ing. M.Š. u
iznosu od 209,00 eura, nagradu odmjerenu vještaku saobraćajne struke ing. G.Č.
u iznosu od 121,00 eura i nagradu odmjerenu vještaku geometru R.B. u iznosu od
148,50 eura kao i da plati na ime sudskog paušala iznos od 30,00 eura, koji
paušal je odredjen shodno složenosti i trajanju postupka, uz ocjenu imovinskih
prilika okrivljenog. Navedene troškove okrivljeni je dužan platiti u roku od
15 dana po pravosnažnosti presude.  
II Iz zapisnika o uvidjaju Uprave policije Ispostava Danilovgrad br.167 sa
datumom popunjavanja od 21.09.2009.godine, skice lica mjesta, zapisnika o
uvidjaju K.br.56/11 od 28.11.2011.godine, nalaza i mišljenja vještaka geometra
R.B. od 09.12.2011.godine sa uvidom u skicu lica mjesta, nalaza i mišljenja i
dopuna i pojašnjenja vještaka saobraćajne struke ing. M.Š. i usaglašenog
nalaza i mišljenja vještaka saobraćajne struke ing.G.Č.utvrđuje se da je
predmetnu saobraćajnu nezgodu uzrokovao okrivljeni J.S.. Ovo se ogleda u tome
što isti nije prilagodio brzinu kretanja vozila okolnostima, karakteristikama
i stanju puta (širini kolovoza tj. uskom i zakrivljenom kolovozu i noćnoj
vožnji), a takođe nije koristio podobnu površinu zemljišta, po desnoj strani
kolovoza puta (koja u ovoj saobraćajnoj situaciji predstavlja kolovoz), u
smjeru kretanja, a u fazi mimoilaženja sa putničkim motornim vozilom marke
„Lada Niva“, kojim je upravljao okrivljeni N.S., tj. nije se kretao desnom
stranom kolovoza u smjeru kretanja, usljed čega je sa vozilom zahvatio prostor
lijeve strane kolovoza u smjeru kretanja i nije ostavio dovoljno prostora za
mimoilaženje, što je dovelo do čeonog sudara vozila, na lijevoj strani puta,
smjera kretanja okrivljenog J.S..  
Okrivljeni N.S. nije prilagodio brzinu kretanja limitirajućim uslovima
saobraćaja, jer se sa vozilom kretao brzinom od 56 km/h umjesto bezbjednom
brzinom do 36 km/h. Međutim isti nije mogao izbjeći nezgodu i da se sa vozilom
kretao u granicama bezbjedne brzine, obzirom na smjer, način i brzinu kretanja
vozila „Lada Riva“, čiji vozač tj. okrivljeni J.S. nije preduzeo mjere
zaustavljanja vozila niti koristio pogodnosti podobne površine, što sve znači
da ponašanje okrivljenog N.S. nije u uzročnoj vezi sa nastalom nezgodom, a
učinjeni propusti u vožnji predstavljaju faktor povećanja nastalih posljedica
u ovoj nezgodi u odnosu na posljedice koje bi nastale i da je brzina kretanja
vozila bila u granicama bezbjedne brzine.  
Zbog toga nema dokaza da je okrivljeni N.S. uzrokovao predmetnu saobraćajnu
nezgodu, a samim tim nema dokaza da je počinio krivično djelo ugrožavanje
javnog saobraćaja iz čl.339 st.3 u vezi st.1 KZ, pa ga je sud za navedeno
krivično djelo osnovom čl.373 tač.2 ZKP-a oslobodio od optužbe.  
Prilikom izvodjenja prednjih zaključaka sud je imao u vidu i odredbu čl.3 st.3
ZKP-a, a u kojoj je propisano da ako i nakon pribavljanja svih raspoloživih
dokaza i njihovog izvođenja u krivičnom postupku, ostane samo sumnja u odnosu
na postojanje nekog bitnog obilježja krivičnog djela ili u pogledu činjenica
od kojih zavisi primjena neke odredbe Krivičnog ili ovog zakonika, sud će
donijeti odluku koja je povoljnija za okrivljenog.  
Kako je okrivljeni N.S. oslobodjen od optužbe, sud je na osnovu čl.230 st.1
ZKP-a odlučio da troškovi postupka padaju na teret budžetskih sredstava suda.  
Sud je cijenio i druge provedene dokaze pa je našao da su bez uticaja na
drugačije presuđenje u ovoj krivičnoj stvari.  
Na osnovu izloženog, a primjenom čl.374 ZKP-a odlučeno je kao u stavu I izreke
presude, dok je primjenom čl.373 tač.2 ZKP-a odlučeno kao u stavu II izreke
presude.  
ZAPISNIČAR,
S U D I J A,
Ana Ivanović
Vladimir Novović  
DOSTAVITI :
- ODT Podgorica
- Okrivljenom N.S.
- Okrivljenom J.S.  
PRAVNA POUKA : Protiv ove presude dozvoljena je žalba Višem sudu u Podgorici
u roku od 8 dana, od dana prijema pismenog otpravka presude, a preko ovog
suda.  