 
                                                                                                                    K.br.111/12

U IME CRNE GORE 
        Osnovni sud u Pljevljima, kao prvostepeni krivični sud po sudiji Branku Pejoviću uz sudjelovanje zapisničara Djondović Milenke u krivičnom predmetu protiv okrivljenog V. D. iz P., zbog krivičnog djela laka tjelesna povreda iz čl.152. st.2. u vezi st. 1. Krivičnog zakonika, po optužnom predlogu ODT Pljevlja Kt.br.166/12 od 31.07.2012. godine, nakon održanog glavnog i javnog pretresa u prisustvu zamjenika ODT Pljevlja Gačević Božidarke i okrivljenog, a u odsutnosti oštećenog, dana 09.11.2012. godine, donio je i javno objavio

P R E S U D U 
        Okrivljeni **V. D.** , JMBG ... od oca M. i majke D. rodjena B., rodjen .... godine u P., gdje i živi ul. III Sandžačke br. ..., ne zaposlen, ne oženjen, bez djece, pismen, završio srednju školu za mašinskog tehničara, govori srpskim jezikom, razumije crnogorski jezik, lošeg imovnog stanja, izdražvaju ga roditelji, ranije osudjivan,

K r i v    je 
        Što je:  
        dana 23.05.2012. godine oko 14,00 časova ispred zgrade Osnovnog suda u P. u ul. ., lako tjelesno povrijedio oštećenog Ž. S., na način što ga je jedanput udario stisnutom pesnicom u predjelu glave, od kog udarca je oštećeni pao na trotoar, sredstvo podobno da tijelo teško povrijedi ili zdravje teško naruši sa licem okrenutim ka trotoaru, nanijevši mu tom prilikom lake tjelesne povrede u vidu: iznad desnog oka veći hematom oko 7x5cm, desno na gornjoj usni i desno oko očne duplje oguljotine promjera oko 2 cm i 4 cm, manja ogrebotina na nosu, otok potkožja desno potiljačno promjera oko 4cm, na grudnom košu hematom promjera oko 2 cm na desnoj ključnjači respiratorno obostrano pokretan, palpatorna bolna osjetljivost desne prednje strane kao i lopatične regije, na četvrtom prstu lijevo i trećem i četvrtom prstu desne šake manje oguljotine kože,  
        čime je izvršio krivično djelo laka tjelesna povreda iz čl.152. st.2. u vezi st. 1. Krivičnog zakonika,  
        pa ga sud na osnovu već citiranog zakonskog propisa, a primjenom članova 4, 5, 13, 15, 32, 33, 36. i 42. Krivičnog zakonika te članova 226. i 229. ZKP CG .

O S U D J U J E 
        Na kaznu zatvora u trajanju od 30 dana (tridest dana).  
        Okrivljeni se obavezuje da na ime troškova vodjenja krivičnog postupka plati ovom sudu iznos od 82,50 eura, a na ime paušala iznos od 27,50 eura.  
        Troškove krivičnog postupka i paušal okrivljeni će platiti ovom sudu u roku od 15 dana po pravnosnažnosti presude pod prijetnjom prinudnog izvršenja.

O b r a z l o ž e n j e 
        Osnovno državno tužilaštvo u Pljevljima optužnim predlogom Kt.br.166/12 od 31.07.2012. godine optužilo je okrivljenog V. D. iz P. zbog krivičnog djela laka tjelesna povreda iz čl.152. st.2. u vezi st. 1. Krivičnog zakonika navodeći da je okrivljeni krivično djelo izvršio na način mjesto i vrijeme kako je to bliže opisano u izreci ove presude.  
        U završnoj riječi zamjenik ODT je precizirao optužni predlog i ostao pri preciziranom optužnom predlugu i predložio da sud okrivljenog oglasi krivim i osudi po zakonu.  
        Okrivljeni V. D. u svoju odbranu na glavnom preresu je istakao da je tačna činjenica da je on dana 23.05.2012. godine oko 14,00 časova ispred zgrade Osnovnog suda u Pljevljima u ul. Tršovoj lako tjelesno povrijedio oštećenog Ž. S.na način što ga je jedanput udario stisnutom pesnicom u predjelu glave od kog udarca je oštećeni pao na trotoar i to sa prednje strane i to diretno čelom i licem je udario o trotoar. Napomenuo je da su ranije imali nekakvih razmirica kada je oštećeni njemu ranije nanio povrede udarivši ga nogom u predjelu glave, pa je on na ovaj način htio to da mu vrati, a takodje, kritičnog dana su prethodno bili na pretresu kod sudije Popović Ljiljane gdje je oštećeni iznio razne neistine pa je takodje oštećeni i time iziritirao okrivljenog i kada su završili pretres i izašli ispred zgrade suda okrivljeni je tada oštećenog udario pesnicom u predjelu glave.  
        U završnoj riječi ističe da se osjeća krivim da priznaje krivicu, da se kaje što je ovo uradio, da je bio izazvan ponašanjem oštećenog na glavnom pretresu  kao i njegovim ranijim ponašajem kada je oštećeni nanio okrivljenom povredu udarivši ga nogom pa je na kraju zamolio sud da ga što blaže kazni.  
        U dokaznom postupku sud je saslušao svjedoke P. D. i Č.S., pročitao nalaz i mišljenje vještaka hirurga dr. P. M., pročitao 4 izvještaja ljekara specijaliste Opšte bolnice P. od 23.05. 2012. godine i pročitao izvještaj iz kaznene evidencije za okrivljenog br. 03-245/12-7741/2 od 10.08.2012. godine izdata od strane UP PJ P.  
        Nakon provedenog dokaznog postupka i nakon ocjene svih izvedenih dokaza, a imajući u vidu i odbranu okrivljenog sud je pouzdano utvrdio da je okrivljeni V. D. iz P. izvršio krivično djelo koje mu je optužnim predlogom ODT-a stavljeno na teret, a na način mjesto i vrijeme kako je to bliže opisano u izreci ove presude. Ovakvu svoju odluku sud je zasnovao na svim izvedenim dokazima kao i na osnovu potpunog priznanja okrivljenog.  
        Naime, svjedok P. D.je na glavnom pretresu istakao da živi u P. i da je dana 23.05.2012. godine oko 14,00 časova imao posla u Osnovnom sudu u Pljevljima da nešto ovjeri pa je stajao ispred zgrade suda ledjima okrenut u zgradu suda, a licem prema ulici i pušio

cigaretu. Jednog momenta vrata od suda su se otvorila i vidio je dva momka
kako izlaze iz zgrade suda, pa se on ponovo okrenuo prema ulici ne sluteći šta
će se dogoditi. Nakon nekoliko trenutaka iza sebe je začuo da se nešto dešava
kao neko komešanje i u istom momentu je vidio jednog momka koji je velikom
brzinom proletio pored njega, otišao na ulicu, i dalje se ugradio izmedju
dvije zgrade. Odmah se okrenuo unazad i u tom momentu je vidio drugog momka
kako pada na trotoar i to licem okrenut prema trotoaru. On je pritrčao da mu
ukaže pomoć i vidio je da je nekoliko trenutaka koliko mu se čini taj momak
bio bez svijesti, a zatim je vidio da ima veliku oteklinu - čvorugu na čelu.
Pomogao mu je u tom momentu da ustane i prislonio ga uz jedno auto, a zatim
ušao u zgradu suda i obavijestio portira da bi on pozvao sudskog policajca da
prijavi slučaj. Nakon toga on je otišao svojim poslom u sud da ovjeri što je
htio, a malo kasnije izalzio je iz suda i vidio je da se oko oštećenog
stvorila gužva i svi su mu nešto pomagali, a on nije vidio kakve je sve
povrede oštećeni imao kod sebe.
            Sud je u cjelosti prihvatio iskaz ovog svjedoka koji je u potpunosti potvrdio odbranu okrivljenog, koju je sud u cjelosti prihvatio kao realnu, logičnu i moguću.
            Svjedok Č. S. je istakao da je zaposlen u Osnovnom sudu Pljevlja kao portir i dana 23.05.2012. godine oko 14,00 časova je vidio okrivljenog i oštećenog da su izašli iz zgrade suda jer su prethodno imali pretres kod sudije Popović Ljiljane. Ništa nije vidio šta se dešavalo ispred zgrade suda, ali je jednog momenta u zgradu Suda utrčao svjedok P. D. i rekao mu da pozove sudskog policajca jer se desila tuča ispred zgrade suda. Izašao je ispred zgrade suda i nigdje nije vidio okrivljenog niti zna gdje je otišao, a oštećeni je stajao na trotoaru i vidio mu je veliku oteklinu u predjelu čela, a bilo je i krvi po trotoaru i po jednom autu koje je tu bilo parkirano. Nakon toga on je obavijestio odmah sudskog policajca o slučaju i vratio se na svoje radno mjesto, dok su više radnika suda kao i gradjani ukazivali pomoć oštećenom. Takodje, ističe da je na licu oštećenog vidio jednu oguljotinu.
            Sud je prihvatio iskaz ovog svjedoka smatrajući da je svjedok objektivno svjedočio o onome što je zapazio, a isto svjedočenje se takodje uklapa u odbranu okrivljenog i u svjedočenje svjedoka P. D.
            Vještak hirurg dr. P. M. u svom nalazu i mišljenju je istakao da u izvještaju ljekara speicijaliste hirurga iz Opšte bolnice P. na ime oštećenog stoji: glava desno tačnije iznad esnog oka veći hematom potkožni promjera oko 7x5 cm, lijevo oko lijevog oka, desno na gornjoj usni i desno na bradi kao i desno oko očne duplje oguljotine promjera oko 2 cm i 4 cm. Tragovi krvarenja iz nosa kao i manja oguljotina na nosu. Otok potkožja desno potiljačno promjera oko 4cm, pokreti u vratu slobodni, na grudnom košu hematom promjera oko 2 cm. Na desnoj ključnici pri disanju pipajuća bolna osjetljivost desne prednje strane kao i lopatične regije. Na četvrtom prstu lijevo i trećem i četvrtom prstu desne šake manje oguljotine kože. Izvještaj ljekara specijaliste hirurga br. 1912 govori da je bio na kontrolnom pregledu zbog gore opisanih povreda.     Izvještaj sa  CT snimanja od 23.05.2012. godine govori da je skenerski nalaz uredan.           Izvještaj ljekara speicijaliste ORL govori da se radi o kontuziji glave i lica i oguljotini kože na bradi desno.
             Izvještaj ljekara specijaliste neuropsihijatra govori da se radi o kontuziji glave i lakom obliku potresa mozga.
            Na kraju vještak daje mišljenje da se radi o lakim tjelesnim povredama koje su nanesene sa više udaraca tupom silom, tupim tvrdim predmetom po glavi, čelu, nosu, bradi, gonjoj usni, oko očiju, potiljačnoj regiji po grudnom košu, predjelu desne ključanjače i desne lopatice. Neka od ovih povreda mogle su nastati padom i udarom o tvrdu podlogu. Oguljotine kože na prstima desne i lijeve šake mogle su nastati grebanjem noktima po tom dijelu ili padom i udarom takodje o tvrdu podlogu. Veća vjerovatnoća postoji da su povrede na bradi, nosu i oko očne duplje nastale padom i udarom o tvrdu podlogu. Takodje i povrede na šakama su najvjerovatnije nastale padom i udarom 
o tvrdu podlogu, dok je povreda na čelu mogla nastatiti udarom tupe sile u taj
dio tijela ili padom i udarom prednje strane glave o tvrdu podlogu.
            Sud je u cjelosti prihvatio nalaz ovog vještaka koji je po mišljenju suda dat u skladu sa strukom i naukom i koji se uklapa u odbranu okrivljenog i u svjedočenje svjedoka, a inače radi se o stalnom sudskom vještaku.
            Iz izvještaja ljekara specijaliste se zaključuje da je toga dana okrivljeni pregledan više puta u Opštoj bolnici Pljevlja.
            Iz izvještaja iz KE za okrivljenog se zaključuje da je okrivljeni ranije osudjivan.
            Kod ovakvog činjeničnog stanja sud je na osnovu svih izvedenih dokaza kao i na osnovu potpunog priznanja okrivljenog utvrdio da je okrivljeni V. D. iz P. izvršio krivično djelo koje mu se stavlja na teret, pa ga je sud i oglasio krivim i osudio po zakonu.
            Prilikom odredjivanja vrste kazne i prilikom odmjeravanja njene visine sud je u okviru opšte svrhe krivičnih sankcija cijenio i svrhu kazne zatvora pa je sud mišljenja da je u konkretnom slučaju jedino opravdano prema okrivljenom izreći kaznu zatvora pa mu je sud tu kaznu i izrekao i to u trajanju od 30 dana smatrajući da će se istom u cjelosti postići svrha kažnjavanja predvidjena u članu 32. Krivičnog zakonika te da je ista kazna adekvatna i primjerena težini učinjenog djela, samog učinioca kao i nastalim posledicama. Sud je takodje mišljenja da  ista kazna prema okrivljenom predstavlja onu mjeru koja je neophodna da bi se prema njemu postigla svrha kažnjvanja.
            U smislu člana 226. i 229. ZKP CG sud je obavezao okrivljenog da na ime vodjenja troškova krivičnog postupka plati ovom sudu iznos od 82,50 eura, a isti iznos predstavlja naknadu i nagradu vještaku za izvršeno vještačenje, a iznos paušala od 27,50 eura sud je odredio imajući u vidu dužinu   trajanja i složenost krivičnog postupka kao i imovno stanje okrivljenog.
            Sa iznijetih razloga odlučeno je kao u izreci presude.  
OSNOVNI SUD U PLJEVLJIMA
dana 09.11.2012. godine 
Zapisničar,
S u d i j a,
Djondović Milenka
Branko Pejović  
PRAVNA POUKA : Protiv ove presude dozvoljena je žalba u roku od 8 dana po
prijemu iste
                                  Višem sudu u Bijelom Polju, a preko ovog suda.  
DOSTAVLJENO:
1x ODT Pljevlja
1x okrivljenom
6x u predmet  