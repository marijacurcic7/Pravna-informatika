P.br. 110/12
Osnovni sud u Pljevljima, kao prvostepeni parnični sud, po sudiji Ajanović
Elzani, u pravnoj stvari tužiteljice mal. E. R. koju zastupa zakonska
zastupnica majka K. D. iz V. – P., protiv tuženog E. R. iz P., radi
izdržavanja, zaključio je glavnu raspravu dana 5.03.2012. godine, u prisustvu
stranaka, a dana 30.03.2012. godine, donio je,
P R E S U D U
OBAVEZUJE SE tuženi E. R. iz P. da na ime svog doprinosa za izdržavanje mal.
kćerke E. R. plaća svakog mjeseca po 30,00 € na ruke zakonske zastupnice majke
K. D., a počev od 1.03.2012. godine do 15-og u mjesecu za predhodni mjesec dok
za to postoje zakonski razlozi,
a ovo sve u roku od 15 dana po pravnosnažnosti presude.
Svaka stranka snosi svoje troškove.
O b r a z l o ž e nj e
Tužiteljica je u tužbi i na raspravi istakla da je živjela u vanbračnoj
zajednici sa tuženim i da je rodila kćerku E. R. dana 12.01.2012. godine.
Vanbračna zajednica stranka prestala je prije rođena kćerke, a tuženi nije
sporio da je prirodni otac mal. kćerke koja nosi njegovo prezime. Brigu o
podizanju mal. kćerke vodi tužiteljica koja nema dovoljno sredstava za život,
a tuženik je obavezan da doprinosi izdržavanju mal. kćerke. Posebno na
raspravi zakonska zastupnica mal. tužiteljice istakla je da se sporazumjela sa
tuženim da joj na ime izdržavanja mal. kćerke svakomjesečno plaća po 30,00 €
do 15-og u mjesecu, te je tražila da se ovaj sporazum unese u presudu. Dodala
je da ona nije zaposlena, a da je tuženi zaposlen na RU. U završnom izlaganju
zakonska zastupnica mal. tužiteljice predložila je da se usvoji tužbeni
zahtjev, te da se obaveže tuženi da na ime svog doprinosa za izdržavanje mal.
kćerke plaća svakomjesečno po 30,00 €, a počev od 1.03.2012. godine do 15-og u
mjesecu za predhodni mjesec na ruke zakonske zastupnice mal. tužiteljice.
Tuženik u odgovoru na tužbu istakao da je u vanbračnoj zajednici sa zakonskom
zastupnicom mal. tužiteljice dobio kćerku E. R. koja je rođena 12.01.2012.
godine. Spreman je da doprinosi izdržavanju svoje mal. kćerke i već je uplatio
novčani iznos za izdražavnje za februar mjesec 2012. godine. Saglasan je da
mal. tužiteljici na ruke zakonske zastupnice isplaćuje svakomjesečno po 30,00
€, a počev od 1.03.2012. godine. U završnom izlaganju tuženik je predložio da
se usvoji tužbeni zahtjev i da se njihov sporazum o izdržavanju mal. kćerke
unese u presudu.
U dokaznom postupku sud je izveo dokaz saslušanjem zakonske zastupnice mal.
tužiteljice i tuženog u svojstvu parničnih stranaka.
Nakon sprovedenog dokaznog postupka i ocjene izvedenih dokaza sud je utvrdio
da je tužbeni zahtjev mal. tužiteljice osnovan. Naime, nesporno je da su
stranke živjele u vanbračnoj zajednici i da je nakon prestanka vanbračne
zajednice dana 12.01.2012. godine rođena njihova kćerka E. R.. Dalje je
nesporna činjenica da tužiteljica sa svojom kćerkom živi u selu V. i da
stanuje kod njenih roditelja, ali da sa roditeljima ne čini jedno domaćinstvo.
Dalje je nesporna činjenica da je zakonska zastupnica mal. tužiteljice majka
još jedne kćerke koja je stara tri ipo godine. Takođe je nesporna činjenica da
tuženi E. R. na ime svog doprinosa za izdržavanje mal. kćerke platio je
dogovoreni novčani iznos za februar mjesec 2012. godine u iznosu od 30,00 €.
Takođe je nesporna činjenica da je zakosnka zastupnica mal. tužiteljice nije
zaposlena, a da je tuženik zaposlen i da nema drugih obaveza za izdržavanje
dok živi sa ocem koji ostvaruje penziju i bartom, snahom i njihovom djecom
koji ne rade.
Shodno odredbi čl. 253. Porodičnog Zakona međusobno izdržavanje članova
porodice i drugih srodnika je njihova dužnost i pravo. Takođe shodno odredbi
čl. 254. istog Zakona roditelji su dužni da izdržavaju svoju mal. djecu.
Shodno odredbi čl. 365. st.1. Porodičnog Zakona Crne Gore predvidjeno je da u
bračnim sporovima o čuvanju i vaspitanju djece sud po službenoj dužnosti
odlučuje o izdržavanju mal. djece. St.2. istog člana dalje je predviđeno da će
sporazum roditelja o izdržavanju djeteta sud prihvatiti samo ako je u skladu
sa odredbama ovog Zakona o određivanju izdržavanja pa je sud prihvatio
postignuti sporazum da tuženik doprinosi izdržavanju mal. kćerke mjesečno po
30,00 €, a ovo imajući u vidu uzrast mal. kćerke koja je rodjena 12.01.2012.
godine, pa je sud ovaj sporazum stranaka unio u presudu. Ovaj iznos nije
dovoljan za potrebe mal. R., ali obzirom da živi u kući svog oca, te da
ostvaruje socijalnu pomoć sud zaključuje da je ovaj iznos trenutno dovoljan i
da ovaj iznos tuženik može isplaćivati.
Shodno odredbi čl. 320. Porodičnog Zakona Republike Crne Gore, sud je odlučio
da svaka stranka snosi svoje troškove, vodeći računa o razlozima pravičnosti.
OSNOVNI SUD U PLJEVLJIMA,
dana 30.03.2012. godine.
S U D I J A,
Elzana Ajanović,s.r.
UPUTSTVO O PRAVU NA IZJAVLJIVANJE
PRAVNOG LIJEKA:
Protiv ove presude dozvoljena je žalba u roku od 15 dana
od dana donošenja Višem sudu Bijelo Polje, a preko
ovog suda.