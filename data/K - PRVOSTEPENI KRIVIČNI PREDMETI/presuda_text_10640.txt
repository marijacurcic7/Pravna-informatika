
K.br. 75/12 
U IME CRNE GORE
OSNOVNI SUD U BERANAMA , kao krivični prvostepeni, sud po sudiji
Aleksandru Ćulafiću, uz učešće namještenika suda Mirosave Lekić, kao
zapisničara, u krivičnom predmetu protiv optuženih DŽ. G., Z. S. i   H.
H., iz B., zbog krivičnog djela teška krađa iz čl. 240 st.1 tač. 1 u vezi
čl. 23 Krivičnog zakonika, po optužnici Osnovnog državnog tužioca u Beranama
Kt.br. 102/2010 od 26.07.2010. godine, nakon održanog usmenog, glavnog i
javnog pretresa, u prisustvu zamjenika Osnovnog državnog tužioca u Beranama
Amre Sujković, optuženog Dž. G. i njegovog branioca adv. O. B., optuženih Z.
S. i H. H. i oštećene B. D., donio je 24.09.2012. godine, a javno objavio dana
25.09.2012. godine  
P R E S U D U
Optuženi DŽ. G., od oca H. i majke Dž., rođene G., rođen ...  u Đ., K. i
M., sa prebivalištem u naselju R., opština B., raseljeno lice sa K.,
nezaposlen, neoženjen, nepismen, siromašnog imovnog stanja, neosuđivan.  
Optuženi Z. S. , JMBG , od oca R. i majke F., rođene B., rođen ...  u
naselju J., opština P., K. i M., sa prebivalištem u naselju R., opština B.,
raseljeno lice sa K., radnik, oženjen, otac devetoro djece, nepismen,
siromašnog imovnog stanja, neosuđivan.  
Optuženi H. H. , od oca R. i majke Lj., rođene I., rođen … u P., K. i M.,
sa prebivalištem u naselju R., opština B., državljanin C. G., nezaposlen,
oženjen, otac troje djece, nepismen, siromašnog imovnog stanja, neosuđivan.  
K r i v i    s u  
- što su:
- U jutarnjim časovima 08.03.2010. godine, u ul. …, u B., zajedno obili
pomoćni objekat – kiosk plave boje, vlasništvo oštećene B. D. iz B., na način
što su podesnim sredstvom polomili staklo na objektu, napravili otvore
dimeznija 30 x 60 cm i 30 x 30 cm, ušli u unutrašnjost objekta i oduzeli: 6
živinih sijalica, 226 sijalica, 64 sijalična grla E – 12, 30 postolja
osigurača, jednu libelu, 10 prigušnica od 125 volti i 2 prigušnice od 250
volti, vrijednosti 834,00 €, u namjeri da njhovim prisvajanjem sebi pribave
protivpravnu imovinsku korist,
- čime su kao saizvršioci izvršili krivično djelo teška krađa iz 240 st. 1
tač. 1 u vezi čl. 23 Krivičnog zakona.  
- pa ih sud primjenom citiranih zakonskih propisa te čl. 2, 4, 5, 13, 15, 32,
36, 42, 45, 46  i 51 Krivčnog zakonika i čl. 229, 239 i 374 ZKP-a  
O S U Đ U J E
Na kazne zatvora u trajanju od po 3 (tri) mjeseca, s tim što se u izrečenu
kaznu optuženom Dž. G. ima uračunati vrijeme provedeno u pritvoru od
20.09.2012. godine do 24.09.2012. godine.  
Na osnovu čl. 229 st. 4 ZKP-a CG, optuženi se oslobađaju dužnosti naknade
troškova krivičnog postupka, pa isti padaju na teret budžetskih sredstava.  
Oštećena B. D. se radi ostvarivanja imovinsko pravnog zahtjeva upućuje na
parnični postupak.  
O b r a z l o ž e nj e
Optužnicom Osnovnog državnog tužioca u Beranama, Kt.br. 102/2010 od
26.06.2010. godine, optuženi su Dž. G., Z. S. i H. H., iz B., da su kao
saizvršioci izvršili krivično djelo teška krađa iz čl. 240 st. 1 tač. 1
Krivičnog zakonika, s tim što je zamjenik Osnovnog državnog tužioca precizirao
činjenični opis i pravnu kvalifikaciju, pa je u tom smislu sadržano u izreci
presude.  
Glavni pretres je zaključen u ponovnom postupku, shodno rješenju Višeg suda u
Bijelom Polju Kž.br. 164/12 od 02.04.2012. godine, u prisustvu zamjenika
Osnovnog državnog tužioca u Beranama, Amre Suljković, optuženog Dž. G.
njegovog branioca po službenoj dužnosti adv. O. B. optuženih Z. S. i H. H. i
oštećene B. D.  
Zamjenik Osnovnog državnog tužioca u Beranama, Amra Suljković, u završnoj
riječi je izjavila da u svemu ostaje pri preciziranoj optužbi i predložila je
sudu da optužene oglasi krivim i osudi na kazne zatvora u trajanju od po tri
mjeseca, jer je izvedenim dokazima na glavnom pretresu utvrđeno da su izvršili
krivično djelo stavljeno im na teret.  
Oštećena B. D. u završnoj riječi pridružila se krivičnom gonjenju protiv
optuženih i postavila je imovinsko pravni zahtjev.  
Optuženi Dž. G., u svojoj odbrani, u bitnom je istakao da je kritičnog dana,
zajedno sa Z. S., izjutra oko 08,00 časova, pored kontejnera, našao dva džaka
sa sijalicama i nekim drugim elektromaterijalom. Te džakove su uzeli,
prenijeli pored objekta R. T. i ostavili. Isti objekat je daleko od kanti za
smeće pet - šest metara i nalazi se pored objekta vlasništvo B. D. Poslije
toga je zajedno sa Z. S. sjeo uz objekat R. T. Tu su ispijali flašu pića koju
su prethodno bili kupili. Oko 10,00 časova pridružio im se H. H. i zajedno sa
njim su nastavili da ispijaju piće. Dogovorili su se sa H. H. da im pomogne da
odnesu džakove u kojima je bio elektromaterijal kući i da podijele isti
materijal na tri dijela, s obzirom da  su vidjeli da su sijalice bile
ispravne. Tu su ostali sve do oko 15,00 časova. Prije nego što su ispili flašu
pića i prije nego što su krenuli kući, došla je policija i pitala ih šta rade,
pa su im oni objasnili da su našli džakove sa elektromaterijalom pored kanti
za smeće i da su iste htjeli da nose kući, pa ih je policija privela
smatrajući da su oni obili prodavnicu vlasništvo B. D.  
U završnoj riječi je izjavio da se ne osjeća krivim za krivično djelo
stavljeno mu na teret i u svemu je prihvatio završnu riječ svog branioca, koja
je istakla da izvedenim dokazima na glavnom pretresu nije utvrđeno da je Dž.
G. izvršio  krivično djelo koje mu je optužbom stavljeno na teret, jer je u
konkretnom slučaju optuženi našao robu pored kontejnera zajedno sa Z. S., a
koja roba je bila u džakovima i istu su sklonili uz kiosk R. T.. Nastavili su
da ispijaju piće, gdje im se pridružio i optuženi H. H., sve do dolaska
policije. Nema nikakve logike da neko izvrši tešku krađu, a da sjedi na licu
mjesta i čeka policiju, pa je sa tih razloga predložila da sud optuženog Dž.
G. oslobodi od optužbe.  
Optuženi Z. S., u svojoj odbrani, u bitnom je istakao da je kritičnog dana, u
jutarnjim časovima preturao kontejnere zajedno sa Dž. G. i našli su dva ili
tri džaka pored kontejnera. Kada je otvorio džakove, vidio je da se u njima
nalazi elektromaterijal. Ne zna koje je tačno vrijeme bilo, jer je bio pijan.
Ove stvari su prebacili uz zid objekta R. T. Nakon ovoga su nastavili da
ispijaju flašu pića koju su imali kod njih, pa je došao i H. H., koji im se
pridružio i njih trojica su  nastavili su da ispijaju piće. Dok su ispijali
piće sjedjeli su sa zadnje strane objekta R. T., a u pravcu paraka, kada je
došla policija, privela ih i oduzela im stvari koje su našli pored kontejnera.
Njih trojica su bili dogovorili da odnesu stvari na R. i da ih podijele na tri
dijela.  
U završnoj riječi je izjavio da se ne osjeća krivim za krivično djelo
stavljeno mu na teret, pa je tražio da ga sud oslobodi od odgovornosti, jer su
džak našli pored kanti za smeće.  
Optuženi H. H., u svojoj odbrani, u bitnom je istakao je kritičnog dana
preturao po kontejnerima i zatekao Z. S. i Dž. G., koji su sjedjeli uz objekat
R. T. i ispijali piće. Tada su mu isptičali da su pronašli neki elektro
materijal pored kanti od smeća, koji su sklonili uz objekat R. T. Isti
materijal se nalazio u jednom džaku i u paketu. Vidio je da se radi o
sijalicama i elektromaterijalu, s obzirom da je paket bio otvoren. Tražili su
od njega da im pomogne da ponesu robu, te da će mu za to dati 2 l mlijeka i 2
pakla cigara, što je on prihvatio i pridružio im se u ispijanju pića. Policija
ih je zatekla kako sjede uz objekat R. T. i pitali su ih da li su uzeli
sijalice iz kioska koji se nalazi pored objekta R. T., na udaljenosti od 2 do
3 metra, pa su im oni rekli da su stvari našli pored kontejnera. Na kiosku za
koji je policija rekla da su iz njega oduzete stvari, bila su polomljena
stakla.  
U završnoj riječi je izjavio da se ne osjeća krivim za krivično djelo
stavljeno mu na teret, pa je tražio da ga sud oslobodi od odgovornosti, s
obzirom na to da su optuženi Dž. G. i Z. S. našli istu robu prije nego je on
došao.  
Radi utvrđivanja odlučnih činjenica i krivice optuženih, sud je u dokaznom
postupku, na glavnom pretresu, izveo dokaze: saslušao u svojstvu svjedoka
oštećenu B. D.; saslušao svjedoke N. A., Š. G. i M. V., pročitao zapisnik o
uviđaju br. 03/1.1206 od 08.03.2010. godine, pročitao potvrdu o privremenom
oduzimanju predmeta UP PJ B. br. Sl od 08.03.2010. godine, od Z. S.; izvršio
uvid u foto dokumentaciju UP PJ B. br. … od 08.03.2010. godine; pročitao nalaz
i mišljenje vještaka S. O. dat u predmetu Ki.br. 16/2010 od 15.06.2010.
godine, te pročitao izvode iz KE na ime optuženih.  
Nakon analize izvedenih dokaza, njihove svestrane i brižljive ocjene, cijeneći
ih svaki pojedinačno i u sveukupnosti, dovodeći ih u vezu jedan sa drugim i u
kontekstu sa navodima iz odbrane optuženih, sud je utvrdio činjenično stanje i
po osnovu istog zaključio da su optuženi izvršili krivično djelo teška krađa,
na način kako je to opisano u dispozitivu presude.  
Tako iz iskaza oštećene B. D., sud je utvrdio da je ista vlasnica kioska koji
je u sastavu preduzeća D.O.O. "M. K." i koji se nalazi u ul. … u B. Pored
koska na udaljenosti od oko dva - tri metra, nalazi se prodvanica R. T. Kiosk
nije radio, a tih dana se pripremala da otvori kiosk. Toga dana dok je išla u
bolnicu, primijetila je polomljena stakla, a koliko joj se čini bilo je oko
11,00 ili 12,00 časova. Slučaj je prijavila policiji. Ne zna kada je kiosk
obijen. Stakla na kiosku su bila polomljena sa dvije strane i to sa strane
prema objektu R. T. i sa suprotne strane. Kiosk je malo i uvučen u odnosu na
objekat R. T., trotoar i ulicu. Ne može da tvrdi da li je kiosk provaljen u
večernjim satima, ili u toku dana, ali je mišljenja da je u toku dana teško da
se polome stakla, a da neko ne primijeti, te da je to lakše uraditi u
večernjim ili ranim jutarnjim časovima. Istog dana je policija izvršila
uviđaj. Nakon desetak dana iz Uprave policije su pozvali njenog muža B. V.,
saopštili mu da su otkrili počinioce krađe i tom prilikom su vratili stvari
koje su bile ukradene. Isti kiosk je još jednom obijan i iz njega su ponešene
stvari, ali počinioci nijesu nađeni. Sud je u potpunosti prihvatio iskaz
oštećene saslušane u svojstvu svjedoka, cijeneći ga kao objektivan, jasan i
ubjedljiv, a saglasan sa iskazom svjedoka N. A.  
Tako, iz iskaza svjedoka N. A., sud je utvrdio da radi kao inspektor za
krađe. Dana 08.03.2010. godine, u stanicu policije privedena su lica zbog
krađe elektromaterijala iz objekta B. Da. Tom prilikom je saznao od policajaca
koji su izašli na teren, Š. G. i M. V., da su privedena tri lica, od kojih je
uzeo izjave oko 11,00 časova. Izvršio je uviđaj u saradnji sa krim tehničarem
oko 15,00 časova, o čemu je sačinio zapisnik o uviđaju, lice mjesta
fotografisano, ali nije bilo tragova na licu mjesta koje bi mogli izuzeti. Na
objektu su  zatekli polomljena stakla, dimeznija 30 x 30 cm i 30 x 60 cm i
unutra je bila vidna premetačina. U konkretnom slučaju zaključili su da su
lica koja su obila kiosk ušla na otvore gdje su polomljena stakla i iz
unutrašnjosti objekta oduzeli robu, tj. elektromaterijal. Obavio je
informativni razgovor sa optuženima. Oni su tada tvrdili da su tu robu našli
ispred kioska i bili su korektni, s tim što su bili u vidno pijanom stanju. Od
istih je uzeo zapisnik o obavještenju prikupljenom od građanin. Stvari koje su
pronašli kod optuženih su bile bijelim džakovima i koliko mu se čini radilo se
o tri ili četiri platnena džaka. Inače, sa odzetih stvari nije postojala
mogućnost da se uzmu otisci, zato što se radi o hrapavim površinama i sa
takvih površina nije moguće uzeti tragove, a isto to nije bilo moguće uraditi
ni na staklu, ni na objektu. Staklo je moglo biti polomljeno bilo kojim
podesnim sredstvom – kamenom, rukom. Nakon ovoga oduzeti materijal od ovih
lica vratili su  B. V., suprugu oštećene. Iskaz ovog svjedoka sud je u
potpunosti prihvatio, jer je isti jasan, dosledan, te dat u vezi sa
obavljanjem službene dužnosti – inspektora za krađe, posebno sa razloga što je
isti potvrđen iskazima svjedoka Š. G. i M. V., zapisnikom o uviđaju i
sadržinom foto elaborata, koji su sačinjeni na licu mjesta kritičnih događaja.
Tako iz saglasnih iskaza svjedoka Š. G. i M. V., sud je utvrdio da su
kritičnog dana obavljali poslove i radne zadatke policajaca u interventnom
vodu. Dobli su obavještenje od dežurne službe da je u toku provala kioska u
ul.  …, vlasništvo B. D., pa su zajedno pošli autom koje koristi interventna
jedinica. Pored objekta koji je obijen, primijetili su tri lica koja su nosila
platnene džakove. Kontrolisali su ta lica i utvrdili da se u džakovima nalazi
elektromaterijal, sijalice i slično, pa su ih priveli u stanicu policije radi
provjere. Na objektu B. D., primijetili su polomljena stakla. Nakon ovoga su
obezbjeđivali lice mjesta do dolaska uviđajne ekipe. Sud je u potpunosti
prihvatio iskaze ovih svjedoka, jer su u međusobnoj saglasnosti, a radi se o
licima koja su u okviru svoje službene dužnosti - policajaca u interventnom
vodu, izašla na lice mjesta i sudu opisala svoja zapažanja.  
Iz zapisnika o uviđaju  br. …  od 08.03.2010. godine, sud je utvrdio da je
izvršen uviđaj od strane Uprave policije povodom obavještenja da je izvršena
provalna krađa u objektu B. D., koji se nalazi u ulici … i da je uviđaj
započet u 15,15 časova, te da su na istom objektu sa južne strane polomljena
stakla dimenzija 30 x 30 cm, a sa sjeverne strane 30 x 30 cm i unutar istog
objekta je primjetna premetačina.  
Iz foto elaborata čiju su vjerodostojnost potvrdili optuženi i oštećena,
ustanovljeno je kako izgleda objekat B. D., izgled polomljenog stakla i
unutrašnjost objekta.  
Iz potvrde o privremenom oduzimanju predmeta br. Sl od 08.03.2010. godine, sud
je utvrdio da je od Z. S. oduzeto 6 (šest) komada živinih sijalica, 226
(dvestadvadesetšest) komada sijalica, 64 ( šezdeset četiri) komada sijaličnih
grla E - 12, 30 (trideset) komada postolja osigurača, 1 (jednu) libelu, 10
(deset) prigušnica od 125 W i 2 (dvije) prigušnice od 250 W, dok iz nalaza i
mišljenja vještaka S. O., sud je utvrdio da je ukupna vrijednost naprijed
navedene oduzete robe na dan izvršenja krivičnog djela iznosila 834,00 €, a
koji nalaz je sud prihvatio kao objektivan, stručan i dat po pravilima struke
i nauke i ničim doveden u pitanje.  
Analizirajući odbranu optuženih, sud je imao u vidu da optuženi nijesu
negirali činjenicu da ih je kritičnog dana policija zatekla pored prodavnice
R. T. i od njih oduzela robu koja potiče iz obijenog kioska B. D. Citirani
navodi odbrane optuženih cijenjeni su kao jasni, potpuni, logični i saglasni
sa izvedenim dokazima.  
Sud je cijenio, ali nije prihvatio odbranu optuženih da su sjedjeli i
ispijali piće  pored robe koju su pronašli kada je policija došla. U tom
dijelu sud je odbranu optuženih cijenio kao sračunatu na izbjegavanje krivične
odgovornosti, s obzirom da su ovakavi navodi obezvrijeđeni iskazima svjedoka
Š. G. i M. V., koji su istakli da su prilikom dolaska zatekli optužene kako
nose istu robu. Optuženi osim što negiraju izvršenje krivičnog djela, po
mišljenju suda daju i nelogična objašnjenja da su istu robu našli pored
kontejnera, u džakovima, u neposrednoj blizini objekta koji je obijen, te da
su istu robu prenijeli do objekta R. T., koji se nalazi u neposrednoj blizini
obijenog objekta i nakon toga nastavili dalje da piju, što po ocjeni suda
očigledno predstavlja sasvim nelogično objašnjenje i doprinosi neubjedljivom
iskazu optuženih.  
Dakle, prihvatajući u potpunosti iskaz oštećene B. D., kao i iskaze saslušanih
svjedoka, da pronađeni predmeti potiču iz obijenog objekta, sud je na
nedvosmislen način utvrdio da su obijanje objekta - kioska, dana 08.03.2010.
godine, vlasništvo B. D., izvršili baš optuženi, na način kako je to opisano u
izreci presude. Naime, činjenice da su optuženi zatečeni na licu mjesta, u
neposrednoj blizini objekta, vlasništvo oštećene, da su nosili
elektromaterijal koji se nalazio u džakovima, ukazuju na nedvosmislen
zaključak da su baš oni izvršili krivično djelo stavljeno im na teret javnom
optužbom. Okolnost da je na licu mjesta pronađena oduzeta roba u džakovima
koji su nosili optuženi, a koja je vraćena nakon privremenog oduzimanja
oštećenoj, ukazuje da su isti kritičnom prilikom oduzeli predmetnu robu, iako
su to negirali u svojim iskazima, navodeći da su istu robu našli pored
kontejnera, pa je sud njihove navode u tom dijelu cijenio kao usmjerene na
olakšavanje sopstvenog krivično pravnog položaja. Međutim, kako optuženi u
pravcu potvrde navoda iz svoje odbrane, odnosno u  pravcu utvrđenja i
pronalaženja drugih lica koja su obila objekat i oduzetu robu iz objekta
sklonili pored kontejnera, nijesu pružili bilo kakav dokaz, odnosno nijesu
imenovali neko lice, onda jedino logičan zaključak koji proizilazi je da su
baš optuženi oduzeli spornu robu, imajući pri tome u vidu činjenicu da su
optuženi lica koja su bila u posjedu sporne robe, da su istu nosili kada je
naišla policija i koja su namjeravala da istu robu podijele na tri dijela.  
Dakle, imajući u vidu izvedene dokaze, a posebno iskaze saslušanih svjedoka i
sadržinu pismene dokumentacije, kao i sadržinu foto dokumentacije sa lica
mjesta, sud je utvrdio činjenično stanje da su optuženi, u ul. …, u B., u
jutarnjim časovima, dana 08.03.2010. godine, obili pomoćni objekat - kiosk
vlasništvo B. D., na način što su podesnim sredstvom polomili staklo na
objektu, napravili otvor dimenzija 30 x 60 cm i 30 x 30 cm, ušli u
unutrašnjost objekta i oduzeli 6 (šest) živinih sijalica, 226 (dvesta dvadeset
šest) sijalica, 64 (šezdeset četiri) sijalična grla E - 12, 30 (trideset)
postolja osigurača, 1 (jednu) libelu, 10 (deset) prigušnica od 125 W i 2
(dvije) prigušnice od 250 W, vrijednosti 834,00 € (osamsto trideset četiri
eura), u namjeri da njihovim prisavanjem sebi pribave protiv pravnu imovinsku
korist. Naime, izvedenim dokazima ne može se tačno utvrditi u koje vrijeme su
optuženi  izvršili krivično djelo stavljeno im na teret, ali se jedino da
zaključiti da je obijanje objekta izvršeno u jutarnjim časovima, prije
privođenja optuženih, s obzirom da nema dokaza koji bi ovu tvrdnju
obezvrijedili. Ovakav zaključak suda proizilazi iz činjenice da su saslušani
svjedoci N. A., Š. G. i M. V., naveli da su za obijanje objekta saznali
kritičnog dana prije podne, kada su zatekli optužene kako nose robu i priveli
ih u stanicu policije.  
Postupajući na navedeni način, nasilno obijajući i ulazeći u tuđi zatvoreni
prostor - pomoćni objekat, optuženi su u svojim radnjama ostvarili elemente
predmetnog krivičnog djela, s obzirom da je sud iz postupanja optuženih i
okolnosti izvršenja krivičnog djela, utvrdio da je njihov umišljaj bio
usmjeren na pribavljanje protivpravne imovinske koristi. Optuženi su krivično
djelo izvršili s direktnim umišljajem, jer su bili svjesni da se radi o tuđim
stvarima i da obijanje privremenog objekta i oduzimanje stvari iz istog
predstavlja krivično djelo, ali su djelo htjeli. Krivično djelo teška krađa iz
čl. 241 st. 1 tač. 1 Krivičnog zakonika, optuženi su izvršili kao saizvršioci,
s obzirom da su djelovali povezano, zajednički i saglasno sa prisutnom
sviješću o zajedničkom djelovanju, te njihove radnje predstavljaju cjelinu.
Optuženi su krivično djelo izvršili sa direktnim umišljajem, jer su bili
svjesni da se radi o tuđim stvarima, te da je prisvajanje istih nedozvoljeno i
protivpravno, tako da su bili svjesni svog djela i posledica istog, ali su to
djelo htjeli. Ovo krivično djelo optuženi su izvršili sa umišljajem, iako su
se u vrijeme izvršenja djela nalazili u alkoholisanom stanju, koje je uticalo
na njihove postupke, ali u vrijeme neposredno prije nego što su konzumirali
alkohol bili su svjesni da uzimajući isti mogu sebe dovesti u stanje u kojem
mogu izvršiti krivično djelo, pa su konzumirajući alkohol pristali na takvu
mogućnost.  
Za izvršenje krivičnog djela teška krađa iz čl. 240 st.1 tač.1 KZ predviđena
je kazna zatvora od jedne do osam godina.  
Prilikom odlučivanja o vrsti i visini kazne sud je cijenio sve okolnosti iz
čl. 42 KZ koje se odnose na odmjeravanje kazne, pa je od olakšavajućih
okolnosti na strani optuženih našao i to: kod optuženog Dž. G., da se radi i
mladom čovjeku, siromašnog imovnog stanja, da nije osuđivan, što ukazuje da
nije sklon vršenju krivičnih djela; kod optuženog Z. S. da se radi o starijem
porodičnom čovjeku, ocu 9 djece, siromašnog stanja, da nije osuđivan, što
ukazuje da nije sklon vršenju krivičnih djela i kod optuženog H. H. da se radi
o mladom čovjeku, porodičnom, ocu troje djece, siromašnog imovnog stanja,
neosuđivanom, što ukazuje da nije sklon vršenju krivičnih djela, pa u
nedostatku otežavajućih okolnosti kod svih optuženih, sud je stanovišta da sve
olakšavajuće okolnosti na strani optuženih predstavljaju osobito olakšavajuće
okolnosti i da su ispunjeni uslovi za ublažavanje zakonom predviđene kazne,
što je i učinio, pa je optuženima izrekao kaznu zavora u trajanju od po 3
mjeseca i stanovišta je da će se utvrđenom vrstom i visinom kazne dovoljno
uticati na iste da ubuduće ne vrše ova i slična krivična djela i na taj način
se potići svrha kažnjavanja iz čl. 32 Krivičnog zakonika.  
Odluka o troškovima postupka zasnovana je na osnovu čl. 229 st. 4 ZKP–a,  jer
su optuženi raseljena lica, nijesu zaposlena i nemaju redovnih prihoda, kao ni
imovine, pa po ocjeni suda nijesu u mogućnosti da plate ove troškove, a da
time ne dovedu u pitanje svoju egzistenciju i egzistenciju članova svoje
porodice, te ih je sud sa tih razloga oslobodio dužnosti  naknade istih.  
Oštećena B. D. se radi ostvarivanja imovinsko pravnog zahtjeva upućuje na
parnični postupak, s tim što je prilikom donošenja ove odluke sud imao u vidu
da je oštećenoj od strane UP PJ Berane, povraćena oduzeta roba.  
Sa izloženog odlučeno kao u izreci presude shodno čl. 374 ZKP-a CG.  
OSNOVNI SUD U BERANAMA
Dana, 24.09.2012. godine 
Zapisničar ,
S U D I J A, 
Mirosava Lekić
Aleksandar Ćulafić  
PRAVNA POUKA:
Nezadovoljna stranka ima pravo žalbe,
u roku od 15 (petnaest) dana, od dana
 prijema presude, putem ovog suda
 za Viši sud u Bijelom Polju  