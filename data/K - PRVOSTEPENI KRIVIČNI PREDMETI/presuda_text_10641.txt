K.br. 76/12 
U IME CRNE GORE
      **OSNOVNI SUD U BERANAMA** , po sudiji pojedincu Draganu Dašiću, uz učešće namještenika suda Mirjane Čukić kao zapisničara, u krivičnom predmetu protiv okrivljenog **I. M.** , iz sela S., Opština A., zbog krivičnog djela oštećenje tuđih prava iz čl.255. st.2. u vezi st.1. Krivičnog zakonika Crne Gore, po privatnoj krivičnoj tužbi privatnog tužioca O. B., iz B., od 13.04.2011. godine, nakon održanog glavnog i javnog pretresa u prisustvu punomoćnika privatnog tužioca adv. G. P., iz B., okrivljenog i njegovog branioca adv. D. L., iz B, u odsustvu privatnog tužioca O. B., dana 17.07.2012. godine, donio je, a javno objavio dana18.07.2012. godine

P R E S U D U
      Okrivljeni **I.** **M.** , od oca M. i majke S., rođene I., rođen … u A., stalno nastanjen u selu S., Opština A., državljanin C. G., pismen, završio Višu turističku školu, nezaposlen, dobrog imovnog stanja, osuđivan presudom Osnovnog suda u Beranama K.br.509/96 od 20.12.1996. godine, po čl.136. st.1. KZ RCG, na novčanu kaznu od 200 dinara.

OSLOBAĐA SE OD OPTUŽBE
Da je: 
U toku 2010. godine u namjeri da osujeti izmirenje izvršnog povjerioca,
privatnog tužioca O. B., iz B., u toku prinudnog izvršenja rješenja Osnovnog
suda u Beranama I.broj 854/09 od 28.10.2009. godine, otuđio čamovu građu -
dasku u količini od 7 m3, koja je bila popisana za procjenu i prodaju od
strane izvršnog radnika suda R. R. zapisnikom od 27.12.2009. godine i time
oštetio privatnog tužioca.  
- čime bi izvršio krivično djelo oštećenje tuđih prava iz čl.255. st.2. u
vezi st.1. KZ CG.  
- pošto djelo za koje je optužen po zakonu nije krivično djelo, shodno
čl.373.  st.1. tač.1. ZKP-a.  
- privatni tužilac O. B., iz B., se obavezuje da na ime troškova krivičnog
postupka plati iznos od 650,00 € /šeststotinaipedeseteura/, u roku od 15 dana
po pravosnažnosti presude, pod prijetnjom prinudnog izvršenja.  
- privatni tužilac O. B., iz B., se radi ostvarivanja imovinsko pravnog
zahtjeva za naknadu štete upućuje na parnicu, na osnovu čl.239. st.3. ZKP-a.  
O b r a z l o ž e nj e
      Privatni tužilac O. B., iz B., podnio je privatnu krivičnu tužbu dana 13.04.2011. godine, preko svog punomoćnika adv. G. P., kojom je optužio I. M., iz sela S., Opština A., da je izvršio krivično djelo oštećenje tuđih prava iz čl.255. st.2. u vezi st.1. KZ CG.

      Na glavnom pretresu od 17.07.2012. godine, punomoćnik privatnog tužioca adv. G. P., u završnoj riječi je izjavio da je okrivljeni svojim postupanjem  izvršio krivično djelo stavljeno mu na teret, jer je otuđivanjem čamove građe osujetio naplatu potraživanja privatnog tužioca. Da zaključci ukidnog rješenja Višeg suda u Bijelom Polju ne stoje iz razloga što zapisnici izvršnog radnika suda od 27.12.2009. godine i od 25.12.2010. godine, po svom sadržaju imaju elemente službene isprave. Naznačio je da te isprave nijesu pribavljene za potrebe krivičnog, već izvršnog postupka, a shodno odredbama Zakona o izvršnom postupku, a da se ukazala potreba, u smilu čl.355. ZKP-a, da se izvrši uvid u iste jer ta pismena pružaju dokaze o tvrdnjama iznesenim u privatnoj tužbi. Naveo je da se pojam isprave, u smislu čl.355. ZKP-a, razlikuje po formi isprava u krivično pravnom smislu /materijalno krivično pravo čl.162. KZ  ispravom se smatra svaki predmet koji je podoban ili određen da služi kao dokaz kakve činjenice koje ima značaj za pravne odnose, kao i računarski dodatak/. Da se u procesnom smislu pojam isprave shvata uže, jer se pravi razlika između isprava i drugih pismena i predmeta koji mogu poslužiti kao dokaz kakve važne činjenice. Dakle, u procesno pravnom smislu pod ispravom se podrazumijeva pismeno sačinjeno od pravnog ili fizičkog lica, o pravnom poslu ili drugom odnosu ili stanju za čije sačinjavanje su ta lica ovlašćena, nekih propisom izvan krivično procesnog prava, a čija sadržina može da potvrdi utvrđivanju nekih činjenica u krivičnom postupku. U tom smislu pismena sačinjena u krivičnom postupku ne mogu se svrstati pod pojam isprave u smislu čl.355. ZKP-a, pa se ne može postaviti pitanje o tome da su isprave sačinjene od strane izvršnog radnika ovog suda, ovlašćenog za to, koji se izjasnio o načinu sastavljanja tih isprava, pribavljene na nedozvoljeni način. Naveo je da je popisivanje izvršeno u skladu sa odredbom čl.76. st.4. ZIP-a, kojom je predviđeno da odsustvo stranaka ne sprečava da se pristupi popisu. Da je izvršni radnik suda dana 27.12.2010. skrenuo pažnju izvršnom dužniku, odnosno okrivljenom, da popisane stvare ne može otuđiti, na šta se on oglušio i iste otuđio, a što je izvršni radnik i utvrdio kada je ponovo izašao na lice mjesta, dana 25.12.2010. godine. Takođe je naveo da je sud pružio više mogućnosti izvršnom dužniku da plati i to u više rata, a što su otežavajuće okolnosti za okrivljenog, koje sud treba da cijeni. Zatražio je da se okrivljeni obaveže da naknadi troškove krivičnog postupka.

      Izjašnjavajući se o navodima iz privatne krivične tužbe okrivljeni I. M. je tokom postupka negirao izvršenje krivičnog djela stavljenog mu na teret, navodeći da sudski izvršitelj R. R. nije dolazio kod njega kući, niti je  popisao građu i mašine, već da ga je nekoliko puta zaustavljao u B. i tražio od njega da postupi po rješenju o izvršenju. Dalje je naveo, da je sudskom izvršitelju platio iznos od 300,00 eura, za koje mu je rekao da se radi o parničnim troškovima. Istakao je da su svi navodi iz privatne tužbe neistiniti, te da nije bio prisutan, niti mu je poznato da su sudski izvršitelji dana 25.12.2010. godine sačinili zapisnik o popisu. U završnoj riječi je prihvatio u potpunosti završnu riječ svog branioca.

      Branilac okrivljenog adv. L. D. u završnoj riječi je izjavio da se okrivljenom privatnom krivičnom tužbom stavlja na teret oštećenje tuđih stvari, ali da bi neka stvar u postupku izvršenja bila otuđena mora prethodno biti sprovedena određena procedura. Naveo je da je Zakon o izvršnom postupku tačno i precizno  predvidio kako se i na koji način vrši i pravi zapisnik o popisu i procjeni, te da ni jedna od tih radnji u konkretnom slučaju nije sprovedena. Istakao je da se na osnovu izvedenih dokaza, ni u kom slučaju se ne može zasnivati privatna krivična tužba, jer je zakonom precizirana procedura kako se sačinjava zapisnik o popisu stvari i zabranjuje raspolaganje tim stvarima do okončanja izvršnog postupka. Naveo je da  nakon izjašnjenja sudskog izvršitelja R. R. da je izvršnom dužniku ponudio zapisnik na potpis, jasno da je zapisnik od 27.12.2010. godine sačinjen na nezakonit način. A posebno, jer zapisnik u kome stoji datum 27.12.2010. godine, a u kome je unesena sadržina zaplijenjene građe od oko "7 m3", govori o tome da je samo izvršni radnik vidio tu građu. Takođe po kazivanju izvršnog radnika R., građa je bila pokrivena nailonom, te se sa sigurnošću isti ne može izjasniti da li se radi o gredama, daskama ili nečem trećem. U zapisniku ne postoji konstatacija ni o mjerama zaplijenjene građe, o tome da li je zapisnik o popisu i procjeni ponuđen na potpis izvršnom dužniku, da li ga je isti odbio da potpiše, što je obaveza izvršnog dužnika u postupku izvršenja, te se imajući u vidu sve to jasno i precizno može reći da je zapisnik sačinjen na nezakonit način, te da isti nikako ne može poslužiti kao dokaz da je okrivljeni učinio djelo koje mu se stavlja na teret. Naveo je da su i svjedoci decidni u tvrdnji da nikada nijesu vidjeli zaplijenjenu građu, već da su zapisnik potpisali po kazivanju njihovog kolege. Predložio je da se okrivljeni oslobodi od optužbe, jer nije počinio djelo koje mu se stavlja na teret. Tražio je troškove za pristupe na održane rasprave, i to u iznosu od po 75,00 eura za odložene umanjeno za 50 %, te za pisanje žalbe iznos od 125,00 eura.

      U dokaznom postupku sud je izveo sledeće dokaze: u svojstvu svjedoka saslušao R. R. i I. R., pročitao iskaz svjedoka M. T. sa glavnog pretresa od 13.09.2011. godine, pročitao iskaz svjedoka K. M. sa glavnog pretresa od 13.09.2011. godine, pročitao iskaz svjedoka V. R. sa glavnog pretresa od 20.10.2011. godine, izvršio uvid u spise Osnovnog suda u Beranama I.br.854/09 - i to u predlog za izvršenje izvršnog povjerioca O. B. protiv izvršnog dužnika I. M. od 23.10.2009. godine i u rješenje o izvršenju od 28.10.2009. godine, pročitao presudu Višeg suda u Bijelom Polju Gž.br.1021/09 od 13.08.2009. godine, pročitao rješenje Višeg suda u Bijelom Polju Gž.br.1775/09 od 03.12.2009. godine, izvršio uvid u zapisnik o popisu i procjeni stvari sačinjen od izvršnog radnika R. R. od 23.02.2010. godine, izvršio uvid u priznanicu od 23.02.2010. godine, izvršio uvid u zapisnik od 27.12.2010. godine, izvršio uvid u zapisnik o popisu i procjeni stvari od 25.12.2010. godine i pročitao izvještaj iz kaznene evidencije na ime okrivljenog.

Nakon sprovedenog dokaznog postupka, cijeneći navode optužbe, odbranu
okrivljenog, te izvedene pobrojane dokaze, cijeneći ih u smislu čl.16. i 370.
ZKP-a, a dovodeći ih u vezu jedne sa drugim, sud je stao na stanovište da u
radnjama okrivljenog I. M., ne postoje elementi bića krivičnog djela oštećenje
tuđih prava iz čl.255. st.2. u vezi st.1. KZ CG, koje mu je privatnom
krivičnom tužbom privatnog tužioca O. B. stavljeno na teret, pa ga je
oslobodio od optužbe, a na osnovu čl.373. st.1. tač.1. ZKP-a, pošto djelo za
koje je optužen po zakonu nije krivično djelo. Pri tom, sud je u potpunosti
prihvatio odbranu okrivljenog I. M. koji negira izvršenje krivičnog djela
stavljenog mu na teret, jer je takva njegova odbrana osnovana i ubjedljiva, a
iz koje se nesporno utvrđuje da sporni popis stvari – drvene građe nije
izvršen u njegovom prisustvu i da mu nije saopštena zabrana raspolaganja
popisanim stvarima. Odbrana okrivljenog potvrđena spornim zapisnikom o popisu
i procjeni stvari od 27.12.2010. godine, u kome je navedena zabrana
raspolaganja popisanim stvarima, a koji nije potpisan od strane izvršnog
dužnika – okrivljenog I. M. Pa dakle, kako okrivljeni nije bio upoznat sa
izvršenim popisom stvari – drvene građe, niti mu je saopštena zabrana
raspolaganja popisanim stvarima, to kod njega nije mogla postojati namjera da
izvršnog povjerioca – privatnog tužioca ošteti i osujeti ostvarenje njegovih
imovinskih prava, odnosno kod njega nije postojao umišljaj, time nijesu
ispunjeni bitni elementi predmetnog krivičnog djela, pa djelo za koje je
okrivljeni I. M. optužen po zakonu nije krivično djelo.  
      Iz iskaza svjedoka R. R., se vidi da je kao izvršni radnik suda postupao u predmetu I.br.854/09 izvršnog povjerioca O. B. protiv izvršnog dužnika I. M. i da je prvi put obišao dužnika - okrivljenog negdje u zimskom periodu. Naveo je da se drvena građa koja je bila predmet popisa nalazila na udaljenosti od 7-8 metara od kuće okrivljenog, da je bilo negdje oko desetak kubika čamove daske, ali da istu nije mjerio već je izvršio procjenu na osnovu okularnog posmatranja. Da je tom prilikom okrivljenom saopštio da popisanu dasku i stolarsku mašinu koja se nalazila u podrumskim prostorijama kuće, ne smije otuđiti i rekao mu da dug može da plati u ratama. Da mu je nakon nekog vremena sestra izvršnog dužnika I.R. platila 300 eura, a koji novac je predao izvršnom povjeriocu O. B. U svojoj izjavi datoj na glavnom pretresu od 30.06.2011. godine istakao je da je po popisu stvari dužnika sačinio zapisnik, ali da isti okrivljenom nije ponudio da potpiše, jer je jedva čekao da ide jer su mu bile mokre i cipele i čarape, te da se ne može izjasniti ni da li se radilo o daskama ili o gredama, jer im nije prilazio. Da je kasnije dana 25.12.2010. godine sa kolegama, izvršnim radnicima suda, M. T. i K. M. i vozačem suda V. R., obišao izvršnog dužnika i utvrdio da se predmetna daska ne nalazi na mjestu gdje je popisana, kom prilikom nije okrivljenog zatekao kući, o čemu je sačinio zapisnik. Da na zapisniku od 27.12.2010. godine treba da stoji 27.12.2009. godine, jer je on prilikom sačinjavanja zapisnika pogrešno upisao datum koji se odnosi na godinu, te i da je istog dana okrivljenom uručio rješenje Višeg suda u Bijelom Polju, te da je prijem rješenja potpisao ili okrivljeni ili njegova sestra. Na glavnom pretresu od 17.07.2012. godine naveo je da je kritične prilike sa okrivljenim razgovarao u vezi plaćanja duga u ratama, kao i da mu je ponudio da potpiše zapisnik, te da se ne može sa sigurnošću sjetiti šta je izjavio na prošlom glavnom pretresu, kao ni svih detalja predmeta, jer ima u radu veliki broj predmeta.

      Sud je cijenio iskaz nevedenog svjedoka i isti prihvatio u dijelu da je navedeni svjedok kao izvršni radnik suda postupao u predmetu izvršnog povjerioca O. B. protiv izvršnog dužnika I. M. Međutim, iskaz ovog svjedoka u ostalom dijelu sud nije mogao prihvatiti, a iz razloga jer se navedeni svjedok nije sa sigurnošću mogao sjetiti svih detalja izvršnog predmeta u kome je postupao kao izvršni radnik suda, odnosno nije se mogao tačno izjasniti o tome da li je okrivljenom - izvršnom dužniku I. M. prilikom popisa stvari ponudio da potpiše zapisnik o popisu stvari ili nije. Takođe navedeni svjedok se nije mogao izjasniti ni o detaljima popisanih stvari, odnosno o tome da li su predmet popisa bile daske ili grede, jer im prilikom spornog popisa nije ni prilazio, dok je procjenu količine stvari izvršio na osnovu okularnog posmatranja.

Uvidom u zapisnik od 27.12.2010. godine, se vidi da je u postupku izvršenja
izvršnog povjerioca O. B. protiv izvršnog dužnika I. M., službeno lice ovog
suda - sudski izvršitelj R. R. obišao izvršnog dužnika i izvršio popis i
procjenu 7 m3 čamove građe. Takođe se vidi da isti zapisnik nije potpisan od
strane izvršnog dužnika, kao i da je sudski izvršitelj napomenuo izvršnog
dužnika da će ako ne plati dugovani iznos, popisana građa biti oduzeta i
prodata putem javne licitacije, te i da ne smije raspolagati popisanim
stvarima.  
Sud je cijenio navedeni zapisnik o popisu i isti nije mogao prihvatiti kao
dokaz, iz razloga jer izvršni dužnik – okrivljeni I. M. nije  potpisao
zapisnik, pa se dakle, ne može sa sigurnošću ni zaključiti da li je uopšte
prisustvovao spornom popisu stvari, pa i da li mu je saopštena zabrana
raspolaganja popisanim stvarima do namirenja izvršnog povjerioca. Takođe se
isti zapisnik ne može prihvatiti kao dokaz jer u njemu nijesu posebno
nabrojane popisane stvari, iz njega se ne može utvrditi ni mjesto gdje se
popisana sporna građa nalazila u trenutku popisa, niti kojih je
karakteristika, pa kako iz tih razloga ovaj zapisnik nije sačinjen na način na
koji zakon predviđa, isti ne može ni poslužiti kao dokaz da je okrivljeni I.
M. učinio djelo koje mu se stavlja na teret.  
Iz iskaza svjedoka I. R. se vidi da je ona u periodu 2009, 2010 i 2011. godine
živjela u kući sa okrivljenim, te da joj nije poznato da je sudski izvršitelj
R. R. u tom periodu vršio bilo kakav popis. Navela je da je jednom prilikom,
dok je šetala seoskim putem, vidjela da je R. R. došao u selo i zvao njenog
brata I. M. da mu uruči poziv i da se sa njim sreo.  
Sud je cijenio iskaz navedenog svjedoka i isti u potpunosti pruhvatio. Naime,
ovaj iskaz u bitnom potvrđuje odbranu okrivljenog I. M. da u spornom periodu u
njegovom prisustvu nije izvršen popis sporne drvene građe, te i da samim tim
on nije ni bio upozoren da popisanim stvarima ne smije raspolagati, odnosno da
iste ne smije otuđiti, jer bi time povrijedito imovinska prava izvršnog
povjerioca.  
Iz iskaza svjedoka M. T. se vidi, da je zajedno sa sudskim izvršiteljem K. M.
i vozačem suda V. R., bio prisutan kada je njegov kolega R. R. došao kod kuće
I. M. Da mu je tom prilikom R. R. kazao da je kod tog dužnika popisao neku
građu, a koja se toga dana nije nalazila na licu mjesta - ispred kuće, te i da
tog dana nijesu nikog zatekli u kući I. Naveo je da je on zapisnik potpisao
kada su ušli u vozilo i udaljili se od kuće, te i da mu je bila poznata
sadržina zapisnika.  
Iz iskaza svjedoka K. M. se vidi da je u zimskom periodu kao sudski
izvršitelj, službenim vozilom kojim je upravljao vozač suda V. R., sa kolegama
- sudskim izvršiteljima M. T. i R. R., obilazio teren i da je svako bio
zadužen svojim predmetima. Dalje se vidi da je kolega R. R. postupao po svom
predmetu i da je R. R. oko kuće  I. M. tražio neku građu - dasku, koju je
prethodno popisao, ali da je nije pronašao, o čemu je odmah sačinio zapisnik u
autu. Naveo je da mu je bila poznata sadržina tog zapisnika i koji su
potpisali on i kolega M. T., ali da mu nije poznat datum R. R. stavio u
zaglavlju zapisnika.  
      Iz iskaza svjedoka V. R. se vidi, da je kao vozač Osnovnog suda u Beranama, vršio prevoz R. R., M. T. i K. M. - sudskih izvršitelja, radi naplate potraživanja u izvršnim predmetima. Naveo je da ih je vodio u selo K., zaseok S., do blizu kuće I. M., te da je ostao u kolima, dok su njih trojica otišli u pravcu njegove kuće, a da mu nije poznato šta su oni dalje radili.

Uvidom u zapisnik o popisu i procjeni stvari od 25.12.2010. godine se vidi da
su u postupku izvršenja izvršnog povjerioca O. B. protiv izvršnog dužnika I.
M., sudski izvršitelji R R., T. M. i M. K., obišli izvršnog dužnika i
konstatovali da se čamova građa ne nalazi na istom mjestu na kom je bila
popisana, dana 27.12.2010. godine.  
Sud je u potpunosti prihvatio iskaze navedenih svjedoka, kao i navedeni
zapisnik o popisu i procjeni stvari kao dokaze, te je na osnovu istih utvrđeno
da se dana 23.12.2010. godine, drvena građa prethodno popisana od strane
sudskog izvršitelja R. R., ne nalazi na istom mjestu na kojem je bila u
vrijeme popisa, o čemu je on u autu sačinio zapisnik koji su potpisali njegove
kolege – sudski izvršitelji, nakon što su upoznati sa sadržinom zapisnika.
Međutim, kako navedeni svjedoci K. M. i M. T. - sudski izvršitelji nijesu bili
prisutni prilikom samog popisa stvari, to se iz njihovih iskaza ne može
zaključiti ni da li je sporna drvena građa uopšte postojala, niti da li je
izvršni dužnik – okrivljeni bio prisutan prilikom tog popisa.  
Uvidom u spise Osnovnog suda u Beranama I.br.854/09 i to u predlog za
izvršenje izvršnog povjerioca O. B. protiv izvršnog dužnika I. M. od
23.10.2009. godine i rješenje o izvršenju od 28.10.2009. godine, te presudu
Višeg suda u Bijelom Polju Gž.br.1021/09 od 13.08.2009. godine i rješenje
Višeg suda u Bijelom Polju Gž.br.1775/09 od 03.12.2009. godine, se vidi da je
izvršni povjerilac, podnio ovom sudu predlog za izvršenje, protiv izvršnog
dužnika radi isplate duga u vrijednosti od 1.000,00 eura i naplate parničnih
troškova u vrijednosti od 300 eura, a na šta je obavezan pravosnažnom i
izvršnom presudom Osnovnog suda u Beranama P.br.253/08 od 10.11.2008. godine,
koja je potvrđena presudom Višeg suda u Bijelom Polju Gž.br.1021/09, te da je
po navedenom predlogu Osnovni sud u Beranama donio rješenje o izvršenju
I.br.854/09, od 28.10.2009. godine, koje je potvrđeno rješenjem Višeg suda u
Bijelom Polju.  
Uvidom u zapisnik o popisu i procjeni stvari sačinjen od izvršnog radnika R.
R. od 23.02.2010. godine i priznanicu od 23.02.2010, se vidi da je u postupku
izvršenja, izvršni povjerilac O. B. primio iznos od 300 eura, od izvršnog
dužnika I. M.  
Sud je u potpunosti prihvatio navedene dokaze jer isti potiču od strane
nadležnih sudova, kao i od ovlašćenih lica. Na osnovu istih je utvrđeno da je
Osnovni sud u Beranama donio rješenje o izvršenju I.br.854/09 od 28.10.2009.
godine, kojim je određeno izvršenje izvršnog povjerioca O. B. protiv izvršnog
dužnika I. M., te i da je isto rješenje potvrđeno rješenjem Višeg suda u
Bijelom Polju. Takođe je utvrđeno da je okrivljeni I. M. kao izvršni dužnika
platio na ime parničnih troškova sudskom izvršitelju iznos od 300,00 eura, a
koji iznos je primio izvršni povjerilac O. B.  
Nijedan dokaz izveden u toku krivičnog postupka nije mogao potvrditi tezu
optužbe da je okrivljeni I. M. izvršio krivično djelo oštećenje tuđih prava iz
čl.255. st.2. u vezi st.1. Krivičnog zakonika, koje mu je stavljeno na teret.
Dakle, tokom postupka na osnovu izvedenih dokaza nesporno je utvrđeno da
sporni popis stvari - 7 m2 čamove građe nije bio izvršen u prisustvu
okrivljenog I. M., odnosno da istom, iz tog razloga nije ni saopštena zabrana
raspolaganja tim stvarima. Ovakvo činjenično stanje sud je utvrdio prevashodno
na osnovu odbrane okrivljenog I. M., a koju je sud u potpunosti prihvatio, kao
i iz ostalih izvrednih dokaza - iskaza svjedoka I. R., koja je u bitnom
potvrdila odbranu okrivljenog, te i na osnovu spornog zapisnika o popisu i
procjeni stvari od 27.12.2010. godine, a koji nije potpisan od strane
okrivljenog I. M. kao izvršnog dužnika, te se iz istog ne može ni zaključiti
da je okrivljeni uopšte i bio prisutan prilikom spornog popisa, te i da li mu
je saopštena zabrana raspolaganja popisanim stvarima – čamovom građom.
Naprijed navedeno upućuje na zaključak da okrivljeni I. M. eventualno
raspolaganje spornom građom nije preduzeo u namjeri da osujeti namirenje
izvršnog povjerioca O. B., jer kod njega nije postojala svijest da preduzetim
radnjama raspolaganja oštećuje pravo izvršnog povjerioca – privatnog tužioca u
toku izvršnog postupka, odnosno  kod njega nije postojao umišljaj. Pa dakle,
kako nijesu ispunjeni bitni elementi bića predmetnog krivičnog djela, djelo za
koje je okrivljeni I. M. optužen nije krivično djelo, sud ga je shodno čl.373.
st.1. tač.1. ZKP-a, oslobodio od optužbe.  
Privatni tužilac O B. se obavezuje da plati troškove krivičnog postupka u
iznosu od 650,00€ /šeststotinaipedeseteura/, a koji iznos predstavlja nagradu
i naknadu braniocu okrivljenog adv. D. L., u roku od 15 dana po pravosnažnosti
presude, pod prijetnom prinudnog izvršenja, shodno odredbi na čl.230. st.3.
ZKP-a.  
Privatni tužilac O. B., iz B., se radi ostvarivanja imovinsko pravnog zahtjeva
za naknadu štete, na osnovu čl.239. st. 3 ZKP-a, upućuje se na parnicu.  
S iznijetih razloga odlučeno je kao u izreci presude.  
OSNOVNI SUD U BERANAMA,
Dana, 17.07.2012. godine 
Zapisničar
S U D I J A
Mirjana Čukić
Dragan Dašić  
PRAVNA POUKA:
Protiv ove presude može se izjaviti žalba
Višem sudu u Bijelom Polju, u roku od
8 dana od dana prijema pismenog otpravka,
preko ovog suda u dva primjerka.  