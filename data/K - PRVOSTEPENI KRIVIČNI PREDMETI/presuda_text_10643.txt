OSNOVNI SUD U BERANAMA
K.br. 80/12 
U   IME  CRNE GORE
Osnovni sud u Beranama, kao prvostepeni krivični, po sudiji pojedincu Ani
Kenjić- Djukić, uz sudjelovanje zapisničara Marine Obadović, u krivičnom
predmetu protiv  okrivljenog V. V. , iz B., zbog krivičnog djela
falsifikovanje isprave  iz čl. 412 st. 2 u vezi st. 1 KZ, po optužnom predlogu
Osnovnog državnog tužilaštva u Beranama Kt.br. 79/12 od 15.05.2012. godine,
nakon održanog javnog i glavnog pretresa, u prisustvu zamjenika ODT-a Vladana
Đalovića, okrivljenog i oštećenog I. V., donio je dana 25.05.2012. godine i
javno objavio istoga dana u prisustvu okrivljenog,  
P R E S U D U
Okrivljeni V. V. , JMBG  od oca S. i majke D., rodjene L., rođen … u B.,
gdje je i stalno nastanjen u ul. … , državljanin CG, radnik, oženjen, otac
dvoje djece, pismen, sa završenom SSS, siromašnog imovnog stanja, osuđivan
presudom Osnovnog suda u Beranama K.br.33/10 od 20.05.2010. godine, zbog
krivičnog djela skidanje i povreda službenog pečata i znaka iz čl. 381 st. 1
KZ, na kaznu zatvora u trajanju od 45 dana, uslovno za jednu godine,  
K r i v    j e :
Što je: 
Dana 16.05.2007. godine, u B., u namjeri da ih upotrijebi kao prave, napravio
lažne isprave: mjenicu serijskog broja …, u koju je na licu i naličju mjenice,
na mjestu za žiranta upisao "I. V., iz B., B. bb,  C.B. B., jmb " i istog
potpisao, mjenicu serijskog broja…, u koju je na naličju mjenice, na mjestu za
žiranta upisao  "I.  V., B., B. bb, lk. … B., jmbg " i istog potpisao,
Rješenje o administrativnoj zabrani od .... , u koje je upisao u rublici
prezime ime i ime oca "V. I. S.", jmbg , prebivalište "B. bb", Potvrdu o
visini primanja od ... , u koju je upisao u rublici prezime, ime i ime oca "V.
I. S.", jmbg , adresa "B. bb" i u rublici potpis zaposlenog istog potpisao i
Izjavu žiranta od ... , u koju je upisao u rublici prezime, očevo ime, ime
žiranta  "V. S. I.", adresa žiranta " B. bb – B." i u rublici izjavu dao
žirant istog potpisao, pa je ovakve lažne isprave, za koje je znao da su
lažne, upotrijebio kao prave dana ... , kod NLB M. b. - Filijala R., prilikom
realizacije kredita po Ugovoru UGKR …, na iznos od 10.000,00 €,  
- čime je izvršio krivično djelo falsifikovanje isprave iz čl. 412 st. 2 u
vezi st. 1 Krivičnog zakonika.  
- Pa ga sud za izvršeno krivično djelo, na osnovu navedenog zakonskog
propisa, te primjenom čl. 32, 36, 42, 45 i 46  KZ, kao i primjenom čl. 374
ZKP-a  
O S U Đ U J E
Na kaznu zatvora u trajanju od 45 (četrdesetpet) dana.  
Okrivljeni se obavezuje, da plati sudu troškove krivičnog postupka - paušal u
iznosu od 30,00 (trideset) eura, u roku od 15 dana, po pravosnažnosti presude,
pod prijetnjom prinudnog izvršenja.  
Oštećeni I. V., iz B., radi ostvarivanja imovinsko pravnog zahtjeva za naknadu
štete, upućuje se na parnicu na osnovu čl. 239 st. 2 ZKP-a.  
O b r a z l o ž e nj e
Osnovno državno tužilaštvo u Beranama, podnijelo je optužni predlog
Kt.br.79/12 od 15.05.2012.godine, protiv okrivljenog V. V., iz B., zbog
krivičnog djela falsifikovanje isprave iz čl.412 st.2 u vezi st.1 KZ. Zamjenik
ODT-a  Vladan Đalović, u završnoj riječi ostao je pri podnijetom optužnom
predlogu i istakao da je dokazima izvedenim tokom postupka utvrdjeno, da je
okrivljeni izvršio krivično djelo, a ovo proizilazi kako iz iskaza samog
okrivljenog, koji je naveo da je u kreditnoj dokumentaciji koja se odnosila na
žiranta, oštećenog I. V. on ispisao, odnosno unio njegove podatke i istog
potpisao bez znanja i saglasnosti oštećenog,  iskaza oštećenog i pisanih
dokaza izvedenih na pretresu, što nesumnjivo upućuje na zaključak da je
okrivljeni učinio predmetno krivično djelo. Predložio je da sud  okrivljenog
oglasi krivim i osudi ga na kaznu zatvora u trajanju od 2 mjeseca.  
Oštećeni I. V., u završnoj riječi nije se pridružio krivičnom gonjenju
protiv okrivljenog, a zadržao je pravo da imovinsko pravni zahtjev za naknadu
štete ostvari u parničnom postupku.  
Okrivljeni V. V., u svojoj odbrani datoj tokom postupka je istakao da nije
izvršio krivično djelo za koje se tereti. Tačno je da je ispunio i potpisao
mjenice ser. broja … i … , da je na istima upisao podatke oštećenog I. V. i
istog potpisao. Tačno je da je na administrativnoj zabrani upisao podatke I.
V., da je u Potvrdi o visini primanja upisao podatke oštećenog i istog
potpisao i da je u Izjavi žiranta takodje upisao njegove podatke i istog
potpisao. Smatra da nije izvršio krivično djelo zato što su se u to vrijeme
krediti završavali na taj način što je mogao i nosilac kredita da ispuni
podatke u dokumentaciju, a potrebno je bilo samo da ponese ličnu kartu
žiranta. Bio je kod oštećenog V., pitao ga da mu bude žirant, on je pristao da
mu bude žirant, medjutim, kako prodje vrijeme, tako se čovjek više ne sjeća,
tako da se oštećeni konkretno ne sjeća da je pristao da mu bude žirant.
Oštećeni mu je dva puta bio žirant, prvi put kod O. B., a drugi put kod NLB M.
b.. Oba puta mu je dao ličnu kartu i kad je uzimao predmetni kredit ispunio je
dokumentaciju, a kada je prvi kredit uzimao kod O. b., tada mu je oštećeni
ispunio dokumentaciju. Nije mogao da objasni razlog što nije i za predmetni
kredit ponio dokumentaciju oštećenom da je on lično ispuni. U završnoj riječi
je istakao da mu je  žao što je do ovoga došlo i da je inače suspendovan sa
posla zbog prve osude, a radnik je Uprave policije - PJ B..  
Radi pravilnog i zakonitog presuđenja ove krivično pravne stvari, sud je na
glavnom pretresu, u dokaznom postupku, izveo sledeće dokaze:  
Saslušao oštećenog I. V., pročitao Ugovor o kreditu NLB M. b. - Filijala R.
UGKR … od …, mjenice ser.  broj … i ser.br. …, Rješenje o administrativnoj
zabrani NLB M. b. - Filijala R. od 16.05.2007. godine, potvrdu o visini
primanja NLB M. b. - Filijala R. od 16.05.2007. godine, izjavu za žiranta NLB
M. b. - Filijala R. od 16.05.2007. godine i izvod iz KE za okrivljenog.  
Nakon sprovedenog dokaznog postupka, cijeneći navode optužbe, odbranu
okrivljenog, te izvedene pobrojane dokaze, u smislu člana 16 i 370 ZKP-a, a
dovodeći ih u vezu jedne sa drugim, sud je stao na stanovište, da su činjenice
iz činjeničnog opisa izreke presude, u svemu dokazane i da je okrivljeni V. V.
izvršio krivično djelo falsifikovanje isprave  iz čl. 412 st. 2 u vezi st. 1
KZ,  koje  mu je optužnim predlogom ODT-a stavljeno na teret, pa ga je oglasio
krivim, jer nije bilo osnova koji bi isključivali postojanje krivičnog djela i
krivice okrivljenog. Pri tome, sud je prihvatio odbranu okrivljenog da je
predmetnu dokumentaciju ispunio i potpisao oštećenog, a njegove navode da je
pitao oštećenog da mu bude žirant i da je on pristao, sud nije prihvatio, jer
je to negirao oštećeni, već je mišljenja da je njegova odbrana u tom dijelu
sračunata na izbjegavanje krivice.  
Tako je na osnovu iskaza oštećenog I. V. utvrđeno, da mu je u januaru
mjesecu 2012. godine dospjela administrativna zabrana na lični dohodak u
iznosu od 101,00 eura, a u toj zabrani je navedeno da će mu se od ličnog
dohotka odbijati sve do 2018. godine. Obzirom da nije znao razlog ove zabrane,
jer nikom nije bio žirant, odmah se zainteresovao kako bi provjerio o čemu se
zapravo radi. Došao je do saznanja da je administrativna zabrana na njegov
lični dohodak aktivirala NLB M. b. Filijala R. Kada je stupio u kontakt sa
službenicima te banke, dobio je informaciju da mu je zabrana aktivirana po
osnovu kredita u kome je nosilac kredita V. V., njegov kolega sa kojim je
nekada radio. Saznao je da je kredit na iznos od 10.000,00 eura i da je
zaključen u maju mjesecu 2007. godine. Nakon što je ovo saznao, telefonom je
pozvao okrivljenog, kako bi i kod njega provjerio u vezi ovog kredita.
Okrivljeni mu je priznao da je u vezi predmetnog kredita potpisao njegovo ime
i prezime, odnosno upisao njegove podatke u administrativnoj zabrani, izjavi
za žiranta i dvije mjenice u predmetnom kreditu. Okrivljeni je tada kazao da
će u skorije vrijeme uredno otplaćivati, odnosno izmirivati taj kredit,
međutim i dalje mu se odbija i odbijeno mu je pet rata u iznosima od 101,00
eura. Istakao je da on nije potpisao nikakva dokumenta u vezi realizacije ovog
kredita, niti je dao saglasnost okrivljenom za realizaciju ovog kredita i čak
ga okrivljeni nije pitao za to. Nije dao ličnu kartu okrivljenom, niti mu je
on tražio. Njegovi podaci i kopija lične karte su u ovom kreditu, jedino je
moguće da su dospjeli tako što je okrivljenom 2005. godine dobrovoljno bio
žirant kod Oportunity banke, a od kojeg kredita, više od polovine su otplatili
on i njegov kolega N. D.  
Sud je prihvatio iskaz oštećenog, koji je cijenio kao iskren i vjerodostojan i
na osnovu kojeg je utvrđeno da nije ispunio i potpisao predmetnu
dokumentaciju, niti ga je okrivljeni pitao da mu bude žirant, niti mu tražio
ličnu kartu za predmetni kredit.  
Na osnovu Ugovora o kreditu NLB M. b. - Filijala R. UGKR … od ...  utvrđeno je
da je okrivljeni, kod ove banke navedenog datuma realizovao kredit u iznosu od
10.000,00 eura, te da su žiranti po ovom kreditu bili oštećeni  I. V. i I. R.
Na osnovu mjenice ser. broj …  utvrdjeno je da su na licu i naličju mjenice na
mjestu prvog žiranta upisani podaci " I. ( S.) V., iz B., B. bb, lk. C.B. B.
jmb " i potpisano ime oštećenog " V. I.". Na osnovu mjenice ser.br. … utvrđeno
je da su na naličju mjenice na mjestu drugog  žiranta upisani podaci  "I. (
S.) V., iz B., B. bb, lk.  C.B. B., jmb , zaposlen MUP CB B." i potpisano ime
oštećenog " V. I." .  
Na osnovu Rješenja o administrativnoj zabrani, utvrđeno je da je u rublici
prezime, ime i ime oca upisano "V. I. S., jmbg  i prebivalište " B. bb".  
Na osnovu Potvrde o visni primanja utvrđeno je da je u rublici prezime, ime i
ime oca upisano " V. I. S.", jmbg , adresa "B. bb" i u rublici  potpis
zaposlenog stoji "V. I.".  
Na osnovu Izjave žiranta utvrđeno je da je u rublici prezime, očevo ime, ime
žiranta  upisano "V. S. I.", adresa žiranta "B. bb – B." i u rublici izjavu
dao žirant stoji "V. I.".  
Sud je prihvatio prednje dokaze na osnovu kojih je utvrdjeno da predmetna
dokumentacija glasi na ime oštećenog, a okrivljeni je priznao da je on unio
podatke oštećenog  u dokumentaciju i istog potpisao, a što je potvrdio i
oštećeni.  
Pravnom analizom, naprijed utvrđenog činjeničnog stanja, sud je našao, da su
se  u opisanim radnjama okrivljenog V. V., stekla sva obiležja krivičnog djela
falsifikovanje isprave iz čl. 412 st. 2 u vezi st.1 KZ. Naime, na osnovu
iskaza oštećenog I. V. je utvrđeno, da mu je u januaru mjesecu 2012. godine
dospjela administrativna zabrana na lični dohodak u iznosu od 101,00 eura, a u
toj zabrani je navedeno da će mu se od ličnog dohotka odbijati sve do 2018.
godine, koju je aktivirala NLB M. b. - Filijala R. Kada je stupio u kontakt sa
službenicima te banke, dobio je informaciju da mu je zabrana aktivirana po
osnovu kredita u kome je nosilac kredita okrivljeni, pozvao je okrivljenog,
koji mu je priznao da je u vezi predmetnog kredita potpisao njegovo ime i
prezime, odnosno upisao njegove podatke u administrativnoj zabrani, izjavi za
žiranta i dvije mjenice u predmetnom kreditu. Istakao je da on nije potpisao
nikakva dokumenta u vezi realizacije ovog kredita, niti je dao saglasnost
okrivljenom za realizaciju kredita i čak ga i nije pitao za to, niti mu je dao
ličnu kartu, a okrivljeni mu je nije ni tražio. Sud je prihvatio iskaz
oštećenog, koji je cijenio kao jasan, logičan i vjerodostojan. Na osnovu
Ugovora o kreditu NLB M. b. - Filijala R. UGKR … od … utvrđeno je da je
okrivljeni, kod ove banke navedenog datuma realizovao kredit u iznosu od
10.000,00 eura, te da su žiranti po ovom kreditu bili oštećeni I. V. i I. R.
Na osnovu mjenice ser. broj …, utvrdjeno je da su na licu i naličju mjenice na
mjestu prvog žiranta upisani podaci " I. ( S.) V., iz B., B. bb, lk  C.B. B.
jmbg  i potpisano ime oštećenog " V. I.". Na osnovu mjenice ser.br. … utvrđeno
je da su na naličju mjenice na mjestu drugog  žiranta upisani podaci  "I.  (
S.) V., iz B., B. bb, lk.  C.B. B., jmb , zaposlen MUP CB Berane" i potpisano
ime oštećenog " V. I.". Na osnovu Rješenja o administrativnoj zabrani,
utvrđeno je da je u rublici prezime, ime i ime oca upisano "V. I. S., jmbg  i
prebivalište " B. bb". Na osnovu Potvrde o visni primanja utvrđeno je da je u
rublici prezime, ime i ime oca upisano " V. I. S.", jmbg , adresa "B. bb" i u
rublici potpis zaposlenog potpisano "V. I.". Na osnovu Izjave žiranta utvrđeno
je da je u rublici prezime, očevo ime, ime žiranta upisano  "V. S. I.", adresa
žiranta "B. bb – B." i u rublici izjavu dao žirant podpisano "V. I.".
Okrivljeni je priznao da je ispunio i potpisao predmetnu dokumentaciju, za
koju se tereti, što je sud prihvatio, ali je naveo da je pitao oštećenog da mu
bude žirant, što sud nije prihvatio, jer je to oštećeni negirao. Takodje je
naveo da su se u to vrijeme tako završavali krediti, što je potpuno nelogično.
Naime, očigledno je da je okrivljeni, obzirom da mu je oštećeni u jednom
navratu žirirao 2005. godine, kada mu je dao ličnu kartu i ispunio i potpisao
dokumentaciju, znao da to mora i kod predmetnog kredita, lično oštećeni da
učini. Sud je upodobio izreku presude utvrdjenom činjeničnom stanju, ne
dirajući pri tom u identitet presude i optužbe.  
Djelujući na opisan način, okrivljeni je postupao sa umišljajem, jer je bio
svjestan da pravljenjem lažnih isprava sa namjerom da se upotrijebe kao prave
i upotrebom istih, vrši krivično djelo, pa je i pored takve svijesti, u
dokumentaciju bliže opisanoj u izreci presude, unio podatke oštećenog i istog
potpisao, te na osnovu takvih isprava, za koje je znao da su lažne, realizovao
kredit kod NLB M. b. - Filijala R., čime je manifestovao htjenje za nastupanje
zabranjene posledice.  
Prilikom odlučivanja o vrsti i visini krivične sankcije, koju u konkretnom
slučaju treba primijeniti prema okrivljenom, za izvršeno krivično djelo, sud
je imao u vidu sve okolnosti iz čl.42 KZ-a. Tako je od olakšavajućih okolnosti
cijenio i uzeo u obzir da je porodičan čovjek, otac dvoje djece, siromašnog
imovnog stanja, te da ga oštećeni ne tereti, dok je kao otežavajuću okolnost
cijenio njegovu raniju osuđivanost. Kako je za predmetno krivično djelo
propisana kazna zatvora u trajanju od 3 mjeseca do 5 /pet/ godine, to je sud
prednje okolnosti cijenio kao naročito olakšavajuće okolnosti u smislu čl. 45
i 46 KZ, obzirom da oštećeni ne tereti okrivljenog, pa je okrivljenom kaznu
ublažio ispod posebnog minimuma, propisanog za to krivično djelo, te ga je
osudio na kaznu zatvora u trajanju od 45 dana. Sud je mišljenja da je navedena
kazna srazmjerna težini izvršenog krivičnog djela i stepenu krivice
okrivljenog i predstavlja onu mjeru, koja je nužno neophodna, za postizanje, u
okviru opšte svrhe izricanja krivičnih sankcija propisane članom 4 st. 2  KZ,
svrhe kažnjavanja propisane članom 32 istog Zakona. Osnovano se može očekivati
da će izrečena kazna zatvora, pozitivno djelovati na prevaspitanje
okrivljenog, te da će ista u buduće uticati na njega, da više ne vrši krivična
djela.  
Odluka o troškovima krivičnog postupka - paušal, odmjeren je s obzirom na
trajanje i složenost krivičnog postupka, te imovno stanje okrivljenog, na
osnovu čl. 226 st. 3 ZKP-a.  
Oštećeni I. V., iz B., radi ostvarivanja imovinsko pravnog zahtjeva za naknadu
štete, upućuje se na parnicu na osnovu čl. 239 st. 2 ZKP-a.  
Sa izloženog odlučeno je kao u izreci presude.  
OSNOVNI SUD U BERANAMA
Dana 25.05.2012. godine
Zapisničar,
S U D I J A,
Marina Obadović
Ana Kenjić-Đukić 
PRAVNA POUKA:
Protiv ove presude, dozvoljena je žalba,
u roku od 8 ( osam ) dana, od dana prijema iste,
Višem sudu u B. Polju, a preko ovog suda.  