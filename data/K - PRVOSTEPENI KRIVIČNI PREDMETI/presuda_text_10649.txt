K.br. 90/12 
U IME CRNE GORE
OSNOVNI SUD U BERANAMA , po sudiji pojedincu Aleksandru Ćulafiću, uz
učešće namještenika suda Mirosave Lekić kao zapisničara, u krivičnom predmetu
protiv okrivljenog Š. N. , iz B., zbog dva krivična djela ugrožavanje
opasnim oruđem pri tuči i svađi iz čl. 154 Krivičnog zakonika, po optužnom
predlogu Osnovnog državnog tužilaštva u Beranama Kt.br. 77/2012 od 30.05.2012.
godine, nakon održanog glavnog i javnog pretresa, u prisustvu zamjenika ODT-a
u Beranama Dragoljuba Popovića i oštećenog G. M. i B. H., a u odsustvu
okrivljenog i njegovog branioca adv. B. M., donio je i javno objavio dana
14.06.2012. godine,  
P R E S U D U
Okrivljeni Š. N. JMBG , od oca B. i majke H., rođene R., rođen ... godine,
u B., sa prebivalištem u ul. …, opština B., državljanin C. G., pismen, sa
završenom višom stručnom spremom, srednjeg imovnog stanja, neosuđivan.  
K r i v    j e
- što je:  
- dana 09.05.2012. godine, oko 14,00 časova, u ul. …, u B., u svađi sa
oštećenim B. H. i G. M., mašio se noža, sredstva podobnog da tijelo teško
povrijedi i zdravlje teško naruši, na način što je sa istim zamahnuo u pravcu
oštećenog B. H. a zatim u pravcu oštećenog G.M.  
- čime je izvršio krivično djelo ugrožavanje opasnim oruđem pri tuči i svađi
iz čl. 154 Krivičnog zakonika  
- pa ga sud, primjenom navedenog zakonskog propisa i čl. 2, 4, 5, 13, 15, 32,
42, 45 i 46 Krivičnog zakonika i čl. 226, 239 i 374 ZKP-a CG  
O S U Đ U J E
Na novčanu kaznu u iznosu od 700,00 € ( sedamsto), koju je dužan platiti u
roku od tri mjeseca od dana pravosnažnosti presude, na žiro račun br. …
Osnovnog suda u Beranama.  
Ako osuđeni ne plati novčanu kaznu u određenom roku, sud će novčanu kaznu
zamjeniti kaznom zatvora, tako što će za svakih započetih 25,00 € novčane
kazne odrediti jedan dan zatvora, a ako osuđeni plati samo dio novčane kazne,
sud će ostatak kazne srazmjerno zamjeniti kaznom zatvora, pa ako osuđeni
isplati ostatak novčane kazne, izvršenje kazne zatvora će se obustaviti.  
Okrivljeni se obavezuje na plaćanje paušala u iznosu od 50,00 € na žiro račun
br. … Osnovnog suda u Beranama, u roku od 15 dana po pravosnažnosti presude,
pod prijetnjom prinudnog izvršenja.  
Imovinsko pravnog zahtjeva nije bilo.  
O b r a z l o ž e nj e
Optužnim predlogom Osnovnog državnog tužilaštva u Beranama Kt.br. 77/2012 od
30.05.2012. godine, optužen je Š. N., iz B., zbog dva krivična djela
ugrožavanje opasnim oruđem pri tuči i svađi iz čl. 154 Krivičnog zakonika.  
Glavni pretres je održan i zaključen u prisustvu zamjenika ODT-a u Beranama
Dragoljuba Popovića i oštećenih G. M. i B. H., a u odsustvu okrivljenog
Škrijelj Nusreta, kome je poziv uredno uručen, kao i njegovog branioca adv. B.
M., koji je napustio pretres zbog toga što je sud donio odluku da se sudi u
odsustvu okrivljenom.  
Zamjenik ODT u Beranama u završnoj riječi ostao je pri podnijetom optužnom
predlogu ističući da je tokom postupka izvedenim dokazima na nesumnjiv način
utvrđena krivica okrivljenog, pa je predložio sudu da okrivljenog oglasi
krivim i izrekne mu novčanu kaznu u iznosu od 1.000,00 €.  
Oštećeni B. H. u završnoj riječi se pridružio krivičnom gonjenju protiv
okrivljenog, a nije postavio imovinsko pravni zahtjev.  
Oštećeni G. M. u završnoj riječi je izjavio da se pridružuje krivičnom
gonjenju protiv okrivljenog, a nije postavio imovinsko pravni zahtjev.  
Okrivljeni Š. N., u svojoj odbrani, na zapisniku kod Osnovnog državnog tužioca
u Beranama Kt.br. 77/2012 od 29.05.2012. godine, u bitnom je istako da je dana
09.05.2012. godine, oko 14,00 časova, sjedio na terasi kafe bara „F.“, u ul. …
u B.. Kada je izašao iz lokala „F.“, čuo je neko dobacivanje sa terase lokala,
koji se nalazi preko puta, a radilo se o psovkama B. H., G. M. i J. S. Isti su
se zaletjeli u njegovom pravcu i stali ispred njega. Siguran je da su htjeli s
njim da se razračunaju, jer je sa G. imao neprijatnosti od ranije. U trenutku
kada su krenuli u njegovom pravcu i stali ispred njega bilo je svađe između
njih. Jedni drugima su upućivali vulgarne riječi. Nakon te svađe oni su se
razišli, na način što su oni pošli u pravcu Opštine, a on u suprotnom smjeru,
te nije tačno da je tom prilikom imao nož u ruci, niti se mašio u pravcu B.
ili G. sa nožem.  
Završne riječi okrivljenog nije bilo, s obzirom da je pretres održan u
njegovom odsustvu u smislu čl. 457 ZKP-a, jer njegovo prisustvo nije nužno, a
prije toga je saslušan.  
Provjeravajući navode optužnog akta i odbranu okrivljenog, sud je na glavnom
pretresu izveo dokaze: saslušao u svojstvu svjedoka oštećene B. H. i G. M.;
saslušao svjedoka J. S., te pribavio i izvršio uvid u izvod iz KE na ime
okrivljenog.  
Cijeneći odbranu okrivljenog i dokaze pojedinačno i u međusobnoj vezi, shodno
čl. 370 ZKP-a CG, sud je utvrdio činjenično stanje, na osnovu kojeg je
zaključio da je okrivljeni Š. N. izvršio krivično djelo ugrožavanje opasnim
oruđem pri tuči i svađi iz čl. 154 Krivičnog zakonika, za koje je kriv.  
Naime, sud je činjenično stanje utvrdio iz iskaza saslušanih svjedoka i to
oštećenih G. M. i B. H., i svjedoka J. S. Iz iskaza oštećenog saslušanog u
svojstvu svjedoka B. H., sud je utvrdio da je kritičnog dana, oko 14,00
časova, sa svojim drugovima M. G. i S. J., sjedio za stolom na terasi
kafića„B.“, kako bi popili piće. Naspram ovog kafića nalazi se kafić „C.“ i
tamo je na terasi primijetio Š. N. koji stoji i gleda u njegovom pravcu, klima
glavom i nešto govori, što nije mogao da razumije. Kako su riječi njima bile
upućene, on je ustao i uputio se u pravcu Š. N., koji je stajao na početku
lokala „C.“. Kada je prišao na metar i po do njega on je govorio: „Dođi, dođi
j...... ti mater“, na šta mu je odgovorio: „Stani čovječe, šta ti je“, a on je
sa nožem – britvom u ruci zamahnuo u njegovom pravcu i to u predjelu stomaka,
u kom trenutku je pomislio da ga je zakačio. Tada je krenuo unazad kako bi se
udaljio od njega i tada se svađao sa njim govoreći mu: “Pusti me, šta je sa
tobom čovječe?“ On je i dalje išao ka njemu ponovo mu govoreći „Dođi, j.....ti
mamicu i ubiću te“. Kada su stigli kod lokala „B.“, njegov drug G. M., je stao
ispred njega govoreći Š. N., koji je i dalje držao nož u ruci: „ Šta je sa
tobom, nemoj da se svađate i ne diraj više čovjeka“, ali ga Š. nije slušao već
je i dalje prijetio. Tada ga je G. odgurnuo, kako se više ne bi svađali. Nakon
toga se Š. N. par koraka udaljio, da bi se ponovo okrenuo u njihovom pravcu i
ponovo im prijetio, a onda je nož – britvu koju je prethodno bio stavio u
džep, izvadio iz džepa i prijeteći krenuo u njegovom pravcu, u kom trenutku je
G. stao ispred njega i govorio mu: „Daj skloni se od nas“, a on je sa istim
nožem zamahnuo u pravcu G. i tada se G. vratio unazad, jer se uplašio da ga ne
povrijedi nožem. Kada su nakon ovoga ušli na terasu lokala „B.“, Š. N. se
udaljio. Sud je u potpunosti prihvatio iskaz oštećenog saslušanog u svojstvu
svjedoka, cijeneći ga kao jasan, objektivan i ničim doveden u pitanje, a
saglasan sa iskazima oštećenog G. M. i svjedoka J. S.  
Iz iskaza oštećenog saslušanog u svojstvu svjedoka G. M., sud je utvrdio da je
kritičnog dana oko 14,00 časova, sjedio u kafe baru „B.“, na terasi sa B. H. i
S. J. Odjednom se začuo glas Š. N., koji je bio nekih desetak metara daleko od
njih i sjedio na terasi lokala „F.“, koji se njima obratio riječima: „ J....
vam mater, šta je mangupi, šta ćete vi“, nakon kojih riječi se zajedno sa B.
H. uputio u njegovom pravcu, a Š. je i dalje nastavio sa uvredama i tada je
izvadio nož. Sa nožem je prvo krenuo u pravcu B. H. i zamahnuo da ga udari u
predjelu stomaka, pa je stao ispred njih, da bi nakon toga sa istim nožem
zamahnuo u njegovom pravcu. Zajedno sa B. H. se povukao unazad, a okrivljeni
je stavio nož u džep, da bi se nakon ovoga ponovo vratio blizu njih i ponovo
izvadio nož iz džepa, sa istim krenuo u njihovom pravcu, zamahujući, nožem
kako u njegovom pravcu, tako i u pravcu B. H., kojom prilikom im je okrivljeni
upućivao riječi: „Prebiću vas, platićete mi“, a zatim vratio nož u džep i
udaljio se u pravcu Opštine, a oni su prijavili slučaj policiji. Sud je
prihvatio iskaz oštećenog saslušanog u svojstvu svjedoka, cijeneći ga kao
jasan, objektivan i saglasan sa iskazima oštećenog B. H. i svjedoka J. S.  
Iz iskaza svjedoka J. S., sud je utvrdio da je dana 09.05.2012. godine, oko
14,00 časova, sa svojim drugovima G. M. i B. H., sjedio na terasi kafe bara
„B.“. U trenutku dok je razgovarao telefonom B. H. je prvi ustao i krenuo, a
za njim je išao i G. M. Uputili se u pravcu bara „C.“, gdje je na početku
terase stajao Š. N. Tada su H. i M. došli do Š. N., počeli su da se
raspravljaju i on je prišao kako bi ih razvadio da ne bi došlo do tuče. U
trenutku dok je prilazio vidio je da Š. N. u desnoj ruci drži nož i psuje H. i
M., govoreći im „J....vam mater“, da bi nakon što mu je H. kazao „Kome ti
majku, j..... ja tvoju“ Š. sa nožem zamahnuo u njegovom pravcu i H. se dva
koraka vratio unazad. U tom trenutku mu je pozlilo i izgubio je svijest, a
kada se osvijestio vidio je kako H. ide u pravcu policajaca koji su se
nalazili u centru grada. Sud je u potpunosti prihvatio iskaz ovog svjedoka,
cijeneći ga kao jasan, objektivan i ničim doveden u pitanje a saglasan sa
iskazima oštećenih.  
Analizirajući odbranu okrivljenog Š. N., sud je imao u vidu da isti nije
negirao da je kritičnog dana i vremena, došlo do svađe između njega i
oštećenih, te da su jedni drugima upućivali vulgarne riječi. Citirani navodi
odbrane okrivljenog ocijenjeni su kao jasni, potpuni, logični, neprotivurječni
i saglasni izvedenim dokazima.  
Sud nije prihvatio navode odbrane okrivljenog da konkretnom prilikom nije imao
nož kod sebe, niti se mašio u pravcu B., niti G. U tom dijelu sud je odbranu
okrivljenog cijenio kao sračunatu na umanjenje krivične odgovornosti, s
boziorm da su ovakvi navodi opovrgnuti ne samo iskazima oštećenih B. H. i G.
M., već i svjedoka J. S.  
Dakle, izvedenim dokazima sud je utvrdio činjenično stanje, koje odgovara onom
navedenom u dispozitivu presude – da se kritičnog dana i vremena, u svađi sa
oštećenim B. H. i G. M., okrivljeni Š. N. mašio noža koji predstavlja sredstvo
podobno da tijelo teško povrijedi i zdravlje teško naruši i sa istim krenuo u
pravcu oštećenih, s tim što su se oni povukli, te su u njegovim radnjama
sadržani svi elementi bića krivičnog djela u pitanju.  
Naime, da bi postojalo krivično djelo ugrožavanje opasnim oruđem pri tuči i
svađi, treba da postoji svađa ili tuča. Pod tučom se podrazumijeva svako
fizičko obračunavanje dva ili više lica, dok svađa znači verbalnu prepirku
između dva ili više lica, koja prelaze okvire obične prepirke i sadrži
opasnost da se u daljem dijelu razvije u tuču. Učinilac djela treba da se maši
za oružje, opasno oruđe ili drugo sredstvo podobno da tijelo teško povrijedi i
zdravlje teško naruši. Riječ je dakle o opasnim sredstvima čijom se upotrebom
može nanijeti tjelesna povreda, a djelo je izvršeno samim mašenjem za neko od
navedenih sredstava, dok je posledica apstraktna opasnost za život i tijelo
ljudi. Dakle, kao nesporno je utvrđeno da je postojala svađa između
okrivljenog i oštećenih, kojom prilikom se okrivljeni mašio noža, na način što
je sa istim zamahivao u pravcu oštećenog B. H., a zatim u pravcu oštećenog G.
M., to mašeći se noža pri svađi sa oštećenima G. M. i B. H., okrivljeni je u
svojim radnjama ostvario elemente krivičnog djela ugrožavanje opasnim oruđem
pri tuči i svađi iz čl. 154 Krivičnog zakonika, za koje krivično djelo je
predviđena novčana kazna ili zatvor do šest mjesci. Okrivljeni je djelo
izvršio sa umišljajem, jer je bio svjestan da se u svađi mašio noža – sredstva
podobnog da tijelo teško povrijedi i zdravlje teško naruši.  
Imajući u vidu da je posledica krivičnog djela ugrožavanja opasnim oruđem pri
tuči i svađi apstraktna opasnost za tijelo i zdravlje ljudi i da je ona u
konkretnom slučaju ostvarena jednom kontinuiranom radnjom izvršenja, to je sud
mišljenja da se ne radi o dva krivična djela ugrožavanja opasnim oruđem pri
tuči i svađi iz čl. 154 Krivičnog zakonika, pa u tom dijelu sud nije prihvatio
navode optužbe.  
Za krivično djelo ugrožavanje opasnim oruđem pri tuči i svađi iz čl. 154
Krivičnog zakonika, predviđena je novčana kazna ili zatvor do 6 mjeseci.  
Odlučujući u pogledu vrste krivične sankcije,  sud je razmotrio okolnosti koje
su od uticaja na odmjeravanje iste, shodno čl. 42 Krivičnog zakonika i našao
na strani okrivljenog olakšavajuće okolnosti – da se radi o neosuđivanom licu,
što znači da nije sklon vršenju krivičnih djela, pa je u odsustvu otežavajućih
okolnosti sud mišljenja da će se sa utvrđenom novčanom kaznom u iznosu od
700,00 € postići svrha kažnjavanja predviđena čl. 32 Krivičnog zakonika i na
taj način uticati na okrivljenog da ubuduće ne vrši ova i slična krivična
djela.  
Odluka o paušalu zasniva se na čl. 226 ZKP-a CG, pri čemu je sud imao u vidu
trajanje i složenost krivičnog postupka, te i imovinske prilike okrivljenog.  
Iz iznijetih razloga je odlučeno kao u izreci presude, shodno čl. 374 ZKP-a
CG.  
OSNOVNI SUD U BERANAMA
Dana 14.06.2012. godine,
ZAPISNIČAR,
S U D I J A,
MirosavaLekić
Aleksandar Ćulafić 
PRAVNA POUKA : Nezadovoljna stranka
ima pravo žalbe, u roku od 8 (osam) dana,
od dana prijema presude, putem ovog suda
za Viši sud u Bijelom Polju.  