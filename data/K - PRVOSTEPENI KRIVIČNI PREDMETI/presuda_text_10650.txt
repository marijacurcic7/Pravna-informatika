K.br. 93/12 
U IME CRNE GORE
    **OSNOVNI SUD U BERANAMA** , po sudiji pojedincu Aleksandru Ćulafiću, uz učešće namještenika suda Mirosave Lekić kao zapisničara, u jedinstvenom postupku, po optužnom predlogu ODT–a u Beranama Kt.br. 301/2010 od 06.09.2010. godine i Kt.br. 432/10 od 30.11.2010. godine, protiv okrivljenog **Š. V.** , iz B., zbog dva krivična djela nedavanje izdržavanja iz čl. 221 st. 1 Krivičnog zakonika, po održanom glavnom i javnom pretresu, u prisustvu zamjenika ODT–a u Beranama, Vladana Đalovića, okrivljenog i njegovog branioca adv. M. S., iz B. i punomoćnika zakonske zastupnice mal. oštećenih Š. A. i Š. S., majke B. S., adv. V. Z., iz B., dana 03.09.2012. godine donio je i  javno objavio

P R E S U D U
    Okrivljeni **Š. V.** , od oca S. i majke G., rođene R., rođenog ... godine u N., sa prebivalištem u selu L., opština B., sa završenom SSŠ, po zanimanju elektromehaničar, oženjen, otac troje djece, državljanin C. G, osuđivan presudom Osnovnog suda u Beranama K.br. 505/95 od 17.04.1996. godine, po čl. 39 KZ RCG 400,00 dinara novčano i presudom Osnovnog suda u Beranama K.br. 536/07 od 26.09.2008. godine, po čl. 221 st. 1 KZ CG na 800,00 €.

K r i v     j e
    \- što je:

    \- u periodu od 06.07.2008. godine do 05.11.2010. godine, nije davao izdržavanje za svoju maloljetnu djecu - ćerke Š. A. i Š. S., koje je po zakonu dužan da izdržava, a ta dužnost mu je utvrđena pravosnažnom presudom Osnovnog suda u Beranama P.br. 10/2003 od 15.04.2003. godine, u iznosu od 75,00 €, najkasnije do petog u mjesecu, unaprijed za svaki mjesec, na ruke zakonskoj zastupnici maloljetne djece, majci B. S.,

    \- čime je izvršio dva krivična djela nedavanje izdržavanja iz čl. 221 st.1 Krivičnog zakonika,

    \- pa mu sud primjenom citiranih zakonskih  propisa te čl. 2, 4, 5, 13, 15, 32,  39 i 42 Krivičnog zakonika i čl. 226, 229, 324 i 374 ZKP-a CG,  **u t v r đ u j e   **

    \- za krivično djelo nedavanje izdržavanja u odnosu na oštećenu mal. Š. S., novčanu kaznu u iznosu od 600,00 €,

    \- za krivično djelo nedavanje izdržavanja u odnosu na oštećenu mal. Š. A., novčanu kaznu u iznosu od 600,00 €,

    \- pa ga sud primjenom odredaba čl. 48 Krivičnog zakonika

O S U Đ U J   E
    Na jedinstvenu novčanu kaznu u iznosu od 1.200,00 €, koju je okrivljeni dužan da plati po pravosnažnosti presude u 12 (dvanaest) jednakih mjesečnih rata u roku od jedne godine, na račun br. ... Osnovnog suda u Beranama.

    Ako osuđeni ne plati novčanu kaznu u određenom roku, sud će novčanu kaznu zamijeniti kaznom zatvora tako što će svakih započetih 25,00 € novčane kazne odrediti jedan dan zatvora, a ako osuđeni plati samo dio novčane kazne, sud će ostatak kazne srazmjerno zamijeniti kaznom zatvora, pa ako osuđeni isplati ostatak novčane kazne, izvršenje kazne zatvora će se obustaviti.

    Okrivljeni se obavezuje da plati ovome sudu na ime troškova krivičnog postupka iznos od 82,50 € i na ime paušala iznos od 50,00 €, na žiro račun br. ... Osnovnog suda u Beranama, a sve prednje u roku od 15 dana po pravosnažnosti presude, pod prijetnjom posledica prinudnog izvršenja.

    Zakonski zastupnik mal. oštećenih B. S., radi ostvarivanja imovinsko pravnog zahtjeva upućuje se na parnični postupak.

O b r a z l o ž e nj e
    Optužnim predlogom Osnovnog državnog tužilaštva u Beranama Kt.br. 301/2010 od 06.09.2010. godine, koji je zaveden kod ovoga suda pod K.br. 254/10  i optužnim predlogom Kt.br. 432/10 od 30.11.2010. godine, koji je zaveden pod K.br. 394/10, optužen je Š. V. da je izvršio krivično djelo nedavanje izdržavanja iz čl. 221 st. 1 Krivičnog zakonika, pa je sud na pretresu dana 10.02.2011. godine, odlučio da se sprovede jedinstven postupak i donese jedna presuda, s obzirom da su se pred istim sudom vodili odvojeni postupci protiv istog licam, za ista krivična djela i odlučeno je da spojeni predmeti nose jedinstven broj K.br. 254/10.

    Glavni pretes je održan i zaključen u ponovnom postupku, shodno rješenju Višeg suda u Bijelom Polju Kž.br. 45/12 od 15.05.2012. godine, u prisustvu zamjenika ODT-a u Beranama Vladana Đalovića, okrivljenog i njegovog branioca adv. M. S., iz B. i punomoćnika zakonskog zastupnika mal. oštećenih Š. S. i Š. A., majke B. S., adv. V. Z., iz B.

    Zamjenik ODT–a u završnoj riječi je istakao da u periodu od 25.05.2007. godine, do 05.11.2010. godine, okrivljeni nije davao izdržavanje za za svoju djecu  Š. A. i Š. S., kako mu je to određeno presudom Osnovnog suda u Beranama, s tim što je dio obveza platio neblagovremeno sa velikim zakašnjenjem,  dok je dio obaveza ostao neizmiren, pa je na taj način izvršio dva krivična djela nedavanje izdržavanja i sa tih razloga predložio je sudu da okrivljenog oglasi krivim i osudi na jedinstvenu novčanu kaznu u iznosu od 1.200,00 €.

    Punomoćnik zakonskog zastupnika mal. oštećenih Š. S. i Š. A., majke B. S., adv. V. Z., u završnoj riječi pridružio se krivičnom gonjenju protiv okrivljenog i postavio je imovinsko pravni zahtjev.Troškove postupka je tražio.

    Okrivljeni Š. V., u svojoj odbrani u bitnom je istakao da je presudom Osnovnog suda u Beranama P.br. 10/2003 od 15.04.2003. godine, obavezan da plaća na ime izdržavanja svojim ćerkama svakomjesečno po 35 % ličnog dohotka. Obaveze koje je imao po osnovu alimentacije za izdržavanje maloljetnih ćerki za sporni period izmirio je do juna mjeseca 2010. godine i to je sve plaćao preko uplatnica CKB b. u B. Od juna mjeseca 2010. godine ćerka A. prelazi da živi kod njega. Druga ćerka S., je ostala da živi kod dede i babe po majci, pošto im je majka otišla u inostranstvo. U međuvremenu je pokrenut postupak sa njegove strane za izmjenu odluke o povjeravanju djece, jer nesporno jedno dijete živi kod njega, pa je sa tih razloga smatrao da ne treba da plaća izdržavanje, s obzirom na to da jedno dijete on izdržava, a da se drugo nalazi kod roditelja njegove bivše žene, koja se nalazi u inostranstvu i ne vodi brigu o djeci, pa je prvosnažnom sudskom odlukom P.br. 879/2010 od 30.03.2011. godine, mal. ćerka A. povjerena njemu na čuvanje, vaspitanje i izdržavanje kao ocu, dok je ćerka S. ostala da živi kod majke. Majka B. S. se nije  dvije i po godine pojavila u Crnoj Gori i djeca su živjela od njegovog izdržavanja. U istom periodu djeca nijesu živjela sa majkom, već su živjela kod njenih roditelja. Za period koji ga tereti optužba davao je više nego što je obavezan presudom i starao se o djeci sve vrijeme, s obzirom da je njihova majka u inostranstvu. O tome da je platio obaveze koje je imao prema djeci do juna mjeseca 2010. godine, utvrđuje se iz potvrda CKB b. Isplatio je obaveze koje je imao po sudskoj presudi za period od 25.05.2007. godine, pa zaključno sve do 05.11.2010. godine, s tim što za period za koji nema uplatnica za 2010. godinu, isplatio je svojoj ćerki A. Ćerka A., potpisala mu je potvrdu da je primila isti novac.

    U završnoj riječi je istako da se ne osjeća krivim, ističući da kao invlid treće kategorije invalidnosti njegovo zdravsteno stanje mu nije dozvoljavalo da dođe u C. G. da bi izvršio uplatu alimentacije preko banke, s obzirom da to nije  mogao uraditi u  B., te je sa tih razloga kasnio sa uplatama i u potpunosti je prihvatio završnu riječ svog branioca, koji je istakao da dokazima izvedenim na pretresu nije potvrđena teza optužbe da je okrivljeni izvršio krivično djelo, s obzirom da činjenično stanje u ovoj stvari nije utvrđeno do stepena vjerovatnoće, jer nije izveden dokaz saslušanjem oštećene u pogledu činjenica koje je ona jedino mogla da iznese u svom iskazu, a posebno na okolnosti da li je inicirala pokretanje ovog postupka i da li je potpisala ovlašćenje za njegovo iniciranje, a zatim na okolnosti eventualnog neplaćenja izdržavanja. Dokazima izvedenim na pretresu je potvrđeno da je okrivljeni svoju zakonsku obavezu izdržavanja ispunio shodno parničnoj presudi u svemu. Ovu činjenicu potvrđuje nalaz vještaka finansijske struke, kao i iskaz mal. Š. A., koja u svemu potvrđuje da je okrivljeni sve obaveze u dosuđenom iznosu i više, ispunio prema njoj i njenoj mal. sestri, što preko tekućeg računa zakonske zastupnice, a što njoj direktno na ruke u momentima kada zakonska zastupnica nije fizički bila prisutna i u mogućnosti da zakonom dosuđen iznos primi, jer već tri godine živi u inostranstvu, i živi svoj život ne vodeći računa o svojoj djeci, pa i o zakonskom izdržavanju koje je okrivljeni dužan da daje. Okrivljeni nije izvršio krivično djelo koje mu je optužbom stavljeno na teret, pa je predložio da ga sud oslobodi od optužbe. Tražio je troškove postupka.

    Provjeravajući navode optužnog akta i odbranu okrivljenog, sud je u dokaznom postupku  na saglasan predlog stranaka pročitao iskaz svjedoka oštećene  Š. A., dat na zapisniku o glavnom pretresu u predmetu K.br. 254/10 od 29.11.2011. godine; pročitao iskaz vještaka finansijske struke dip. ecc S. O., dat na zapisniku u predmetu K.br. 254/10 od 29.11.2011. godine; pročitao nalaz i mišljenje istog vještaka od 20.11.2011. godine; izvršio uvid u spise predmeta Osnovnog suda u Beranama K.br. 356/07; pročitao presudu Osnovnog suda u Beranama P.br. 10/2003 od 15.04.2003. godine; pročitao presudu Osnovnog suda u Beranama P.br. 879/2010 od 30.03.2011. godine; pročitao potvrdu preduzeća "F." iz B., br. ... od ... godine; izvršio uvid u uplatnice od: ... godine na iznos od 1.000,00 €, od ... godine, na iznos od 75,00 €, od ... godine, na iznos od 75,00 €, od ... godine, na iznos od 75,00 €; ... godine, na iznos od 1.325,00 €; ... godine, na iznos od 75,00 €, na ime alimentacije za decembar mjesec; ... godine, na iznos od 75,00 € na ime alimentacije za januar mjesec; ... godine, na iznos od 75,00 € na ime alimentacije za februar mjesec na ime Š. A., ... godine, iznos od 75,00 € na ime alimentacije za mjesec mart na ime Š. A., te pribavio i izvršio uvid u izvod iz KE na ime okrivljenog.

    Cijeneći odbranu okrivljenog i izvedene dokaze pojedinačno i u međusobnoj vezi na osnovu čl. 374 ZKP-a CG, sud je na nesumnjiv način utvrdio činjenično stanje, na osnovu kojeg je zaključio da je okrivljeni izvršio krivično djelo stavljeno mu na teret i da je za isto kriv.

     Naime, sud je utvrdio činjenično stanje da okrivljeni nije uplaćivao iznose na  način na koji je obavezan izvršnom sudskom presudom ovoga suda, a koja se odnosi na izdržavanje njegove mal. djece Š. A. i Š. S., na osnovu nalaza i mišljenja vještaka dip. ecc S. O., a koji je potvrđen kroz sadržinu izvedenih pismenih dokaza – kreditnih naloga C. K. B., kao i djelimično iz iskaza samog okrivljenog, koji nije sporio činjenicu da je vršio uplate sa zakašnjenjem. Tako iz presude Osnovnog suda u Beranama, P.br. 10/2003 od 15.04.2003. godine, koja je postala pravosnažna 30.06.2003. godine, sud je utvrdio da je obavezan Š. V. da na ime svog doprinosa za izdržavanje maloljetne djece ćerki Š. A. i Š. S., plaća 35 % od ličnog dohotka, te da buduće rate plaća svakomjesečno počev od 01.04.2003. godine, najkasnije do 05–og  u mjesecu, unaprijed za svaki mjesec i to na ruke zakonskoj zastupnici mal. djece B. S., kao majci, dok iz potvrde preduzeća "F." iz B. br. ... od ... godine, sud je utvrdio da Š. V. ostvaruje prosječnu neto zaradu u iznosu od 20.115,77 dinara. Iz nalaza i mišljenja vještaka ecc struke S. O., a koji je dat po osnovu uplatnica koje je okrivljeni priložio sudu, utvrđeno je da 35 % od ličnog dohotka koji je ostvarivao okrivljeni u spornom periodu iznosi 75,00 €. Na osnovu prezentiranih uplatnica okrivljeni Š. V. je u toku 2010. godine i 2011. godine, na ime alimentacije izvršio sledeće uplate: ... godine je uplatio iznos od 1.000,00 €, a svrham uplate je prvi dio alimentacije po presudi P.br. 10/2003 za period od 25.05.2007. godine do 31.12.2009. godine; 26.02.2010. godine je uplatio iznos od 75,00 €; 06.03.2010. godine iznos od 75,00 €; 05.05.2010. godine iznos od 75,00 €; 27.07.2010. godine iznos od 1.325,00 €, a svrha plaćanja je alimentacija za period od 25.05.2007. godine do 31.12.2009. godine, drugi dio po presudi P.br. 10/2003; 27.01.2011. godine uplatio je iznos od 75,00 €, za mjesec januar; 27.01.2011. godine, uplatio iznos od 75,00 €, za mjesec decembar; 10.02.2011. godine iznos od 75,00 €, na ime alimentacije uplaćeno Š. A. za februar mjesec i 10.02.2011. godine 75,00 € na ime alimentacije za mart mjesec uplaćeno Š. A. Za period od 25.05.2007. godine do 05.11.2010. godine, okrivljeni je bio po presudi obavezan da na ime izdržavanja uplati iznos od 3.100,00 €, a on je uplatio 2.550,00 €, pa je ostalo neisplaćeno 550,00 €, odnosno nema pismenih dokaza da je okrivljeni izmirio svoju obavezu za  period od 05.04.2010. godine do 05.11.2010. godine. Znači, za period od 25.05.2007. godine pa do 05.04.2010. godine, okrivljeni je isplatio svoje obaveze koje je imao po presudi po navedenim uplatnicama. Sud je u potpunosti prihvatio nalaz ovog vještaka, jer je isti dat po osnovu pravila struke i nauke i na osnovu uplatnica koje su priložene od strane okrivljenog, a koje se odnose na uplate izdržavanja svoje maloljetne djece za sporni period, s tim što je sud imao u vidu da nalazu ovog vještaka okrivljeni nije prigovorio, osim u dijelu da je za period od 05.04.2010. godine do 05.11.2010. godine, izdržavanje plaćao njegovoj ćerki A. Iz presude Osnovnog suda u Beranama P.br. 879/10 od 30.03.2011. godine, sud je utvrdio da je mal. Š. A. povjerena tužiocu Š. V. kao ocu na čuvanje, vaspitanje i izdržavanje, dok je mal. ćerka Š. S. ostala i dalje kod majke na vaspitanje i izdržavanje, dok iz spisa predmeta K.br. 536/07 sud je utvrdio da je pravosnažnom presudom okrivljeni oglašen krivim i osuđen na novčanu kaznu, što u periodu od 01.04.2003. godine do 25.05.2007. godine, nije davao izdržavanje za svoju maloljetnu djecu.

    Sud je cijenio iskaz mal. Š. A., u kojem je istakla da je pravosnažnom sudskom odlukom P.br. 879/10 od 30.03.2011. godine, povjerena ocu na uzgoj i vaspitanje. Kod oca je prešla da živi u junu mjesecu 2010. godine i od tada se otac stara o njoj i daje joj izdržavanje svakomjesečno, i to 100 ili više eura. I prije juna mjeseca svakomjesečno je od oca dobijala novac, koji je dobijala na ruke, a radilo se o iznosima od oko 100,00 €. Nakon razvoda njenih roditelja otac joj je slao novac svakomjesečno. Kad otac njoj nije davao novac on je uplaćivao novac majki na račun. Sjeća se da je jednom uplatio iznos od 1.000,00 €, drugi put 1.300,00 €, a nakon toga je u više navrata uplaćivao na majčino ime po 75,00 €. Ne zna ko je podigao novac koji je njen otac uplatio na majčino ime, ali to je u svakom slučaju uradio neko od članova porodice. Njena majka se nalazi u inostranstvu od februara mjeseca 2010. godine, a poslednji put je bila u C. G. u avgustu mjesecu 2010. godine. Otac joj pruža sve potrebne uslove za normalan život i nije joj uskratio izdržavanje. Redovno joj je davao novac u periodu od 25.05.2007. godine, pa zaključno do 05.11.2010. godine, a pored toga je plaćao i njenoj majci. Sud nije prihvatio iskaz istog svjedoka u dijelu da je primala izdržavanje od svog oca, cijeneći ga kao usmjeren na olakšavanje krivičnog položaja okrivljenog, s obzirom da joj je okrivljeni otac, a radi se o djetetu koje sada živi sa ocem i da majku ređe viđa, te sa tih razloga iskaz ovog svjedoka da je primala izdržavanje, koje je po presudi trebalo isplaćivati njenoj majci kao zakonskoj zastupnici, nije prihvatio kao objektivan, tim prije što je sudska odluka o plaćanju alimentacije u tom periodu bila na snazi, pa po mišljenju suda istoj nije ni mogao vršiti uplatu alimentacije, već samo na ruke zakonskoj zastupnici

    Analizirajući odbranu okrivljenog Š. V., sud je imao u vidu da okrivljeni nije negirao da je pravosnažnom presudom Osnovnog suda u Beranama P.br. 10/2003 od 15.04.2003. godine, obavezan na plaćanje izdržavanja svakomjesečno po 35 % od ličnog dohotka zakonskoj zastupnici mal. Š. S. i Š. A., majci B. S., da to iznosi 75,00 € mjesečno, te da je svoju obavezu koju je imao po istoj presudi sa zakašnjenjem uplatio preko CKB b. zakonskoj zastupnici za period od 25.05.2007. godine do 05.04.2010. godine. Citirani navodi odbrane okrivljenog cijenjeni su kao jasni, potpuni, neprotivurječni i saglasni nalazu i mišljenju vještaka dipl. ecc S. O., kao i kreditnim nalozima o isplati alimentacije, kojem u tom dijelu okrivljeni nije prigovorio. Sud nije prihvatio navode iz odbrane okrivljenog da je davao izdržavanje za period od 05.04.2010. godine pa do 05.11.2010. godine, mal. ćerki A., koja živi sa njim. U tom dijelu sud je odbranu okrivljenog cijenio kao sračunatu na umanjenje krivično pravne odgovornosti, jer prema pravosnažnoj sudskoj presudi P.br. 10/2003 od 15.04.2003. godine, okrivljeni je trebalo da dospjele mjesečne iznose izdržavanja isplati zakonskoj zastupnici majci djece B. S. na ruke, kojoj su povjerena na čuvanje, vaspitanje i izdržavanje najkasnije do 5 – og  u mjesecu, unaprijed za svaki mjesec, a što nije činio, te okolnost što je u jednom periodu ćerka A. živjela sa ocem, dok je ćerka S. živjela sa majkom, ne oslobađa ga od obaveze da alimentaciju i dalje plaća, s obzirom da se njegova ćerka A. kod njega nalazi kraće vrijeme i da je sudska odluka o plaćanju alimentacije bila na snazi sve do donošenja presude P.br. 879/2010 od 30.03.2012. godine. Znači, okolnost što je okrivljeni povremeno uzimao kod sebe svoju maloljetnu ćerku Š. A., za koju je dužan da plaća alimentaciju, ne oslobađa ga od obaveze da alimentaciju i dalje plaća, s obzirom na činjenicu da se kod njega ćerka nalazi kraći vremenski period, od juna mjeseca 2010. godine i da je sudska odluka o plaćanju alimentacije u tom periodu bila na snazi. Okrivljeni nije imao ovlašćenje od zakonske zastupnice da na drugi način isplaćuje izdržavanje, ili preko drugog lica daje izdržavanje, a posebno ne preko maloljetnog djeteta. Radnja izvršenja krivičnog djela iz čl. 221 st. 1 KZ jeste nedavanje izdržavanja u iznosima i na način kako je to utvrđeno izvršnom sudskom odlukom, ili poravanjem, pa se opisano postupanje okrivljenog van ispunjenja obaveze utvrđene izvršnom presudom može cijeniti samo kao doprinos izdržavanja njegove maloljetne djece. Znači to što je okrivljeni davao novčani iznos mal. ćerki Š. A., ne znači da je na taj način davao novac za izdržavanje na koji je obavezan, jer je on kao roditelj u obavezi da pored novčanog iznosa na koji je obavezan da daje izdržavanje, takođe u obavezi da doprinosi i na drugi način izdržava djecu (kupovinom odjeće, obuće, školskog pribora i ostalih potreba za djecu tog uzrasta). Navodi okrivljenog da zakonskoj zastupnici ne pripada izdržavanje, jer ista ne živi sa djecom, da se nalazi u inostranstvu, te da djeca žive kod babe i dede po majci, su bili neprihvatljivi za sud. Po mišljenju suda činjenica da se zakonska zastupnica maloljetne djece nalazi u inostranstvu ne oslobađa okrivljenog davanja izdržavanja za maloljetnu djecu, sve do momenta dok se presuda u dijelu koji se odnosi na povjeravanje izdržavanja ne izmijeni, pa okrivljeni ukoliko je našao da su promijenjene okolnosti u odnosu na vrijeme  kada je odluka o  povjeravanju  djece donijeta, mogao je da traži izmjenu takve odluke, a ne da uskraćuje davanje izdržavanja.

    Dakle, kako okrivljeni za svoju maloljetnu djecu Š. A. i Š. S. nije izvršavao svoje obaveze utvrđene pravosnažnom presudom P.br. 10/2003 od 15.04.2003. godine, a što je potvrđeno i kroz nalaz i mišljenje vještaka dipl. ecc S. O., kao djelimično i iskazom samog okrivljenog sud je stanovišta da je okrivljeni u svojim radnjama ostvario  bitne elemente bića dva krivična djela nedavanje izdržavanja iz čl. 221 st. 1 Krivičnog zakonika. Prema ovome okrivljeni, iako je bio u mogućnosti, nije svakomjesečno plaćao izdržavanje kako je obavezan pravosnažnom presudom Osnovnog suda u Beranama, to jest nije plaćao blagovremeno, za period od 06.07.2008. godine do 05.04.2010. godine već sa zakašnjenjem, dok u periodu od 05.04.2010. do 05.11.2010. godine, okrivljeni nije plaćao izdržavanje,  te po mišljenju ovoga suda ovakvim postupanjem okrivljenog učinio krvično djelo samim tim što nije dao izdržavanje u skladu sa sudskom odlukom P.br. 10/03 od 15.04.2003. godine svakomjesečno do 5–og u mjesecu unaprijed za svaki mjesec, pa kašnjenja u obavezi izdržavanja na način kako je utvrdio vještak finansijske struke ne  utiču na postojanje krivičnog djela i krivicu okrivljenog. Znači da je krivično djelo nedavanje izdržavanja svršeno kada nastupi posledica, tj. kada se trajno ili privremeno onemogući pravo na izdržavanje, kao što je u konkretnom slučaju. Prema tome, krivično djelo je svršeno kada učinilac ne daje izdržavanje potpuno ili djelimično, a posledica je kad korisnik izdržavanja ne može zbog toga da ga potpuno ili djelimično ostvaruje. Da bi postojalo krivično djelo nedavanje izdržavanja potrebno je da pored objektivnog elemetna krivičnog djela, odnosno da učinilac ne daje izdržavanje u iznosima i na način utvrđen izvršnom odlukom, bude ispunjen i subjektivni  elemenat, odnosno da je  učinilac svjestan svoje obaveze i da upravo hoće da ne daje izdržavanje u potpunosti ili djelimično i da na to pristaje. Namjera okrivljenog nije bitan elemenat ovog krivičnog djela. Krivično djelo je okrivljeni izvršio s umišljajem, s obzirom da je bio svjestan svoje obaveze preduzete i ustanovljene pravosnažnom sudskom odlukom, pa je htio izvršenje krivičnog djela, jer po datoj odluci nije postupio, što je imalo za posledicu da njegova maloljetna djeca kao korisnici izdržavanja isto nijesu mogli blagovremeno da ostvare. Kako okrivljeni nije davao izdržavanje za dva lica - svoje dvoje maloljetne djece, u konkretnom slučaju se radi o dva krivična djela nedavanje izdržavanja. Za krivično djelo nedavanje izdržavanja iz čl. 221 st. 1 KZ nije moguća konstrukcija produženog krivičnog djela, već postoji onoliko krivičnih djela, koliko ima korisnika izdržavanja.

Sud je cijenio i navode iz optužbe da je  okrivljeni u periodu od 25.05.2007.
godine   do 05.07.2008. godine nije davao izdržavanje svojoj maloljetnoj djeci
pa kako je optužni predlog podnijet sudu dana 06.09.2010. godine, te da je za
isti period potraživanje zastarelo. Ovo sa razloga što je krivčno djelo za
koje je okrivljeni oglašen krivm trajno je krivčno djelo  koje se vrši u
kontinuitetu i obaveza okrivljenog traje sve do momenta prestanka zakonske
obaveze izdržavanja, pa nastupanje zastarelosti krivičnog gonjenja za period
od 25.05.2007. godine, do 05.07.2008. godine ne utiče na postojanje djela
okrivljenog za radnje za koje je oglašen krivim, a za koje nije nastupila
zastarelost.  
    Za krivično djelo nedavanje izdržavanja izi čl. 221 st. 1 KZ propisana je novčana kazna ili zatvor do jedne godine.

    Sud je odbio predlog da se izvedu dokazi: saslušanjem svjedoka B. S., sa razloga jer je mišljenja da je već izvedenim dokazima dovoljno utvrđeno činjenično stanje, pa izvođenje istog dokaza  po ocjeni suda ne bi moglo doprinijeti drugačijem razjašnjenju konkretne krivično pravne stvari i vodilo bi odugovlačenju postupka,  s obzirom da se  ista  nalazi u inostranstvu na nepoznatoj adresi i vremenski je neizvjesno kada će B. S. doći u C.G.

    Prilikom odlučivanja o vrsti kazne, sud je cijenio sve okolnosti predviđene čl. 42 Krivičnog zakonika, pa je kao olakšavajuće okolnosti na strani okrivljenog našao da se radi o mladoj porodičnoj osobi, ocu troje djece, dok je od otežavajućih okolnosti sud cijenio njegovu raniju osuđivanost, pa je mišljenja da će se novčanom kaznom postići svrha kažnjavanja i na taj način ostvariti ciljevi specijalne i generalne prevencije iz čl. 32 Krivičnog zakonika, jer će ista po ocjeni suda uticati na okrivljenog da ubuduće ne vrši ova i slična krivična djela, pa je sud okrivljenom kaznu odmjerio u visini minimuma kazne koja se može izreći za predmetno krivično djelo, uz uvjerenje da je ista srazmjerna težini krivičnog djela i krivici njegovog učinioca, pa je primjenom odredaba o sticaju utvrdio jedinstvenu kaznu u iznosu od 1.200,00 €, cijeneći da će se istom ostvariti svrha kažnjavanja.

    Shodno čl. 226 i 229 ZKP-a CG okrivljeni je obavezan da plati na ime paušala iznos od 50,00 €, pri čemu je sud vodio računa o složenosti i trajanju krivičnog postupka, kao i na ime troškova krivičnog postupka iznos od 82,50 €, s tim što je sud mišjenja da punomoćniku zakonskog zastupnika ne pripadaju troškovi  postupka, te da iste snosi oštećeni u smislu čl. 231 ZKP – a.

    Sud je zakonsku zastupnicu mal. oštećenih B. S., radi ostvarivanja imovinsko pravnog zahtjeva uputio na parnični postupak shodno čl. 324 ZKP-a.

    Iz iznijetog odlučeno kao u izreci presude shodno čl. 374 ZKP-a CG.

OSNOVNI SUD U BERANAMA
Dana, 03.09.2012. godine 
Zapisničar
S U D I J A
Mirosava Lekić
Aleksandar Ćulafić  
PRAVNA POUKA:
Protiv ove presude nezadovoljna stranka
ima pravo žalbe u roku od 8 (osam) dana
od dana prijema presude, preko ovog suda
za Viši sud u Bijelom Polju  