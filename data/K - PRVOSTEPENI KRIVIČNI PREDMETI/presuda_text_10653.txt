K.br. 101/12 
U IME CRNE GORE
           OSNOVNI SUD U BERANAMA, po sudiji pojedincu Aleksandru
Ćulafiću, uz učešće namještenika suda Mirosave Lekić, kao zapisničara, u
krivičnom predmetu protiv okrivljenog A. E. , iz B., zbog krivičnog djela
laka tjelesna povreda iz čl. 152 st. 2 u vezi st. 1 Krivičnog zakonika, po
optužnom predlogu Osnovnog državnog tužilaštva u Beranama Kt.br. 98/2012 od
19.06.2012. godine, nakon održanog glavnog i javnog pretresa, u prisustvu
savjetnika ODT-a u Beranama Danijele Đuković i okrivljenog A. E., a u odsustvu
oštećenog T. M. dana 10.09.2012. godine, donio je i javno objavio  
P R E S U D U
      Okrivljeni **A. E.,** JMBG , od oca R. i majke B., rođene K., rođen ... godine u B., sa prebivalištem u selu V., opština B., nezaposlen, neoženjen, završio srednju elektrotehničku školu, srednjeg imovnog stanja, osuđivan presudom Osnovnog suda u Beranama K.br. 163/07 od 13.02.2007. godine, po čl. 152 st. 2 KZ CG, osuđen 60 dana zatvora uslovno za jednu godinu; presudom Višeg suda u Bijelom Polju K.br. 88/10 od 28.04.2011. godine, po čl. 153 KZ osuđen na 4 mjeseca zatvora i presudom Osnovnog suda u Beranama K.br. 25/11 od 27.10.2011. godine po čl. 154 st. 1 i čl. 403 st. 1 KZ CG, osuđen 45 dana zatvora.

K r i v     j e
      \- što je

      \- dana 26.04.2012. godine, oko 14,30 časova, u mjestu „ R.”, selo V., opština B., lako tjelesno povrijedio oštećenog T. M., na način što ga je gumenom palicom dužine od 30 cm do 40 cm, sredstvom podobnim da tijelo teško povrijedi i zdravlje teško naruši, udario u predjelu leđa, kojom prilikom mu je nanio povredu u vidu pravougaonog otoka, 30 x 4 cm, crvene boje,

      \- čime je izvršio krivično djelo laka tjelesna povreda iz čl. 152 st. 2 u vezi st. 1 Krivičnog zakonika,

      \- pa ga sud primjenom citiranih zakonskih propisa i čl. 2, 4, 5, 13, 15, 32, 39, 42, 45 st. 1 tač. 3 i čl. 46 st. 1 tač. 6 Krivičnog zakonika i čl. 229 i 374 ZKP-a CG,

O S U Đ U J E
      Na novčanu kaznu u iznosu od 1.200,00 € ( hiljadu i dvije stotine eura), koju je dužan da plati u u roku od tri mjeseca od dana pravosnažnosti presude na račun br. … Osnovnog suda u Beranama.

      Ako osuđeni ne plati novčanu kaznu u određenom roku, sud će novčanu kaznu zamijeniti kaznom zatvora tako što će za svakih započetih 25,00 € novčane kazne odrediti jedan dan zatvora, a ako osuđeni plati samo dio novčane kazne, sud će ostatak kazne srazmjerno zamijeniti kaznom zatvora, pa ako osuđeni isplati ostatak novčane kazne izvršenje kazne zatvora će se obustaviti.

      Okrivljeni A. E. se obavezuje da plati sudu na ime paušala iznos od 50,00 €, kao i na ime troškova krivičnog postupka iznos od 55,00 €, a sve prednje u roku od 15 dana po pravosnažnosti presude pod prijetnjom posledica prinudnog izvršenja.

O b r a z l o ž e nj e
Optužnim predlogom Osnovnog državnog tužilaštva u Beranama Kt. br. 98/2012 od
19.06.2012. godine, optužen je A. E., iz B., zbog krivičnog djela laka
tjelesna povreda iz čl. 152 st. 2 u vezi st. 1 Krivičnog zakonika.  
Glavni pretres je održan i zaključen u prisustvu savjetnika ODT-a u Beranama
Danijele Đuković i okrivljenog A. E., a u odsustvu oštećenog T. M.  
Savjetnik ODT-a u Beranama u završnoj riječi je izjavila da ostaje pri
podnesenom optužnom predlogu, jer je izvedenim dokazima utvrđena krivica
okrivljenog A. E., jer je u potpunosti priznao krivično djelo, a što je
potvrđeno nalazom i mišljenjem vještaka medicinske struke dr B. D., pa je
predložila da sud okrivljenog A. E. osudi na novčanu kaznu u iznosu od
1.200,00 €.  
        Okrivljeni A. E. u svojoj odbrani u bitnom je istakao da se dana 26.04.2012. godine, kretao svojim PMV iz pravca B. u pravcu V. Dolaskom u mjesto R., sreo je na putu T. M.. Ispred njega je bilo zaustavljeno vozilo K. I. Na suprotnoj lijevoj traci je stajao T. M., koji je parkirao vozilo do puta, sa točkovima na putu. S obzirom da se radi o seoskom putu, kojim se jedva mimoilaze dva vozila, nije mogao da prođe, tako da je čekao u autu iza K. I. Kada su završili razgovor, I. je otišao svojim kolima u pravcu V., a T. M. je i dalje stajao na sredini puta, ispred njega, a pored svojih kola. Kako je bio u svađi sa njim, iz auta je tražio od njega da se pomjeri, što je on odbio i nešto mu odgovorio, pa je uzeo gumenu palicu koju je imao u kolima i uputio se ka njemu. Kada je T. M. vidio da je izašao iz auta i da je u ruci držao palicu, uplašio se, pa se u trenutku kad je on zamahnuo palicom put njega, okrenuo i on ga je udario palicom u predjelu leđa i nanio mu povredu koja je navedena u optužnom predlogu. Kada je udario T. M., K. I. je primijetio to, vratio se u rikverc kolima i M. je utrčao u njegova kola. Nakon ovoga se izmirio sa oštećenim T. M. i sa njegovom porodicom i siguran je u to da više neće dolaziti do ovakvih svađa. Inače, sva krivična djela za koja je odgovarao potiču iz svađa sa porodicom T. M., sa kojima su bili godinama u lošim odnosima, a sa kojima su se porodično izmirili.

U završnoj riječi je izjavio da se osjeća krivim, da se kaje zbog izvršenog
krivičnog djela, da se izmirio sa oštećenim i molio je sud da ga što blaže
kazni.  
Provjeravajući navode optužnog akta i odbranu okrivljenog, sud je na glavnom
pretresu izveo dokaze: na saglasan predlog stranaka pročitao nalaz i mišljenje
vještaka dr B. D., dat na zapisniku kod ODT-a u Beranama u predmetu Kt.br.
98/2012 od 01.06.2012. godine; pročitao izvještaj ljekara specijaliste JZU
Opšte bolnice u B. br. … od ... godine, te pribavio i izvršio uvid u izvod iz
KE na ime okrivljenog. Sud je odustao od izvođenja dokaza saslušanjem
oštećenog T. M. i svjedoka K. I., s obzirom na potpuno i jasno priznanje
okrivljenog, a uz saglasan predlog stranaka.  
Nakon analize izvedenih dokaza, njihove svestrane i brižljive ocjene, cijeneći
ih svaki pojedinačno i u sveukupnosti, dovodeći ih u vezu jedne sa drugim, i u
kontekstu sa navodima odbrane okrivljenog, sud je utvrdio činjenično stanje i
na osnovu tako utvrđenog činjeničnog stanja zaključio da je okrivljeni izvršio
krivično djelo stavljeno mu na teret javnom optužbom i da je za isto kriv.  
      Naime, okrivljeni je potpuno, jasno i nedvosmisleno priznao izvršenje krivičnog djela u vrijeme i na način opisan u dispozitivu presude, s tim što je ovo priznanje potvrđeno izvedenim dokazima tokom postupka. Iz izvještaja ljekara specijaliste br. … od ... godine, sud je utvrdio da na leđima oštećenog T. M. postoji približno pravougaoni otok, veličine 30 cm x 4 cm, crvene boje, od sredine leđa ka desnom ramenu, dok je iz nalaza i mišljenja vještaka dr B. D., sud utvrdio da se povreda približno pravouganog otoka, veličine oko 30 cm x 4 cm, crvene boje, od sredine leđa ka desnom ramenu, koju je zadobio oštećeni T. M., kvalifikuje kao laka tjelesna povreda, a njene karakteristike pokazuju da je nanešena drvenim štapom, metalnom šipkom, ili nekim sličnim predmetom. Sud je nalaz vještaka u potpunosti prihvatio kao jasan i objektivan, jer je isti dat po osnovu pravila struke i nauke, i po osnovu medicinske dokumentacije na ime oštećenog, koja predstavlja objektivni pokazatelj povreda koje su konstatovane kod istog prilikom pregleda neposredno nakon kritičnog događaja.

      S toga, prihvatajući u potpunosti iskaz okrivljenog, a koji je potvrđen u pogledu načina i mogućnosti nastanka povreda konstatovanih kod oštećenog kroz nalaz i mišljenje vještaka medicinske struke, kao i kroz medicinsku dokumentaciju na ime oštećenog, sud je stanovišta da su izvedenim dokazima tokom postupka na nesumnjiv način dokazani navodi javne optužbe, da je okrivljeni izvršio krivično djelo stavljeno mu na teret i da je za isto kriv.

Naime, postupajući na opisani način – udarajući gumenom palicom u predjelu
leđa oštećenog T. M. i nanoseći mu na taj način lake tjelesne povrede,
okrivljeni je u svojim radnjama ostvario obilježje krivičnog djela koje mu je
stavljeno na teret, za koje je kriv. Ovo imajući u vidu da gumena palica
predstavlja sredstvo koje je podobno da tijelo teško povrijedi ili zdravlje
teško naruši. Okrivljeni je krivično djelo izvršio s umišljajem, jer je bio
svjestan da udarajući gumenom palicom oštećenog istom može nanijeti povrede i
učiniti krivično djelo, ali je to htio.  
Za krivično djelo laka tjelesna povreda iz čl. 152 st. 2 u vezi st. 1
Krivičnog zakonika, predviđena je kazna zatvora do 3 godine.  
Odlučujući u pogledu vrste i visine kazne, a cijeneći sve okolnosti iz čl. 42
Krivičnog zakonika, sud je kod okrivljenog od olakšavajućih okolnosti našao:
da se radi o mlađem licu, nezaposlenom, da se izmirio sa oštećenim, da je
priznao izvršenje krivičnog djela i da se kaje zbog istog, po ocjeni suda
iskreno, dok je od otežavajućih okolnosti cijenio njegovu raniju osuđivanost,
pa po mišljenju suda sve olakšavajuće okolnosti u svojoj sveukupnosti
predstavljaju osnov za ublažavanje zakonom predviđene kazne, pa se ovaj sud
opredijelio za novčanu kaznu, koja je u odnosu na kaznu propisanu za predmetno
krivično djelo ublažena po vrsti, s obzirom da je za isto zaprijećena kazna
zatvora do tri godine. Odmjeravajući visinu kazne, sud je cijenio da je
okrivljeni srednjeg imovnog stanja, pa je novčanu kaznu odmjerio u visini
minimuma kazne koja se može izreći za predmetno krivično djelo, uz uvjerenje
da je ista srazmjerna težini izvršenog krivičnog djela i krivici njegovog
učinioca, te da će se i ublaženom kaznom ostvariti svrha kažnjavanja
predviđena odredbama čl. 32 Krivičnog zakonika.  
      Shodno čl. 229 st. 2 Zakonika o krivičnom postupku, odlučeno je da okrivljeni plati sudu na ime troškova krivičnog postupka iznos od 55,00 €, koji se odnose na naknadu na ime vještačenja vještaka medicinske struke, kao i na ime paušala iznos od 50,00 €, imajući u vidu složenost i trajanje krivičnog postupka, te imovinske prilike okrivljenog.

Iz iznijetih razloga shodno čl. 374 Zakonika o krivičnom postupku CG, odlučeno
je kao u izreci presude.  
OSNOVNI SUD U BERANAMA
Dana, 10.09.2012. godine
Zapisničar
S U D I J A,   
Mirosava Lekić
Aleksandar Ćulafić  
PRAVNA POUKA: Nezadovoljna stranka
ima pravo žalbe, u roku od 8 (osam) dana,
od dana prijema presude, putem ovog suda
za Viši sud u Bijelom Polju.  