K.br. 39/12 
U IME CRNE GORE
      **OSNOVNI SUD U BERANAMA** , po sudiji pojedincu Draganu Dašiću, uz učešće namještenika suda Mirjane Čukić, kao zapisničara, u krivičnom predmetu protiv okrivljenog **D. D.** , iz B., zbog krivičnog djela laka tjelesna povreda iz čl.152. st.2. u vezi sa st.1. Krivičnog zakonika, po optužnom predlogu Osnovnog državnog tužilaštva u Beranama Kt.br.268/2011 od 13. marta 2012. godine, nakon održanog glavnog i javnog pretresa, u prisustvu Savjetnika ODT u Beranama Đ. D., oštećenog D. M. i okrivljenog, dana 01.06.2012. godine, donio je i javno objavio

P R E S U D U
      Okrivljeni **D. D. /** jmbg .../, od oca M. i majke S., rođene Š., rođen ... godine u B., sa prebivalištem u selu C. V., O. B., nezaposlen, državljanin C. G., neoženjen, pismen, završio Osnovnu školu, siromašnog imovnog stanja, neosuđivan.

KRIV JE
           Što je: 
      Dana 13.10.2011. godine, oko 18,00 h, u selu C. V., Opština B., lako tjelesno povrijedio oštećenog D. M., na način što ga je, staklenom čašom, sredstvom podobnim da tijelo teško povrijedi ili zdravllje teško naruši, udario u predjelu glave, kojom prilikom je oštećeni zadobio povrede u vidu tri posjekotine u predjelu temporalne regije lijevo, promjera 1x1 cm, 1x1 cm i 5x1 cm.

- čime je izvršio krivično djelo laka tjelesna povreda iz čl.152. st.2. u
vezi sa st.1. Krivičnog zakonika.  
- pa ga sud za izvršeno krivično djelo na osnovu navedenog Zakonskog propisa,
te primjenom čl.4. st.2, čl.32, 36., 42., 52., 53. i 54. Krivičnog Zakonika i
čl.226. st.2. tač.1. i  9.  i  čl.374. ZKP-a,  
I z r i č e ­ 
USLOVNU OSUDU
Kojom mu utvrđuje kaznu zatvora u trajanju od 3 /tri/ mjeseca i istovremeno
određuje da se ista neće izvršiti ako okrivljeni za vrijeme od 1 /jedne/
godine od dana pravosnažnosti presude ne učini novo krivično djelo.  
Okrivljeni se obavezuje da na ime troškova krivičnog postupka plati iznos od
55,00 € /pedesetpeteura/, kao i da na ime paušala plati sudu iznos od 30,00 €
/trideseteura/, u roku od 15 dana od dana pravosnažnosti presude pod
prijetnjom prinudnog izvršenja.  
Imovinsko pravnog zahtjeva za naknadu štete nije bilo.  
O b r a z l o ž e nj e
      Osnovno državno tužilaštvo u Beranama je optužnim predlogom Kt.br.268/2011 od 13. marta 2012. godine, optužilo D. D., iz B., da je izvršio krivično djelo laka tjelesna povreda iz čl.152. st.2. u vezi sa st.1. Krivičnog zakonika.

      Na glavnom pretresu od 01.06.2012. godine, zastupnik javne optužbe Savjetnik ODT-a u Beranama Đuković Danijela, u završnoj riječi je ostala pri podnesenom optužnom predlogu, jer je svim izvedenim dokazima utvrđena krivica okrivljenog za krivično djelo stavljeno mu na teret, te je  predložila sudu da mu izrekne uslovnu osudu kojom će mu utvrditi kaznu zatvora u trajanju od tri mjeseca i istovremeno odrediti da se ista neće izvršiti, ukoliko okrivljeni u roku od jedne godine dana od dana pravosnažnosti presude ne učini novo krivično djelo.

Na glavnom pretresu od 01.06.2012. godine, oštećeni D. M. nije se  pridružio
krivičnom gonjenju protiv okrivljenog i nije postavio imovinsko pravni zahtjev
za naknadu štete.  
Izjašnjavajući se o optužnom predlogu ODT-a u Beranama, okrivljeni D. D.
je izjavio da je počinio krivično djelo koje mu je stavljeno na teret, odnosno
da je tačno da je dana 13.10.2011. godine, oko 18,00 časova, došao kući, u
selu C. V., kada su na njega počeli da galame njegova majka i brat M., jer su
bili ljuti na njega što je bio u alkoholisanom stanju. Da je tada njegov brat
M. prišao do njega, uhvatio ga oko struka i sjeo ga za sto, dok mu je majka
govorila da nije u redu što svaki dan pije, te da to više ne može da podnese.
On je u tom momentu uzeo staklenu čašu koja se nalazila na stolu i njome
udario svog brata u predjelu glave, a pošto je to bila staklena čaša, ona se
od tog udarca   polomila, a on je nakon što je udario M., rukom udario po
komadima stakla koji su pali na sto, jer mu je bilo krivo što je udario brata,
pa je i on zadobio posjekotinu na ruci. Naveo je da inače njegov brat M. na
živi sa njim u istom domaćinstvu, već da živi u B. i tada je došao kod njih u
goste. U završnoj riječi je izjavio da je djelo učinio u akoholisanom stanju,
da mu je žao zbog toga, da neće ubuduće činiti ni ovakva ni slična krivična
djela, te da je siromašnog stanja i da je nezaposlen.  
      U dokaznom postupku sud je izveo sledeće dokaze:

      u svojstvu svjedoka saslušao oštećenog D. M.; pročitao izvještaj ljekara specijaliste O. b. u B. br.... od 13.10.2011. godine na ime oštećenog D. M., pročitao nalaz i mišljenje vještaka medicinske struke dr. B. D. datog u predmetu kod Osnovnog državnog tužilašđtva Kt.br.268­­/11 od 13.03.2012. godine, i pročitao izvod iz kaznene evidencije za okrivljenog.

      Nakon sprovedenog dokaznog postupka cijeneći navode optužbe, odbranu okrivljenog, te izvedene pobrojane dokaze, cijeneći ih u smislu čl.16. i 370. ZKP-a, a dovodeći ih u vezu jedne sa drugim, sud je stao na stanovište da su činjenice iz činjeničnog opisa izreke presude u svemu dokazane i da je okrivljeni D. M. izvršio krivično djelo laka tjelesna povreda iz čl.152. st.2. u vezi sa st.1. Krivičnog zakonika, koje mu je optužnim predlogom ODT-a stavljeno na teret, pa ga je oglasio krivim i krivičnopravno odgovornim jer nije bilo osnova koji bi isključivali postojanje krivičnog djela i krivičnopravne odgovornosti okrivljenog. Pri tom, sud je cijenio priznanje okrivljenog, pa je našao da je isto u svemu u skladu sa ostalim izvedenim dokazima tokom postupka, a posebno sa iskazom oštećenog D. M., a iz koga je nesporno utvrđeno da je okrivljeni D. D. izvršio krivično djelo stavljeno mu na teret u činjeničnom opisu kako to stoji u izreci presude.

      Iz iskaza svjedoka oštećenog **D. M.** se vidi da je dana 13.10.2011. godine bio u posjetu kući kod svojih roditelja u selu C. V., a da inače živi u B.. Da je tog dana oko 18,00 časova došao kući njegov brat D. D., kada su se i posvađali iz razloga jer je on bio u alkoholisanom stanju, pa ga je on tada udario staklenom čašom i nanio mu povrede u vidu posekotine u predjelu glave, nakon čega su se izmirili, i sada su u dobrim odnosima.

Sud je u potpunosti prihvatio iskaz oštećenog kao dokaz, jer je na jasan i
objektivan način opisao predmetni događaj, pa je iz istog utvrđeno da se
kritični događaj desio na mjestu i u vrijeme opisano u dispozitivu presude,
odnosno utvrđeno je da je okrivljeni D. D. nakon svađe sa svojim bratom –
oštećenim D. M., a koja je uslijedila pošto je okrivljeni došao kući u
alkoholisanom stanju, istog udario staklenom čašom u predjelu glave, čime mu
je nanio povrede u vidu posjekotina. Iskaz oštećenog sud je prihvatio kao
tačan, ubjedljiv i u odlučnim činjenicama saglasan sa priznanjem okrivljenog,
kao i sa medicinskom dokumentacijom i nalazom i mišljenjem vještaka medicinske
struke.  
Iz izvještaja ljekara specijaliste O. B. u B. br.... od 13.10.2011. godine na
ime oštećenog D. M., se vidi da je isti  rođen .... godine, te da je primljen
u Urgentnom centru Opšte bolnice u B. zbog povreda zadobijenih udarom čaše u
predjelu lijeve strane glave u temporalnoj regiji, pri čemu su kontatovane tri
posjekotine u predjelu temoralne regije lijevo promjera 1x1 cm, 1x1 cm, i 5x1
cm.  
      Iz nalaza i mišljenja vještaka medicinske struke dr. B. D., datog u predmetu kod Osnovnog državnog tužilaštva Kt.br.268­­/11 od 13.03.2012. godine, se vidi da je oštećeni D. M. zadobio povrede u predjelu lijeve strane glave, u temporalnoj regiji lijevo 1x1 cm, 1x1 cm i 5x1 cm, da se te povrede pojedinačno i ukupno kvalifikuju kao lake tjelesne povrede, koje su nanesene mehaničkim oruđem oštrih ivica, kao što je čaša.

Sud je u potpunosti prihvatio navedeni izvještaj, jer isti potiče od nadležne
ustanove, kao i nalaz i mišljenje navedenog vještaka, obzirom da  isti potiče
od stručnog i kompetentnog lica. Na osnovu navedenog je utvrđeno da je u
predmetnom događaju oštećeni D. M. zadobio povrede u predjelu lijeve strane
glave, u temporalnoj regiji lijevo, promjera 1x1 cm, 1x1 cm i 5x1 cm, da se te
povrede pojedinačno i ukupno kvalifikuju kao lake tjelesne povrede, kao i da
su navedene povrede mogle nastali  dejstvom mehaničkog oruđa oštrih ivica, kao
što je čaša.  
Pravnom analizom naprijed utvrđenog činjeničnog stanja sud je našao da su se u
opisanim radnjama okrivljenog D. D., stekla sva bitna obeležja bića krivičnog
djela laka tjelesna povreda iz čl.152. st.2. u vezi sa st.1. Krivičnog
zakonika. Naime, tokom postupka je nesporno utvrđeno da je okrivljeni D. D.
dana 13.10.2011. godine, oko 18,00 h, u selu C. V., Opština B., lako tjelesno
povrijedio oštećenog D. M., na način što ga je, staklenom čašom, sredstvom
podobnim da tijelo teško povrijedi ili zdravlje teško naruši, udario u
predjelu glave, kojom prilikom je oštećeni zadobio povrede u vidu tri
posjekotine u predjelu temporalne regije lijevo, promjera 1x1 cm, 1x1 cm i 5x1
cm. Navedene činjenice potvrđene su samim priznanjem okrivljenog D. D., kao i
iskazom svjedoka oštećenog D. M. i nalazom i mišljenjem vještaka medicinske
struke, jer je na osnovu istih utvrđeno da je okrivljeni nakon svađe sa svojim
bratom – oštećenim koja je uslijedila jer je bio u alkoholisanom stanju, istog
udario staklenom čašom u predjelu glave, a od kog udarca je oštećeni zadobio
povrede glave opisane u činjeničnom opisu izreke presude. Navedenim
djelovanjem okrivljeni D. D. je narušio tjelesni integritet oštećenog, odnosno
istom je nanio povredu koja je kvalifikovana kao laka tjelesna povreda, čime
je izvršio krivično djelo stavljeno mu na teret. Djelujući na opisani način,
okrivljeni je postupio sa umišljajem svjestan svog djelovanja, to jest
svjestan da udarajući oštećenog, istom nanosi  povrede i time čini krivično
djelo, pa je i htio izvršenje istog i nastupanje zabranjene posledice koja se
ogleda u narušavanju tjelesnog integriteta oštećenog.  
      Prilikom odlučivanja o izboru, vrste i visine krivične sankcije koju u konkretnom slučaju treba primijeniti prema okrivljenom D. D. za naprijed navedeno krivično djelo sud je imao u vidu sve okolnosti u smislu čl.42. Krivičnog Zakonika. Tako je od olakšavajućih okolnosti na strani okrivljenog D. D. sud cijenio i uzeo u obzir da se radi o mlađem licu, nezaposlenom, siromašnog imovnog stanja, koje do sada nije osuđivano kao počinilac krivičnih djela, dok otežavajućih okolnosti na strani okrivljenog nije bilo, pa mu je sud na osnovu čl. 53. i 54. Krivičnog Zakonika utvrdio kaznu zatvora u trajanju od 3 /tri/ mjeseca  i istovremeno odredio da se ista neće izvršiti ako okrivljeni za vrijeme od 1 /jedne/ godine, od dana pravosnažnosti presude ne učini novo krivično djelo. Imajući posebno u vidu činjenicu da bi izricanje efektivne zatvorske kazne negativno uticalo na njegov život, sud je uvjerenja da će se uslovnom osudom kao mjerom upozorenja u okviru opšte svrhe izricanja krivičnih sankcija predvidjenih čl.4. st.2. Krivičnog Zakonika, postići svrhe uslovne osude iz čl.52. istog Zakonika, jer se osnovano može očekivati da će uslovna osuda, kao mjera upozorenja uz prijetnju kaznom, dovoljno uticati na okrivljenog, da više ne čini krivična djela.

Odluka o troškovima krivičnog postupka zasnovana je na odredbi čl.226. st.2.
tač.1. ZKP-a i predstavlja izdatke na ime vještačenja vještaka medicinske
struke dr. B. D., u iznosu od 55,00 € /pedesetpeteura/, dok je paušalni iznos
odmjeren s obzirom na trajanje i složenost krivičnog postupka, te imovnog
stanja okrivljenog, a shodno čl.226. st.2. tač.9. ZKP-a.  
Imovinski pravnog zahtjeva za naknadu štete nije bilo.  
S iznijetih razloga odlučeno je kao u izreci presude.  
OSNOVNI SUD U BERANAMA
Dana, 01.06.2012. godine
Zapisničar
S U D I J A
Mirjana Čukić
Dragan Dašić 
PRAVNA POUKA:
Protiv ove presude može se izjaviti žalba
Višem sudu u Bijelom Polju, u roku od   8
/osam/   dana  od dana prijema pismenog
otpravka, preko ovog suda u dva primjerka.  