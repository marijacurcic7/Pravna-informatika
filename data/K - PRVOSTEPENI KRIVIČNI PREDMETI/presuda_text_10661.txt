K.br. 4 1 /12 
U IME CRNE GORE
      **OSNOVNI SUD U BERANAMA** , po sudiji pojedincu Milovanu Spasoviću, uz učešće namještenika suda Momirke Fatić kao zapisničara, u krivičnom predmetu protiv okrivljenog **Š. M.** , iz P., sa prebivalištem u B.zbog krivičnog djela laka tjelesna povreda iz čl.152.st.2. u vezi st.1.Krivičnog zakonika, po optužnom predlogu Osnovnog državnog tužilaštva u Beranama Kt.br.34/2012 od 15.marta 2012.godine, nakon održanog glavnog i javnog pretresa, u prisustvu Savjetnika osnovnog državnog tužioca u Beranama Danijele Đuković, okrivljenog Š. M. i oštećenog I. V., dana 10.04.2012. godine, donio je i javno objavio

P R E S U D U
      Okrivljeni **Š. M.** **,** od oca D. i majke S., rođene V., rođen ....godine, u P., stalno nastanjen u B. br...., opština B., državljanin S., nezaposlen, neoženjen, pismen, završio SSS, srednjeg imovnog stanja, neosuđivan.

K R I V   J E
      Što je:

      Dana 25.02.2012.godine, oko 14,30 h, u mjestu B., opština B., u zgradi br..... lako tjelesno povrijedio oštećenog I. V., na način što ga je drvenom palicom elipsastog oblika dužine oko 0,60 cm, sredstvom podobnim da tijelo teško povrijedi ili zdravlje teško naruši, udario u predjelu tjemenog dijela glave, kojom prilikom mu je nanio povredu u vidu nagnječno razderne rane promjera 6 cm x 0,3 cm.

      -Čime je izvršio krivično djelo laka tjelesna povreda iz čl. 152. st.2. u vezi st.1. Krivičnog zakonika.

      Pa mu sud za izvršeno krivično djelo na osnovu navedenog zakonskog propisa, te primjenom čl.32. 36. 42. 52. 53. i 54. KZ-a, kao i primjenom čl. 374. ZKP-a

           I z r i č e  
USLOVNU OSUDU
      Kojom mu utvrđuje kaznu zatvora u trajanju od 3/tri/ mjeseca i istovremeno određuje da se ista neće izvršiti ako okrivljeni za vrijeme od 1 /jedne/ godine od dana pravosnažnosti presude ne učini novo krivično djelo.

      Okrivljeni se obavezuje da plati sudu troškove krivičnog postupka u iznosu od 60,50 eura, kao i da plati na ime paušala  iznos od  20,00 eura, a sve u roku od 15 dana po pravosnažnosti presude pod prijetnjom prinudnog izvršenja.

      Imovinsko pravnog zahtjeva za naknadu štete nije bilo.

O b r a z l o ž e nj e
      Osnovno državno tužilaštvo u Beranama je optužnim predlogom Kt.br.34/2012 od 15.marta 2012 godine, optužilo Š. M., iz P., da je izvršio krivično djelo laka tjelesna povreda iz čl.152.st.2. u vezi st.1. Krivičnog zakonika Crne Gore.

      Osnovni sud u Beranama je zasnovao mjesnu nadležnost shodno čl. 25. ZKP-a.

      Na glavnom pretresu od 10.04.2012. godine, Savjetnik ODT-a u Beranama, Danijela Đuković, u završnoj riječi je izjavila da ostaje pri optužnom predlogu Kt.br.34/2012 od 15.marta 2012.godine, jer je svim izvedenim dokazima utvrđena krivica optuženog za krivično djelo koje mu je stavljeno na teret, ističući da je optuženi priznao izvršenje krivičnog djela kao i da je izrazio kajanje zbog istog, pa je predložila sudu da izrekne uslovnu osudu kojom će mu utvrditi kaznu zatvora u trajanju od 3 (tri) mjeseca i istovremeno odrediti da se ista neće izvršiti ukoliko u roku od godinu dana od dana pravosnažnosti presude ne učini novo krivično djelo.

      Oštećeni **I. V.,** u završnoj riječi je izjavio, da se ne pridružuje krivičnom gonjenju protiv okrivljenog i da ne postavlja imovinsko pravni zahtjev za naknadu štete.

      Izjašnjavajući se o optužnom predlogu ODT-a u Beranama, **okrivljeni Š.M.,**   je na glavnom pretresu od 10.04.2012.godine, ponovio je navode date odbrane sa zapisnika sačinjenog pred ODT-om u Beranama, gdje je naveo, da je početkom zime 2011 godine došlo do sukoba između njega i I. V., prvo do verbalnog da bi ga zatim I. V. udario pesnicom u predjelu vilice, od kojeg udarca je pao i  zadobio povredu vilice.Naveo je da je nakon toga pošao u policiju i da je predmetni događaj prijavio inspektorima D. i Ć. koji su ga obavijestili da mora da donese medicinsku dokumentaciju za povrede koje je zadobio. Istakao je da je bila nedelja i da nije mogao da snimi vilicu jer doktori nijesu radili, dalje je naveo da je I.V.predmetnog dana bio ispred vrata stana gdje živi kao i da ga je provocirao, dodajući da je pitao istog zašto ga je udario kao i da mu je odgovorio:”Bježi džukelo, da te opet ne udarim”, pa da ga je iz straha udario drvenom palicom kako I. V. ne bi udario njega.Naveo je da se kaje zbog svega što se dogodilo kao i da je spreman da se izvini.U završnoj riječi je priznao da je izvršio krivično djelo koje mu se stavlja na teret, da se kaje što je to učinio i obećao sudu da neće više činiti ovakva niti bilo kakva druga krivična djela te da još jednom želi da se izvini oštećenom I.V..

      Radi pravilnog i zakonitog presuđenja ove krivične stvari sud je na glavnom pretresu u dokaznom postupku izveo sledeće dokaze: Saslušao svjedoka-oštećenog I. V., pročitao izvještaj ljekara specijaliste Opšte bolnice B. br.... od 25.02.2012.godine, pročitao potvrdu o privremeno oduzetim predmetima Uprave policije PJ B. br.... od 25.02.2012.godine, izvršio vještačenje putem sudskog vještaka medicinske struke dr.B. D. i izvršio uvid u izvod iz kaznene evidencije za okrivljenog.

      Nakon sprovedenog dokaznog postupka cijeneći navode optužbe, odbranu okrivljenog, te izvedene pobrojane dokaze, cijeneći ih u smislu čl.16. i 370. ZKP-a, a dovodeći ih u vezu jedne sa drugim, sud je stao na stanovište da su činjenice iz činjeničnog opisa izreke presude u svemu dokazane da je okrivljeni Š.M.izvršio krivično djelo laka tjelesna povreda iz čl.152.st.2.u vezi st.1.Krivičnog zakonika, pa ga je oglasio krivim i krivično odgovornim jer nije bilo osnova koji bi isključivali postojanje krivičnog djela i krivice okrivljenog.

    Iz iskaza svjedoka-oštećenog **I. V.,** je utvrđeno, da je dana 25.02.2012.godine, u naselju B., opština B., u zgradi br....,  kada je silazio niz stepenice i to u trenutku kada je otvarao izlazna vrata, zadobio jedan udarac u tjemenom dijelu glave nakon čega je posrnuo, a zatim se okrenuo i vidio okrivljenog Š. M., koji je njegov komšija, kako u ruci drži drvenu palicu, odnosno držač od sjekire sa ekserom na vrhu dužine oko 0,60 cm a kojom palicom mu je i zadat udarac.Istakao je da je od tog udarca zadobio povredu i da posjeduje medicinsku dokumentaciju koju je i priložio policiji gdje je otišao nakon zadobijenog udarca.Dodao je da datog dana nije bio niko prisutan sem njega i Š. M. kao i da se prije godinu dana desio verbalni duel između njih tako da je okrivljeni planirao i čekao priliku da bi ga napao.

   Iz potvrde o privremeno oduzetim predmetima Uprave policije PJ B. broj ... od 25.02.2012.godine, na ime Š. M., se vidi da je privremeno oduzeta drvena palica elipsastog oblika dužine 0,60 cm.

 Uvidom u medicinsku dokumentaciju, izvještaj ljekara hirurga od 25.02.2012.godine, te nalazom i mišljenjem vještaka medicinske struke dr.B. D. datog na glavnom pretresu od 10.04.2012.godine,je utvrđeno da je I. V. zadobio povredu u vidu nagnječno razderne rane promjera 6 cm x 0,3cm u predjelu tjemenog dijela glave, a koja povreda je nanešena udarom tupe mehaničke sile kao što je palica, drvo i tome slično i ista se kvalifikuje kao laka tjelesna povreda. Sud je u potpunosti prihvatio nalaz i mišljenje pomenutog vještaka jer je isti dat stručno i savjesno, a i nije osporen odbranom okrivljenog, niti ostalim izvedenim dokazima tokom postupka.

     Pravnom analizom naprijed utvrđenog činjeničnog stanja sud je našao da su se u opisanim radnjama okrivljenog Š. M., stekla sva bitna obilježja bića krivičnog djela laka tjelesna povreda iz čl.152. st.2.u vezi st.1. Krivičnog  zakonika Crne Gore. Naime, svim izvedenim dokazima tokom postupka je utvrđeno da je okrivljeni dana 25.02.2012.godine, oko 14,30 h, u mjestu B., opština B., u zgradi br.... lako tjelesno povrijedio oštećenog I. V., na način što ga je drvenom palicom elipsastog oblika dužine oko 0,60 cm, sredstvom podobnim da tijelo teško povrijedi ili zdravlje teško naruši, udario u predjelu tjemenog dijela glave, kojom prilikom mu je nanio povredu u vidu nagnječno razderne rane promjera 6 cm x 0,3 cm, a što je utvrđeno kako iz iskaza svjedoka-oštećenog koji je detaljnio opisao predmetni događaj čiji iskaz je sud u potpunosti prihvatio jer je u skladu sa ostalim izvedenim dokazima, prvenstveno sa medicinskom dokumentacijom, kao i sa  nalazom i mišljenjem vještaka medicinske struke dr.B. D., da je povreda kod oštećenog nanešena udarom tupe mehaničke sile, kao što je palica, drvo i tome slično, a što i ne spori okrivljeni. Pri tom sud nije prihvatio odbranu okrivljenog u dijelu da je iz straha udario oštećenog kako ga isti ne bi udario, jer je ista sračunata kako bi okrivljeni sebi umanjio krivičnu odgovornost. Djelujući na opisani način okrivljeni je postupao sa umišljajem, svjestan da svojom radnjom vrši krivično djelo, kao i da je i pored takve svijesti htio postizanje zabranjene posledice.

Prilikom odlučivanja o izboru, vrste i visine krivične sankcije koju u
konkretnom slučaju treba primijeniti prema okrivljenom Š. M. za naprijed
navedeno krivično djelo sud je imao u vidu sve okolnosti u smislu čl.42. KZ
CG. Tako je od olakšavajućih okolnosti na strani okrivljenog sud cijenio i
uzeo u obzir  da je nezaposlen, da nije osuđivan, a  što je utvrđeno na osnovu
izvoda iz KE evidencije, kao i to da se oštećeni I. V. nije pridružio
krivičnom gonjenju, niti je postavio imovinsko-pravni zahtjev,  dok
otežavajućih okolnosti na strani okrivljenog nije bilo, pa mu je sud na osnovu
čl.53. i 54. KZ CG, utvrdio kaznu zatvora u trajanju od 3 /tri/ mjeseca i
istovremeno odredio da se ista neće izvršiti ako okrivljeni za vrijeme od 1
/jedne/ godine, od dana pravosnažnosti presude ne učini novo krivično djelo.
Imajući posebno u vidu činjenicu da bi izricanje efektivne zatvorske kazne
negativno uticalo na njegov život, sud je uvjerenja da će se uslovnom osudom
kao mjerom upozorenja u okviru opšte svrhe izricanja krivičnih sankcija
predviđenih čl.4. st.2. KZ CG, postići svrha uslovne osude iz čl.52. istog
Zakona, jer se osnovano može očekivati da će  i uslovna osuda, kao mjera
upozorenja uz prijetnju kaznom, dovoljno uticati na okrivljenog, da više ne
čini krivična djela.  
      Odluka o troškovima krivičnog postupka u iznosu od 60,50 (šezdeset  eura i pedeset centi), zasnovana je na odrebi čl. 229. st.1. ZKP-a i predstavlja izdatke koje je sud imao za naknadu i nagradu vještaku medicinske struke, dok je  paušalni iznos u iznosu  od 20,00 eura, odmjeren s obzirom na trajanje i složenost krivičnog postupka, te imovnog stanja okrivljenog na osnovu čl. 226. st.3. ZKP-a.

        Imovinsko pravnog zahtjeva za naknadu štete nije bilo.

        S iznijetih razloga odlučeno je kao u izreci presude.

OSNOVNI SUD U BERANAMA,
Dana, 10.04.2012. godine 
Zapisničar,
S U D I J A,
Momirka Fatić                                                MILOVAN
SPASOVIĆ 
PRAVNA POUKA:
Protiv ove presude može se izjaviti žalba
Višem sudu u Bijelom Polju, u roku od 8
/ osam / dana   od dana prijema pismenog
otpravka, a preko ovog suda.  