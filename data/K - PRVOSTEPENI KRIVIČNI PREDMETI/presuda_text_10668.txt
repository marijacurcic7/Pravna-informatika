K.br. 56/12 
U IME CRNE GORE
      **OSNOVNI SUD U BERANAMA** , po sudiji pojedincu Milovanu Spasoviću, uz učešće namještenika suda Momirke Fatić kao zapisničara, u krivičnom predmetu protiv okrivljenog **Đ. M.** , iz B., zbog krivičnog djela vanbračna zajednica sa maloljetnikom iz čl.216.st.1. Krivičnog zakonika, po optužnom predlogu Osnovnog državnog tužilaštva u Beranama Kt.br.52/2012 od 04.aprila 2012.godine, nakon održanog glavnog i javnog pretresa, u prisustvu Savjetnika osnovnog državnog tužioca u Beranama Danijele Đuković, okrivljenog Đ. M., oštećene mal.B. D. i njenog zak.zast.oca B. R. i predstavnika C. za s.r. opštine B. i A., dana 03.09.2012. godine, donio je i javno objavio

P R E S U D U
      Okrivljeni **Đ.M., JMBG   ..., **od oca V. i majke V., rođene D., rođen ...godine, u Š. gdje je i stalno nastanjen, opština B., državljanin CG, nezaposlen, neoženjen, pismen, završio OŠ, siromašnog imovnog stanja, neosuđivan.

K R I V  J E
      Što je:

      U periodu od 20.03. do 28.03.2012.godine, u svojoj porodičnoj kući u selu Š., Opština B., živio u vanbračnoj zajednici sa maloljetnom B. D., koja je u vrijeme zasnivanja vanbračne zajednice imala 15 godina i  6 mjeseci.

-Čime je izvršio krivično djelo vanbračna zajednica sa malojetnikom iz čl. 216. st.1.  Krivičnog zakonika.  
      \- Pa mu sud za izvršeno krivično djelo na osnovu navedenog zakonskog propisa, te primjenom čl. 32, 36, 42, 45, 46, 52, 53 i 54  KZ,  kao i primjenom člana 374. ZKP-a,

           I z r i č e : 
USLOVNU   OSUDU
      Kojom mu utvrđuje kaznu zatvora u trajanju od  45 / četrdesetpet / dana i istovremeno određuje da se ista neće izvršiti ako okrivljeni za vrijeme od 1 /jedne/ godine od dana pravosnažnosti presude ne učini novo krivično djelo.

      Okrivljeni se obavezuje da plati sudu troškove krivičnog postupka -paušal u iznosu od 30,00 /trideset/ eura,  u roku od 15 dana po pravosnažnosti presude pod prijetnjom prinudnog izvršenja.

      Imovinsko pravnog zahtjeva za naknadu štete nije bilo.

O b r a z l o ž e nj e
      Osnovno državno tužilaštvo u Beranama je optužnim predlogom Kt.br.52/2012 od 04.aprila 2012 godine, optužilo Đ. M., iz Berana, da je izvršio krivično djelo vanbračna zajednica sa maloljetnikom iz čl.216.st.1.Krivičnog zakonika Crne Gore.

      Na glavnom pretresu od 03.09.2012.godine, Savjetnik ODT-a u Beranama, Danijela Đuković, u završnoj riječi je izjavila da ostaje pri optužnom predlogu Kt.br.52/2012 od 04.aprila 2012.godine, jer je svim izvedenim dokazima utvrđena krivica optuženog Đ. M. za krivično djelo koje mu je stavljeno na teret, a što je potvrđeno iskazima svjedoka T. N., R. S. i B. A. koji su naveli da im je poznato da je upravo postojala vanbračna zajednica između optuženog Đ. M. i mal. oštećene B. D., da je trajala 7-8 dana, kao i da je oštećena mal B. D. živjela i učestvovala u istoj zajednici sa optuženim Đ. M., pa je predložila sudu da optuženom Đ. M. izrekne uslovnu osudu kojom će mu utvrditi kaznu zatvora u trajanju od 3 mjeseca i istovremeno odrediti da se ista neće izvršiti ukoliko od godinu dana od dana pravosnažnosti presude ne učini novo krivično djelo.

      Oštećena mal.B. D. u prisustvu svog zak.zastupnika oca B. R. **,** u završnoj riječi je izjavila, da se pridružuje krivičnom gonjenju protiv okrivljenog, a da ne postavlja imovinsko pravni zahtjev za naknadu štete.

      Izjašnjavajući se o optužnom predlogu ODT-a u Beranama, okrivljeni **Đ. M.,**   je u toku postupka u svoju odbranu naveo, da nijesu tačni navodi iz optužnog predloga. Da živi u selu Š., da mu je komšinica B. D., te da ga je ista nekoliko puta pozivala na telefon i pitala:" Šta misliš da se ja i ti uzmemo”, kao i da joj je odgovorio da to nije moguće jer mu je u tom periodu majka umrla i da nije prošlo bilo 40 dana, te da mu je ista odgovorila "Nema veze sačekaću ja".Istakao je da je 20.marta 2012.godine  bio u B. sa sestrom B. D. i njenim zetom R. S., i da ga je kada su se vraćali iz B. sa autom koji je vozio R. S. pozvala telefonom B. D. i kazala mu "Ja te čekam, ja sam spremna", odgovorio joj je da je u putu ka kući. Nakon toga, kada je stigao kući ponovo ga je pozvala B.D. i putem telefona kazala "Ajde, čekam te", dodajući da  kada je izašao iz kuće vidio je B. D. na udaljenosti od 100 m od kuće i da je istu pitao "Šta je", a da mu je  odgovorila " Ja ću kod tebe". Naveo je da su zajedno pošli ka njegovoj kući gdje mu je bila sestra od strica, T. Đ., ističući da je odmah pozvao i strica i tetku, kao i da je stricu Đ.V. kazao da nazove oca oštećene, da mu kaže da je B.D. kod njega, što je stric i uradio. Istakao je da policija nije došla, kao i da je  B. D.  bila u njegovoj kuću do 27.03.2012.godine, kada je sama kazala da ide, kao i da je znao da B. D. ima nešto više od 15.godina, a iz razloga jer mu je komšinica, te da nije imao nikakve odnose sa istom za svo vrijeme dok je bila kod njega. Dodao je da mu niko nije došao na čestitku jer se nije ni oženio, kao i da mu je oštećena kazala kada je otišla iz kuće da će ga zatvoriti godinu dana. U završnoj riječi je izjavio da nije izvršio krivično djelo pa moli sud da ga oslobodi od optužbe.

      Radi pravilnog i zakonitog presuđenja ove krivične stvari sud je na glavnom pretresu u dokaznom postupku izveo sledeće dokaze: u svojstvu  svjedoka saslušao oštećenu maloljetnu B. D. u prisustvu zak.zastupnika-oca B. R.i predstavnika C.za s. R., svjedoke T. N., R. S. i B. A., izvršio suočenje između svjedoka R. S.i B.A., pročitao izvod iz matičnog registra rođenih Opštine B. br.... od 29.03.2012.godine na ime maloljetne B. D. i izvršio uvid u izvod iz kaznene evidencije za okrivljenog.

      Nakon sprovedenog dokaznog postupka cijeneći navode optužbe, odbranu okrivljenog, te izvedene pobrojane dokaze, cijeneći ih u smislu čl.16. i 370. ZKP-a, a dovodeći ih u vezu jedne sa drugim, sud je stao na stanovište da su činjenice iz činjeničnog opisa izreke presude u svemu dokazane da je okrivljeni Đ.M. izvršio krivično djelo vanbračna zajednica sa malojetnikom iz čl. 216. st.1.Krivičnog zakonika, pa ga je oglasio krivim i krivično odgovornim jer nije bilo osnova koji bi isključivali postojanje krivičnog djela i krivice okrivljenog. Pritom sud nije mogao prihvatiti odbranu okrivljenog u dijelu da se nije oženio mal.B.D., kao i da mu niko nije dolazio na čestitku, da sa istom nije imao nikakve odnose, jer je data odbrana osporena izjavama saslušanih svjedoka kao i činjenicom da je mal.oštećena bila u kući okrivljenog u periodu od 20.03. do 28.03.2012.godine kada je istu i napustila.

    Iz iskaza svjedoka-oštećene maloljetne **B. D.** datog u prisustvu zak.zastupnika-oca B.R. i predstavnika C.za s. .r.B. **,** je utvrđeno da ista živi u selu Š.da je njena kuća udaljena od kuće Đ.M. 500 m, te da su komšije i znaju se od ranije. Dodala je da joj je 20.03.2012.godine, Đ. M. poslao poruku putem telefona i pitao je "Da li hoću da se uda za njega", kao i da mu  je odmah odgovorila " Da ne zna", dodala je da je počeo da joj šalje poruke, kao i da ju je nakon tih poruka pozvao telefonom 20.03.2012.godine,  da je pristala da izađe iz kuće i da se uda za Đ. M.. Navela je da su u kući okrivljenog zatekli njegovu sestru T. Đ., koja im je skuvala kafu i kazala joj "Da nisam trebala, da će moj otac da se ljuti ali da nema veze".Istakla je da je od 20.03. do 28.03.2012.godine bila u kući Đ. M. gdje su živjeli zajedno, kao i da za svo to vrijeme dok je bila zajedno sa Đ. M. , isti joj  nije govorio da ide kući, te da su živjeli kao muž i žena. Navela je da nije mogla da se javi svom ocu na telefon tj. da istog pozove jer joj je Đ. M.uzeo telefon, a iz razloga jer je sumnjao da će se dopisivati sa drugim momcima.Dodala je da su dolazili na čestitku kako njen zet i sestra, tako i Đ. V., I. i još neki.Istakla je da je Đ.V. razgovarao sa njenim ocem putem telefona, kao i da njen otac nije htio da čuje za Đ. M., a iz razloga jer sa istim ne priča 5 godina.U završnoj riječi je izjavila da se pridružuje krivičnom gonjenju protiv okrivljenog , a da ne postavlja imovinsko pravni zahtjev za naknadu štete.

       Iz iskaza svjedoka **T. N.** je utvrđeno da živi u naselju P., opština B., da ga je Đ.V. putem telefona pozvao da se nađu kod Đ. M.u selu Š., jer se kod istog nalazi jedna djevojka B. D..Naveo je da je sa ujakom Đ. V. pošao u selo Š. i da su u kući kod Đ. M.zatekli Đ. M. i B. D..Istakao je da im je Đ.M. kazao da bi trebalo da pođu kod oca B. D., B. R., jer se B.D.kod okrivljenog nalazi već 4 dana.Dodao je da su pošli kod B. R. čija se kuća takođe nalazi u Š. da bi im B. R. kazao: "Vama svaka čast, ali što se tiče Đ. M. i B. D. mene ne interesuje, te da su se vratili kući kod Đ.M. gdje su ponovo zatekli B. D..Dodao je da mu je poznato od prvog dana kada je B.D.došla u kuću Đ. M. kao i da mu je poznato da je B. D. bila u kući Đ. M. oko 7 dana, ističući da je posle toga kada je sa ujakom Đ. V. bio kod oca B.D., B. R., B.D.je i posle toga dva dana bila u kući Đ. M..

       Iz iskaza svjedoka **R. S.** je utvrđeno da je njegovu suprugu B. A. pozvala njena sestra   B. S. i kazala joj da se B. D. udala za Đ. M..Istakao je da te iste noći nisu mogli da pođu na čestitku, već da su pošli sjutra veče u kuću Đ. M. u selu Š. gdje su zatekli B. D., Đ. M. kao i rodbinu Đ. M., te i omladinu koja je dolazila da im čestita brak. Nakon nekog vremena otišli su kući dok je B. D.ostala u kući kod Đ. M.. Istakao je da B. D. nije ništa govorila, da je došla na prevaru, na silu, kao i da je ista kuvala kafu gostima i služila ostale pićem. Nakon dva do tri dana pošao je kod Đ.M. i tada  mu je Đ. M. kazao da se nešto on i B. D. ne slažu kao i da je i B. D.kazala njegovoj supruzi, a njenoj sestri B.A. ,da nešto nije u redu. Naveo je da je otišao svojoj kući, jer nije htio da se miješa u tuđi brak, kao i da je nakon dva dana Đ. M. došao sa njegovim stricem da mu nešto rade na pilanu, te da mu je tada  Đ. M. kazao da je B. D. napustila kuću.Dodao je da mu je poznato da je B. D. živjela sa Đ.M. oko 7-8 dana, da je tačno da je sa suprugom bio na čestitku, kao i da je Đ. M. primio njihovu čestitku.Dalje je naveo da je njegova supruga sve to znala od prvog dana kao i da niko nikog nije za ništa prijavljivao, dodajući da je vjerovatno i otac B.D. znao da je ona udata za Đ. M..

     Iz iskaza svjedoka **B. A.,** je utvrđeno da je tačno da ju je prije nekoliko vremena putem telefona pozvala sestra B.D. i saopštila joj da se udala za Đ. M.. Navela je da je sa suprugom R. S. sjutradan pošla u selo Š. kako bi čestitala Đ.M. i B. D., dodajući da su se zadržali oko pola sata. Nakon dva dana putem telefona  pozvala ju je B. D., da je plakala i kazala joj da ne može više da živi sa Đ.M., te da kada su otišli, Đ. M. i B.D. su se međusobno svađali. Istakla je da je kasnije čula da su se Đ.M. i B. D. razišli.Dodala je da prvo veče kada je sa suprugom pošla kod B. D. i Đ. M. tamo nije zatekla nikog, te da je B.D. ćutala, da je nevesela i da je nervozna. Istakla je da je poruku na mobilni telefon dobila od B. D. da se svađa sa Đ. M. i da  im ne ide.

     Sud je izvršio suočenje između svjedoka R. S. i B. A., nakon kojeg je utvrđeno da je date večeri kada su isti pošli prvi put na čestitku Đ. M.i B. D. bilo gostiju koji su takođe došli na čestitku.

    Uvidom u izvod iz matične knjige rođenih Opštine B.br....od 29.03.2012.godine, izdat na ime maloljetne B. D., utvrđeno je da je ista rođena 09.10.1996.godine, od oca R.i majke V., rođene V..

     Pravnom analizom naprijed utvrđenog činjeničnog stanja sud je našao da su se u opisanim radnjama okrivljenog Đ. M., stekla sva bitna obilježja bića krivičnog djela vanbračna zajednica sa malojetnikom iz čl. 216. st.1.  Krivičnog zakonika Crne Gore. Naime, svim izvedenim dokazima tokom postupka je utvrđeno da je okrivljeni u periodu od 20.03. do 28.03.2012.godine, u svojoj porodičnoj kući u selu Š., Opština B., živio u vanbračnoj zajednici sa maloljetnom B. D., koja je u vrijeme zasnivanja vanbračne zajednice imala 15 godina i  6 mjeseci, a što je utvrđeno  dokazima izvedenim na galvnom pretresu i to iskazima saslušanih svjedoka, tako i iz izvoda iz matične knjige rođenih, ašto je potvrđeno i odbranom okrivljenog da je mal. B.D. u vrijeme kada je došla kod njega kući imala nešto više od 15. godina, jer mu je ista i komšinica. Djelujući na opisani način okrivljeni je postupao sa umišljajem svjestan da živi u vanbračnoj zajednici sa maloljetnim licem, pa je i pored takve svijesti htio postizanje zabranjene posledice.

Prilikom odlučivanja o izboru, vrste i visine krivične sankcije koju u
konkretnom slučaju treba primijeniti prema okrivljenom Đ.M. za naprijed
navedeno krivično djelo sud je imao u vidu sve okolnosti u smislu čl.42. KZ
CG. Tako je od olakšavajućih okolnosti na strani okrivljenog sud cijenio i
uzeo u obzir  da je nezaposlen, da nije osuđivan, a  što je utvrđeno na osnovu
izvoda iz KE evidencije, kao i to da oštećena nije postavila imovinsko-pravni
zahtjev,dok otežavajućih okolnosti na strani okrivljenog nije bilo.Sud je
mišljenja, da su u konkretnom slučaju ispunjeni uslovi da se prema učiniocu,
koji je kriv, ne primijeni kazna, smatrajući da to nije nužno, radi krivično
pravne zaštite, već da je dovoljno i upozorenje  uz prijetnju kaznom, pa mu je
cijeneći olakšavajuće okolnosti , kao osobito olakšavajućeg karaktera na
osnovu čl. 45, 46, 53 i 54 KZ, utvrdio kaznu zatvora u trajanju od 45
(četrdesetpet) dana i istovremeno odredio da se ista neće izvršiti ako
okrivljeni za vrijeme od 1 /jedne/ godine, od dana pravosnažnosti presude ne
učini novo krivično djelo. Sud je uvjerenja da će se uslovnom osudom  kao
mjerom upozorenja u okviru opšte svrhe izricanja krivičnih sankcija
predviđenih čl.4. st.2. KZ CG, postići svrha kažnjavanja propisana čl.32.
istog Zakona, i svrha uslovne osude propisane čl.52. KZ,  osnovano se može
očekivati da će se ovom mjerom upozorenja  uz prijetnju kaznom, dovoljno
uticati na okrivljenog, da ubuduće ne vrši krivična djela.  
         Odluka o troškovima krivičnog postupka-paušala u iznosu od 30,00 (trideset) eura, odmjerena je  s obzirom na trajanje i složenost krivičnog postupka, te imovnog stanje okrivljenog na osnovu čl. 226. st.3. ZKP-a.

                Imovinsko pravnog zahtjeva za naknadu štete nije bilo.

                  S iznijetih razloga odlučeno je kao u izreci presude.

OSNOVNI SUD U BERANAMA,
Dana, 03.09.2012. godine
Zapisničar,
S U D I J A,
Momirka Fatić                                                MILOVAN
SPASOVIĆ 
PRAVNA POUKA:
Protiv ove presude može se izjaviti žalba
Višem sudu u Bijelom Polju, u roku od 8
/osam/ dana   od dana prijema pismenog
otpravka, a preko ovog suda.  