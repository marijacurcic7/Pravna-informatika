K.br. 118/12 
U IME CRNE GORE
      **OSNOVNI SUD U BERANAMA** , po sudiji pojedincu Draganu Dašiću, uz učešće namještenika suda Mirjane Čukić kao zapisničara, u krivičnom predmetu protiv okrivljenog **S. D.** , iz B., zbog krivičnog djela teška tjelesna povreda iz čl. 151. st. 1. KZ CG, krivičnog djela učestvovanje u tuči iz čl. 153. KZ CG, u saizvršilaštvu i krivičnog djela laka tjelesna povreda iz čl. 152. st. 2. u vezi st. 1. KZ CG, u saizvršilaštvu, **Z. P.** , iz B., zbog krivičnog djela učestvovanje u tuči iz čl. 153. KZ CG, u saizvršilaštvu i krivičnog djela laka tjelesna povreda iz čl. 152. st. 2. u vezi st. 1. KZ CG i **R. D.** , iz B., zbog krivičnog djela učestvovanje u tuči iz čl. 153. KZ CG, u saizvršilaštvu i krivičnog djela laka tjelesna povreda iz čl. 152. st. 2. u vezi st. 1. KZ CG, po optužnici ODT-a u beranama K.t.br.195/2008 od 18.06.2008. godine, nakon održanog  glavnog i javnog pretresa u prisustvu zastupnika javne optužbe Zamjenika ODT-a u Beranama Amre Sujković, oštećenih N. B. i N. B. i okrivljenog, donio je dana 13.09.2012. godine, a javno objavio 14.09.2012. godine

P R E S U D U
           DJELIMIČNO SE STAVLJA VAN SNAGE  presuda Osnovnog suda u
Beranama K.br. 269/08 od 05.05.2009. godine, i to samo u odnosu na okrivljenog
S. D. i to u pogledu odluke o krivičnoj sankciji, tako što sud primjenom
čl.32, 36, 42, 45, 46. i 48. KZ CG,   za krivično djelo teška tjelesna povreda
iz čl. 151. st.1. Krivičnog zakonika Crne Gore, utvrđuje kaznu zatvora u
trajanju od 5 (pet) mjeseci, a za krivično djelo laka tjelesna povreda iz čl.
152. st.2. u vezi st.1. Krivičnog zakonika Crne Gore, u saizvršilaštvu,
utvrđuje kaznu zatvora u trajanju od 2 (dva) mjeseca, te izriče jedinstvenu
kaznu zatvora u trajanju od 6 (šest) mjeseci, dok u ostalom dijelu pravosnažna
presuda Osnovnog suda u Beranama K.br. 269/08 od 05.05.2009. godine ostavljena
je na snazi.  
O b r a z l o ž e nj e
      Pravosnažnom presudom Osnovnog suda u Beranama K.br.269/08 od 05.05.2009. godine, okrivljeni S. D., iz B.,  oglašen je krivim za krivična djela teška tjelesna povreda iz čl.151. st.1. KZ-a u sticaju sa krivičnim djelom laka tjelesna povreda iz čl.152. st.2. u vezi st.1 KZ-a, u saizvršilaštvu, i osuđen na jedinstvenu kaznu zatvora u trajanju od osam (osam) mjeseci u koju mu se ima uračunati vrijeme provedeno u pritvoru od 10.06.2008. godine do 28.06.2008. godine, Z. P., iz B., oglašen je krivim za krivična djela učestvovanje u tuči iz čl.153. KZ-a i krivično djelo laka tjelesna povreda iz čl.152. st.2. u vezi st.1 KZ-a, u saizvršilaštvu, te mu je utvrđena jedinstvena kazna zatvora u trajanju od 6 (šest) mjeseci uslovno za jednu godinu, u koju mu se ima uračunati vrijeme provedeno u pritvoru od 10.06.2008. godine do 28.06.2008. godine, i optuženi R. D., iz B., oglašen je krivim za krivično djelo učestvovanje u tuči iz čl.153 KZ-a u saizvršilaštvu, u sticaju sa krivičnim djelom  laka tjelesna povreda iz čl.152. st.2. u vezi st.1 KZ-a, pa mu je sud utvrdio jedinstvenu kaznu zatvora u trajanju od 6 (šest) mjeseci, uslovno za jednu godinu u koju mu se ima uračunati vrijeme provedeno u pritvoru od 10.06.2008. godine do 28.06.2008. godine.

      Kako je osuđenom S. D., suđeno u odsustvu, to je isti preko svog branioca adv. D. B., podnio ovom sudu zahtjev za ponavljanje krivičnog postupka, pa je sud pravosnažnim rješenjem Kv.br.55/12 od 29.05.2012. godine, dozvolio ponavljanje krivičnog postupka.

      Na glavnom pretresu u ponovljenom postupku Zamjenik ODT-a u Beranama Sujković Amra u završnoj riječi je izjavila da u svemu ostaje pri završnoj riječi sa glavnog pretresa od  30.04.2009. godine, u kojoj je ostala u svemu pri podnijetoj optužnici Osnovnog državnog tužioca Berane, Kt. br.  195/2008. od 18.06.2008. godine,  i predložila je da sud optuženom S.D. izrekne kaznu zatvora, zbog krivičnog djela  teška tjelesna povreda iz čl. 151. st.1. KZ CG, u trajanju od sedam mjeseci za krivično djelo laka tjelesna povreda iz čl. 152. st.2. u vezi st.1. KZ CG dva mjeseca zatvora i primjenom čl. 48. izrekne jedinstvenu kaznu zatvora.

      Oštećeni N. B. i N. B.  u završnoj riječi izjavili su, da se kao oštećeni ne pridružuju krivičnom gonjenju protiv okrivljenog S. D.. Takođe nijesu postavili ni imovinsko-pravni zahtjev za naknadu štete i predložili su da sud okrivljenog S. D. što blaže kazni i ako postoji mogućnost da mu izrekne uslovnu osudu.

      Na glavnom pretresu od 13.09.2012. godine, okrivljeni S. D. izjavio je da priznaje izvršenje krivičnih djela koja su mu optužnicom ODT-a stavljena na teret, kako je to iznio i u svojim odbranama u postupku istrage u predmetu Ki.br. 50/2008 od 11.06.20108. godine i sa glavnog pretresa od 28.06.2008. godine. Istakao je da mu je posebno žao što je nanio povrede oštećenom N. B.,  jer nije imao nikakvu namjeru da njega povrijedi. Te da je u međuvremenu promijenio život, da je odlučio da živi mirnim životom,da je  bio prinuđen da pođe  u inostranstvo i da se tamo zaposli, zbog loše materijalne situacije i da nakon što izdrži kaznu u Crnoj Gori planira da se ponovo zaposli, a da se na izdržavanje kazne u Bijelom Polju  sam  prijavio. U završnoj riječi je istakao da mu je prvostepena kazna suviše oštro odmjerena, jer je tada bio mlad čovjek i da od tada nije počinio bilo kakvo krivično djelo i da se primjereno ponašao. Naveo je i da se  prijavio sam da odsluži izrečenu kaznu i molio je  sud da ga ukoliko je moguće što moguće blaže kazni i da će se kada izađe posvetiti normalnom životu.

       Radi pravilnog i zakonitog presuđenja ove krivično-pravne stvari sud je u ponovljenom postupku, na glavnom pretresu u dokaznom postupku izveo sledeće dokaze:  
     u svojstvu svjedoka saslušao oštećene N. B. i N. B., izvršio pročitao izvještaj ljekara specijaliste Opšte bolnice u B., br. 2130. od 10.06.2008. godine, izvještaj ljekara specijaliste Opšte bolnice u Beranama, br. 2129. od 10.06.2008. godine, izvještaj ljekara specijaliste Opšte bolnice u Beranama, br. 2128. od 10.06.2008. godine, izvještaj rendgen kabineta Doma zdravlja dr. "Nika Labović" B., od 11.06.2008. godine, na ime N. M., izvještaj rendgen kabineta Doma zdravlja dr. "Nika Labović" B., od 11.06.2008. godine, na ime N. B. i izvještaj rendgen kabineta Doma zdravlja dr. "Nika Labović" B. od 11.06.2008. godine, na ime N. B., pročitao zapisnik o uvidjaju Uprave policije-Područne jedinice Berane, br... od 10.06.2008. godine, pročitao pismeni nalaz i mišljenje vještaka medicinske struke otropeda dr. B. D. ,datog u predmetu KI. br. 50/2008. od 17.06.2008. godine, pročitao nalaz i mišljenje vještaka medicinske struke-hirurga dr. M. M., datog u predmetu Ki. br. 50/2008. od 17.06.2008. godine i izvršio uvid u izvode iz kaznene evidencija za okrivljenog S. D. .

      Nakon sprovedenog dokaznog postupka cijeneći navode optužbe, odbranu okrivljenog, te izvedene pobrojane dokaze cijeneći ih u smislu čl. 17. i 360. ZKP-a, a dovodeći ih u vezu jedne sa drugim, sud je stao na stanovištu da se činjenično stanje u pogledu činjeničnog opisa i pravne ocjene krivičnih djela  koja su okrivljenom S. D. stavljena na teret, nije izmijenilo u odnosu na pravosnažnu presudu.

       Međutim, u ponovljenom postupku utvrđeno je da su se izmijenile činjenice koje se odnose na odnos oštećenih prema okrivljenom, a koje činjenice su od uticaja de se okrivljenom izrekne blaža kazna. Naime, na glavnom pretresu od 13.09.2012. godine, oštećeni N. B., istakao je da se niti on niti bilo ko od njegove porodice ne pridružuju krivičnom gonjenju protiv okrivljenog S. D. i da ne postavlja imovinsko pravni zahtjev, te je molio sud da ukoliko postoji zakonska mogućnost da okrivljenom ublaži kaznu jer se radi o mladom momku i te se situacije dešavaju ili da okrivljenom izrekne uslovnu osudu, a kojeg mišljenja su i njegov brat, kao i sin. Oštećeni N. B. na istom glavnom pretresu je takođe istakao, da se ne pridružuje krivičnom gonjenju protiv okrivljenog S. D. i da ne postavlja imovinsko pravni zahtjev, te da smatra da je prvobitna kazna okrivljenom bila previsoko odmjerena, jer se radi o mladom čovjeku i da bi volio da mu sud izrekne uslovnu osudu ili ako je moguće što blaže kazni.

      Nakon održanog glavnog pretresa u ponovljenom postupku, nesumnjivo je utvrđeno da je okrivljeni S. D. izvršio krivična djela teška tjelesna povreda iz čl.151. st.1. KZ-a u sticaju sa krivičnim djelom laka tjelesna povreda iz čl.152. st.2. u vezi st.1 KZ-a, u saizvršilaštvu, kako je to utvrđeno pravosnažnom presudom Osnovnog suda u Beranama K.br.269/08 od 05.05.2009. godine, a na način, u vrijeme i na mjestu kako je to bliže opisano u citiranoj presudi.

     Prilikom odlučivanja o izboru vrste i visine krivične sankcije koju u konkretnom slučaju treba primijeniti prema okrivljenom S. D., za naprijed navedena krivična djela, sud je imao u vidu sve okolnosti u smislu čl. 42. KZ CG. Tako je od olakšavajućih okolnosti na strani okrivljenog, sud cijenio i uzeo u obzir da se radi o licu koje do sada nije osuđivano, kao počinilac krivičnih djela, te da se pokajao zbog izvršenog krivičnog djela, da se nakon izvršenja istog primjereno ponašao, da je tražio zaposlenje i da  se oštećeni nijesu pridružili krivičnom gonjenju i isti predložili da se što blaže kazni, a koje okolnosti je sud cijenio kao naročito olakšavajuće. Otežavajućih okolnosti na strani okrivljenog nije bilo. Sud je primjenom  odredaba čl. 45. i 46. KZ CG, o ublažavanju kazne, okrivljenom  S. D., a na osnovu čl. 42. i 48. KZ CG, osudio na jedinstvenu kaznu zatvora u trajanju od 6 /šest/ mjeseci.  Po mišljenju suda izrečena kazna je srazmjerna težini izvršenog krivičnog djela i stepenu krivične odgovornosti okrivljenog, pa će se ovom vrstom i visinom kazne u okviru opšte svrhe izricanja krivičnih sankcija predvidjenih čl. 4. st. 2. KZ CG, postići svrha kažnjavanja propisana čl. 32. istog Zakona. Osnovano se može očekivati da će izrečena kazna pozitivno djelovati na prevaspitavanje okrivljenog i da će ista na njega uticati da ubuduće ne vrše krivična djela.

S iznijetih razloga odlučeno je kao u izreci presude.  
OSNOVNI SUD U BERANAMA,
Dana, 14. 09. 2012. godine.
Zapisničar
S U D I J A
Mirjana Čukić
Dragan Dašić  
PRAVNA POUKA:
Protiv ove presude može se izjaviti žalba
Višem sudu u Bijelom Polju, u roku od
15 dana od dana prijema pismenog otpravka,
preko ovog suda u dva primjerka.  