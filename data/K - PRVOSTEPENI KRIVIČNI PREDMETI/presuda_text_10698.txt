K.br. 143/2012 
U IME CRNE GORE
      **OSNOVNI SUD U BERANAMA** , po sudiji pojedincu Milovanu Spasoviću, uz učešće namještenika suda Momirke Fatić kao zapisničara, u krivičnom predmetu protiv okrivljenog **Ć. R.** , iz B., zbog krivičnog djela ugrožavanje sigurnosti iz čl.168.st.1.Krivičnog zakonika, po optužnom predlogu  Osnovnog državnog tužilaštva u Beranama Kt.br.152/2012 od 31.avgusta 2012.godine, nakon održanog glavnog i javnog pretresa, u prisustvu Zamjenika ODT-a u Beranama Vladana Đalovića, okrivljenog Ć. R.i oštećenog N. N., donio i javno  objavio u prisustvu stranaka, dana 02.10.2012.godine,

P R E S U D U
      Okrivljeni **Ć. R., JMBG ... ,** od oca D. i majke B., rođene Š., rođenog ....godine, u B., sa prebivalištem u naselju D. L., opština B., taksista, neoženjen, državljanin Crne Gore, završio SSS, siromašnog imovnog stanja, neosuđivan.

K r i v   j e:
      Što je:

    Dana 04.07.2012.godine, oko 20,50 h, na parking prostoru ispred "A.", u ul..., u B., ugrozio sigurnost oštećenog N. N., iz B., prijetnjom da će napasti na njegov život i tijelo, na način što je prilikom rasprave sa oštećenim iz džepa izvadio plastični pištolj, repertirao ga, usmjerio u njegovom pravcu i uputio mu riječi: "Hoćeš li da budeš  pokojni, izrešetaću te".

      -Čime je izvršio krivično djelo ugrožavanje sigurnosti iz čl. 168. st.1. Krivičnog zakonika.

      \- Pa mu sud za izvršeno krivično djelo na osnovu navedenog zakonskog propisa, te primjenom čl. 32, 36, 42, 52, 53 i 54  KZ,  kao i primjenom člana 374. ZKP-a,

           I z r i č e : 
USLOVNU   OSUDU
      Kojom mu utvrđuje kaznu zatvora u trajanju od  30 /trideset/ dana i istovremeno određuje da se ista neće izvršiti ako okrivljeni za vrijeme od 1 /jedne/ godine od dana pravosnažnosti presude ne učini novo krivično djelo.

      Okrivljeni se obavezuje da plati sudu troškove krivičnog postupka-paušal u iznosu  od  30,00 /trideset/ eura,  u roku od 15 dana po pravosnažnosti presude pod prijetnjom prinudnog izvršenja.

      Imovinsko pravnog zahtjeva za naknadu štete nije bilo.

O b r a z l o ž e nj e
      Osnovno državno tužilaštvo u Beranama, podnijelo je optužni predlog Kt.br.152/2012 od 31.avgusta 2012.godine, protiv okrivljenog Ć. R., iz B., da je izvršio krivično djelo ugrožavanje sigurnosti iz čl.168.st.1 Krivičnog zakonika.

       Na glavni pretres od 02.10.2012.godine, Zamjenik ODT-a u Beranama **Vladan Đalović** , u završnoj riječi je izjavio, da ostaje pri podnijetom optužnom predlogu jer je dokazima izvedenim tokom postupka utvrđeno da je okrivljeni Ć. R. izvršio krivično djelo kako to stoji u optužnom predlogu, što proizilazi kako iz priznanja okrivljenog, tako i iz iskaza svjedoka oštećenog N.N. i potvrde o privremenom oduzimanju predmeta UP PJ Berane. Imajući u vidu da se okrivljeni pomirio sa oštećenim, da mu se izvinio,kao i da ranije nije osuđivan, predložio je sudu da okrivljenog oglasi krivim, utvdi mu kaznu zatvora u trajanju od 30 dana i istovremeno odredi da se ista neće izvršiti ukoliko okrivljeni u roku od jedne godine od pravosnažnosti presude ne učini novo krivično djelo.

      Okrivljeni **Ć. R.** je tokom postupka u svoju odbranu naveo da se dana 04.07.2012.godine, nalazio u P., u blizini autobuske stanice, u jednom ugostiteljskom objektu, kada mu je prišao N. N., vozač autobusa “K.”, koji mu se obratio riječima “Dokle ćeš ti ovako da se ponašaš”, upućujući mu više psovki, na šta mu je odgovorio,   u čemu je problem. Istakao je da ga je N. uhvatio rukom u predjelu vrata, nakon čega se otrgao i ušao u svoje taksi vozilo, te da je istog dana oko 20,50 časova, sa svojim taksi vozilom došao na parking prostor u krug A., u Beranama, jer je znao da N. tu parkira autobus kako bi istog pitao za razloge njegovog ponašanja ranije tog dana u P.. Naveo je da kada je N.upitao za razlog njegovog ponašanja, isti mu je rekao ”Ja sam N.” i krenuo put njega, kada ga je odgurnuo od sebe i iz džepa izvadio plastični pištolj, isti repertitao, usmjerio ga u pravcu N. i rekao mu “hoćeš li da budeš pokojni”?Dodao je da je to uradio u namjeri da istog prepadne kako mu ne bi dalje prilazio ili da ga aventualno ne bi udario. Naveo je da je plastični pištolj predao policiji, da bi želio da se izmiri sa N.N. jer su obojica po struci vozači, znaju se od ranije, te da teško zarađuju novac kako bi prehranili porodice. U završnoj riječi je izjavio da se kaje i obećao sudu da neće više da čini ovakva niti bilo kakva druga krivična djela.

      Radi pravilnog i zakonitog presuđenja ove krivične stvari sud je na glavnom pretresu u dokaznom postupku izveo sledeće dokaze: saslušao svjedoka-oštećenog N. N., pročitao potvrdu o privremeno oduzetim predmetima UP PJ Berane br.... od 04.07.2012.godine i pročitao izvod iz kaznene evidencije za okrivljenog Ć. R..

      Nakon sprovedenog dokaznog postupka, cijeneći navode optužbe, odbranu okrivljenog, te izvedene pobrojane dokaze, cijeneći ih u smislu čl. 16 i 370. ZKP-a, a dovodeći ih u vezu jedne sa drugim, sud je stao na stanovište da su činjenice iz činjeničnog opisa izreke presude dokazane, da je okrivljeni izvršio krivično djelo ugrožavanje sigurnosti iz čl.168.st.1 Krivičnog zakonika, pa ga je oglasio krivim i krivično odgovornim jer nije bilo osnova koji bi isključivali postojanje krivičnog djela i krivice okrivljenog. Pritom, sud nije prihvatio odbranu okrivljenog u dijelu da je htio da se odbrani od oštećenog, jer je ista nije u skladu sa ostalim izvedenim dokazima prvenstveno sa iskazom svjedoka-oštećenog, a  sračunata je na izbjegavanje krivične odgovornosti.

      Iz iskaza svjedoka-oštećenog **N. N.,** je utvrđeno, da je vozač autobusa „K.“ iz Be.. Da se dana 04.07.2012.godine, parkirao na parking prostoru bivše zgrade Ag. u Be., te da se nalazio ispred svog vozila kada je stigao Ć. R.sa svojim vozilom marke „Mercedes“, bijele boje , parkirajući ga 2-3 m od njegovog autobusa ,da  kada je isti izašao iz svog vozila, uputio se prema njemu sa namjerom da se raspravlja o događaju koji se desio istog dana u Plavu oko 19,35 h, kada mu je okrivljeni preuzeo dva putnika.Istakao je da kada je Ć. R. došao do njega jakim tonom mu je uputio riječi prijetnje „sad ću ja tebi pokazati“, da je u tom momentu iz pojasa izvadio pištolj sive boje, repertirao ga lijevom rukom, uperio ga i uputio riječi prijetnje „odrobijaću te, pa ćeš ti mene zapamtiti“ kao i da ga je lijevom šakom udario u predjelu vrata.Dodao je da se otkinuo od straha, da se osjećao ugroženim. U završnoj riječi nije se pridružio krivičnom gonjenu niti je postavio imovinsko pravni zahtjev za naknadu štete, a sve iz razloga jer se izmirio sa okrivljenim.

      Sud je u potpunosti prihvatio iskaz svjedoka-oštećenog N. N., jer je dat na jasan i uverljiv način, a isti nije osporen odbranom okrivljenog.

      Uvidom u potvrdu o oduzetim predmetima Uprave policije PJ Berane br ... od 04.07.2012.godine,je utvrđeno da je od Ć. R. oduzet aluminijski dječji pištolj broj U.55.K,crne boje.

      Pravnom analizom naprijed utvrđenog činjeničnog stanja, sud je našao da   su se u opisanim radnjama okrivljenog Ć. R., stekla sva bitna obilježja bića krivičnog djela ugrožavanje sigurnosti iz čl.168.st.1 Krivičnog zakonika, jer nije bilo osnova koji bi isključivali postojanje krivičnog djela i krivice okrivljenog. Naime, tokom postupka je nesumnjivo utvrđeno kako na osnovu odbrane okrivljenog, tako i iz iskaza oštećenog da je okrivljeni dana 04.07.2012.godine, oko 20,50 h, na parking prostoru ispred "A.", u ...., u B., ugrozio sigurnost oštećenog N. N., iz B., prijetnjom da će napasti na njegov život i tijelo, na način što je prilikom rasprave sa oštećenim iz džepa izvadio plastični pištolj, repertirao ga, usmjerio u njegovom pravcu i uputio mu riječi: "Hoćeš li da budeš  pokojni, izrešetaću te", te je na taj način kod oštećenog izazvao osjećaj ugroženosti i straha, jer je isti osnovano vjerovao u ostvarljivost prijetnje, obzirom da je okrivljeni u ruci džao pištolj, isti uperio u oštećenog i repertirao ga, bez obzira na to što je bio plastični. Djelujući na opisani način okrivljeni je postupao sa umišljajem, svestan da prijeti oštećenom i da se prijetnja odnosi na napad na život ili tjelesni integritet oštećenog, pa je i pored takve svijesti htio postizanje zabranjene posledice.

    Prilikom odlučivanja o izboru vrste i visine krivične sankcije, koju u konkretnom slučaju treba primijeniti prema okrivljenom za naprijed navedeno krivično djelo, sud je uzeo u obzir sve okolnosti u smislu čl. 42 KZ. Tako je od olakšavajućih okolnosti sud okrivljenom cijenio i uzeo u obzir da se kaje, da se izmirio sa oštećenim, da je neoženjen, te da do sada nije osuđivan, a što je utvrđeno na osnovu izvoda iz KE UP PJ Berane, kao i to da se oštećeni N. N. nije pridružio krivičnom gonjenju, niti je postavio imovinsko-pravni zahtjev,  dok otežavajućih okolnosti na strani okrivljenog nije bilo, pa mu je sud na osnovu čl.53 i 54. Krivičnog zakonika, utvrdio kaznu zatvora u trajanju od 30 dana i istovremeno odredio da se ista neće izvršiti ako okrivljeni za vrijeme od 1 godine od dana pravosnažnosti presude ne učini novo krivično djelo. Imajući posebno u vidu činjenicu da bi izricanje efektivne zatvorske kazne negativno uticalo na njegov život, sud je uvjerenja da će se uslovnom osudom  kao mjerom upozorenja u okviru opšte svrhe izricanja krivičnih sankcija predviđenih čl.4. st.2. KZ CG, postići svrha uslovne osude iz čl.52. istog Zakona, jer se osnovano može očekivati da će i uslovna osuda, kao mjera upozorenja uz prijetnju kaznom, dovoljno uticati na okrivljenog, da više ne čini krivična djela.

    Odluka o troškovima krivičnog postupka-paušala u iznosu od 30,00 (trideset) eura, odmjerena je s obzirom na trajanje i složenost krivičnog postupka, te imovnog stanje okrivljenog na osnovu čl. 226. st.3. ZKP-a.

                Imovinsko pravnog zahtjeva za naknadu štete nije bilo.

                  Na osnovu iznijetog odlučeno je kao u izreci presude.

OSNOVNI SUD U BERANAMA
Dana, 02.10.2012. godine 
Zapisničar
S U D I J A,
Momirka Fatić
Milovan Spasović 
PRAVNA POUKA:
Protiv ove presude nezadovoljna stranka ima
pravo žalbe u roku od 8 (osam) dana od dana
prijema iste i to Višem sudu u Bijelom Polju,
a preko ovog suda.  