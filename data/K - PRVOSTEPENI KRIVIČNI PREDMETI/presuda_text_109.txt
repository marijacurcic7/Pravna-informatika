K.br. 330/10
U IME NARODA
OSNOVNI SUD U BARU, kao prvostepeni krivični, sudija G. Š., kao sudija
pojedinac, sa zapisničarom M. M., u krivičnom predmetu okrivljenog P. S., zbog
krivičnog djela krađa iz čl. 239 st. 1 Krivičnog zakonika, po optužnom
predlogu Osnovnog državnog tužilaštva u Baru Kt.br. 134/10 od 15.07.2010.
godine, nakon održanog glavnog javnog pretresa u prisustvu zastupnika optužbe
savjetnika Osnovnog državnog tužilaštva C. A. okrivljenog i njegovog branioca
I. F., advokata iz B., dana 18.01.2010. godine donio je i javno objavio.
P R E S U D U
Okrivljeni P. S. od oca N. i majke Z. rođene V. rođen ... godine u B., sa
prebivalištem u ul J. S. .., Crnogorac, ugostitelj, otac troje maloljetne
djece, završio srednju školu, lošeg imovnog stanja, osuđivan presudom Osnovnog
suda u Baru K. broj 198/02 od 03.09.2002. godine, zbog krivičnog djela iz čl.
172/3/1 KZ RCG, novčanom kaznom u iznosu od 12,000 dinara.
Na osnovu čl. 363. tč. 3 ZKP
OSLOBAĐA SE OD OPTUŽBE
Da je:
U vremenu od 16.11.2009. do 16.02.2010. godine u poslovnom prostoru „...“ koji
je zakupio u zgradi A-1 ulaz I na Toplici II u Baru oduzimao pokretnu stvar
vlasništvo oštećene Elektroprivrede Crne Gore Ad Nikšić Elektrodistribucije u
Baru, električnu energiju čija je ukupna vrijednost 1.219,38 €, na način, što
je na električnim brojilima marke Iskra br. 40996984 i br. 40997104, isključio
treći naponski most i tako neovlašćeno preuzimao neregistrovanu električnu
energiju u namjeri da njenim trošenjem sebi pribavi protivpravnu imovinsku
korist.
- čime bi učinio krivično djelo - krađa iz čl. 239 st. 1 Krivičnog zakonika.
Jer nije dokazano da je učinio djelo za koje je optužen.
Oštećeno preduzeće JP Elektroprivreda Crne Gore AD Nikšić, Elektrodistribucija
u Baru, se radi ostvarivanja imovinsko pravnog zahtjeva upućuje na parnični
postupak.
Troškovi krivičnog postupka padaju na teret budžetskih sredstava suda.
O b r a z l o ž e n j e
Optužnim predlogom Osnovnog državnog tužilaštva u Baru Kt.br. 134/10 od
15.07.2010. godine, stavljeno je na teret okrivljenom izvršenje krivičnog
djela bliže opisanog u dispozitivu.
Okrivljeni je u svojoj odbrani izjavio da je zakupac poslovnog prostora u ul.
M. A1, Topolica 2 u Baru, firma „..“, koji mu je izdao Z. D. na period od 5
godina. On je koristio taj prostor od dana zakupa, tačnije od oktobra 2007.
godine sa partnerom S. Đ. sa kojim više nije u kontaktu i po ugovoru koji je
sklopio sa D., dužan je plaćati utrošenu struju. Nije mu uopšte poznato da je
na brojilu isključen treći naponski most kako su ga obavijestili L.M. i još
dvojica njegovih saradnika koji su bili u kontroli, niti se razumije u strujna
brojila. Plaćao je struju redovno. Prije par mjeseci je bio isključen sa
strujne mreže jer je dugovao oko 200,00 € ali su ga ponovo uključili čim je
uplatio dugovani iznos. Iz Elektrodistribucije su došli u redovnu kontrolu u
poslovni prostor koji je zakupio i opet su mu isključili struju jer su rekli
da se radi o kontroli i da je za tu vrstu kontrole neophodno da struja bude
isključena. Obavijestio je svog oca P. N. o čemu se radi i on je odmah došao
da razgovara sa ljudima iz Elektrodistribucije jer je i on je nekada tamo
radio. Jedno od lica koje je došlo u kontrolu, L. M., je razgovarao sa
njegovim ocem koji ga je pitao o čemu se radi, ali L.je samo slegnuo ramenima
i rekao je da ne zna o čemu se radi, da je kontrola brojila i da je sve čisto
kao suza. Otac ga je pitao da li su plombe dirane, da li je krađa struje, da
li je katanac oštećen, da li je brojilo oštećeno, da li bilo šta fali, ali L.
je negirao, rekao je da je sve u redu. Inače, brojilo se nalazi u zgradi, u
zasebnoj prostoriji ulaza zgrade za koju ne zna da li se zaključava, ali je
siguran da su sva brojila zaključana u svojim distributivnim ormarima i rečeno
mu je da postoji video nadzor za koji on ne zna da li radi i on kao zakupac ne
može da pristupi ulazu zgrade ni brojilima. Na glavnom pretresu je dodao da je
njemu i Đ. S. taj objekat izdao u zakup D. Z. koji živi u SAD. Prije nego što
su zakupili taj lokal u njemu nije bilo nikakve djelatnosti tačnije oni su
prvi u njemu počeli da obavljaju djelatnost. On je redovno plaćao struju,
tačnije u početku su Đ. i on zajedno plaćali struju i druge račune, ali nakon
nekoliko mjeseci od početka rada on je izašao iz ovog posla i on je nastavio
je da radi. On nije radio bilo što u vezi skidanja naponskih mostova,
predmetno električno brojilo nalazi se u ulazu zgrade, ulaz se zaključava,
ormar u kome se nalaze brojila se takođe zaključava, a njemu su radnici koji
su izvršili kontrolu saopštili da na brojilu nisu skidane plombe niti su iste
oštećene. On je potpisao zapisnik jer mu je M. saopštio da je sve čisto kao
suza i on je potpisao zapisnik, a da isti nije ni pročitao i tek kasnije je
vidio šta je napisano u njemu. Njemu radnici Elektrodistribucije tog dana nisu
isključili struju već su mu rekli da dođe sledećeg dana u prostorije
Elektrodistribucije gdje bi potpisao ugovor o plaćanju struje, a on se ne može
sjetiti zbog čega mu tog dana nije isključena struja kada je zatečeno stanje
koje je navedeno u zapisniku. On je u prethodnom postupku rekao da ne zna da
li se ulaz zaključava, ali je siguran da se isti zaključava. Ko posjeduje
ključeve od zgrade i od ormana u kome se nalaze brojila nije mu poznato. Prije
i poslije izvršene kontrole on je dobijao račune za utrošenu električnu
energiju približno istih iznosa. Dana kada je izvršena kontrola radnici
Elektrodistribucije Bar su kontrolisali dva brojila koji služe za
snadbijavanje električnom energije objekta čiji je on zakupac. On je potpisao
protokol u kome piše da je u pitanju neovlašćeno utrošena električna energija
jer nije imao izbora s obzirom da mu je predmetni lokal izvor prihoda, a u
slučaju da nije potpisao bila bi mu isključena električna energija.
U dokaznom postupku saslušani su ovlašćeni predstavnik oštećenog preduzeća JP
Elektroprivreda Crne Gore AD Nikšić, Elektrodistribucija u Baru P. D.,
svjedoci M. L. i V. E., pročitani su : ugovor o zakupu poslovnog prostora od
22.10.2007. godine između D. Z., P. S. i Đ. S., protokol o plaćanju
neovlašćeno utrošene električne energije zaključen dana 17.02.2010. godine
između okrivljenog i JP Elektrodistribucija, uplatnica na ime P. S. na iznos
od 2.000 € od 17.02.2010. godine, rješenje o izdavanju saglasnosti za
priključenje na elektroenergetsku mrežu Elektrodistribucije u Baru br.
4101-02-394/3 od 11.04.2008. godine, obračun br. 4101-1071 od 4.03.2010.
godine, obračun br. 4101-1072 od 4.03.2010. godine, dva zapisnika o kontroli
mjernog mjesta Elektrodistribucije u Baru od 16.02.2010. godine, nalaz i
mišljenje vještaka elektro struke R. L. od 8.04.2010. godine i obračun
neregistrovane potrošnje, nalaz i mišljenje vještaka elektro struke R. L. od
2.07.2010. godine, saslušan je vještak R. L. na glavnom pretresu, pročitan je
izvod iz kaznene evidencije na ime okrivljenog PJ Bar br.
24-03/3-245/10-2549/2 od 7.04.2010. godine, izvršen je uvid u fotoelaborat
Uprave policije PJ Bar br. 75/10 od 19.02.2010. godine.
Ovlašćeni predstavnik oštećenog preduzeća JP Elektroprivreda Crne Gore AD
Nikšić, Elektrodistribucija u Baru P.D. je izjavila da su dana 16.02.2010.
godine od ovlašćenih radnika Elektrodistribucije Bar M. L. i V. E. saznali da
se na električnim brojilima koji se nalaze na poslovnom prostoru „...“ koji se
nalazi u zgradi A 1 ulaz I na Topolici, čiji je zakupac P. S. neovlašćeno
troši električna energija tačnije na brojilima br 40997104 i br. 40996984
nađen je skinut treći naponski most. Kontroli je prisustvovao i zakupac P. S.
Električna brojila radnici su plombirali u zatečenom stanju i sačinili
zapisnik koji je potpisao zakupac P.S. Na osnovu svega podnijeta je krivična
prijava u kojoj je utvrđena šteta u iznosu 8.109,24 €. P. S. je platio 2000,00
€ od tog iznosa. Pravilima za snabdijevanje električnom energijom čl. 58
nadležni mjerni operater će isključiti kupca sa električne mreže u koliko
prilikom redovne kontrole i redovnog očitavanja električnog brojila ustanovi
da je neovlašćeno trošena električna energija. Kupac stiče pravo na ponovno
priključenje na mrežu otklanjanjem uzroka zbog kojih je isključen tj. da plati
račun za neovlašćenu korišćenu električlu energiju i da se otklone nađene
nepravilnosti. Sa navedenim je bio upoznat P. S. koji je prihvatio da potpiše
sporazum - protokol o plaćanju neovlašćeno utrošene električne energije na
rate kako ne bi bio isključen sa mreže. Pridružila se krivičnom gonjenju i
postavila imovinsko pravni zahtjev u iznosu od 6.109,24 €.
Svjedok M. L. je izjavio da su dana 16.02.2010. godine poslati su od strane
Elektrodistribucije Bar, da pođu u kontrolu mjernog mjesta u poslovnom
prostoru „...“ koji se nalazi u zgradi A 1 ulaz 1 Topolici, jer su im rekli da
nešto nije u redu sa električnim brojilom u zgradi. Kada su stigli pozvali su
osoblje koje radi u lokalu, a među njima je bio i P. S., koji se predstavio da
je zakupac lokala i rekao da se lokal i brojilo vode na ime D. Z., koji je
vlasnik lokala. Zajedno sa njim su pošli da otvore električno brojilo i da
vide šta nije u redu. Kada su ušli vidjeli su da se nalaze tu dva brojila i da
su sa oba skinuta po jedan naponski most, a da plomba nije dirana.
Konstatovali su zatečeno stanje na zapisniku i ponovo plombirali oba brojila u
onakvom stanju u kakvom su ih i našli. Kontroli su bili prisutni njegov kolega
V. E. i P. S., a kasnije je došao njegov otac. Na glavnom pretresu je dodao da
kada su navedenog dana izvršili kontrolu predmet kontrole su bila dva brojila
koja se nalaze jedan pored drugog, ne sjeća se ko je bio vlasnik i pregledom
brojila koje je predmet postupka su utvrdili da su sve plombe na brojilu bile
u ispravnom stanju o čemu su obavijestili šefa službe mjerenja G. R. koji im
je nakon toga rekao da izvrše otvaranje poklopca brojila u prisustvu krim
tehničara, nakon čega su otvorili dva brojila i vidjeli da je jedan naponski
most pomjeren, odnosno podignut što je značilo da na toj fazi se ne bilježi
utrošak električne energije. Zakupac lokala P.S. je prisustvovao vršenju
kontrole. Objekat tada nisu isključili sa elektromreže jer u tim situacijama
postupaju po nalogu šefa. Oni su P. S. upoznali sa činjeničnim stanjem i
objasnili mu što su zatekli na brojilu. Predmetna brojila nalaze se u ulazu
zgrade u ormaru u kome se nalaze i druga brojila. Ključeve od ormara u kome se
nalaze električna brojila posjeduju oni kao radnici Elektrodistribucije, ali
ne može da bude siguran da li se na ormaru tog brojila nalazio katanac odnosno
da li je ormar bio zaključan, ili je isti bio samo zatvoren bez zaključavanja.
Dakle, prilikom prvog pregleda na brojilu nisu utvrdili nikakva oštećenja. Na
oba brojila su zatekli isto stanje kako spoljašnje tako i unutrašnje.
Svjedok V. E. je izjavio da su dana 16.02.2010. godine poslati od strane
Elektrodistribucije Bar da pođu u kontrolu mjernog mjesta u poslovnom prostoru
„...“ koja se nalazi u zgradi A 1 ulaz 1, na Topolici, jer su im rekli da
nešto nije u redu sa električnim brojilom u zgradi. Kada su stigli pozvali su
osoblje koje radi u lokalu, a među njima je bio i P. S., koji se predstavio da
je zakupac lokala i rekao da se lokal i brojilo vodi na ime D. Z., koji je
vlasnik lokala. Zajedno sa njim su pošli da otvore električno brojilo i da
vide šta nije u redu. Kada su ušli vidjeli su da se nalaze tu dva brojila i da
su sa oba skinuta po jedan naponski most, a da plomba nije dirana.
Konstatovali su zatečeno stanje na zapisniku i ponovo plombirali oba brojila u
onakvom stanju u kakvom su ih i našli. Kontroli su bili prisutni njegov kolega
M. L. i P. S., a kasnije je došao njegov otac. Na glavnom pretresu j dodao da
su objektu izvršene dvije kontrole. On je u svojoj izjavi u prethodnom
postupku opisao prvu kontrolu, jer prilikom II kontrole nije bio prisutan.
Kada su vršili prvu kontrolu M. i on su došli do ormara u kome se nalaze
električna brojila, otključali su ormar jer po pravilu samo radnici
Elektrodistribucije bi trebali da posjeduju ključ od ormara. Izvršili su
pregled spoljašnjosti brojila i konstatovali da plombe nisu oštećene, međutim,
imali su nalog od šefa službe mjerenja G.R. da otvore brojilo i nakon što su
skinuli poklopac brojila vidjeli su da je III naposnki most podignut što znači
da je kada je u pitanju ta faza objekat imao električnu energiju, ali ista
nije bila registrovana preko brojila. P.S. je bio prisutan cijelom toku
kontrole, oni su njega upoznali kakvo su stanje zatekli. Misli da objekat tom
prilikom nije isključen sa elektro mreže već je plombiran u nađenom stanju, a
kasnije prilikom druge kontrole brojilo je otvoreno u prisustvu policije, ali
on o tome ima posredna saznanja jer nije bio prisutan kada je bila vršena ta
kontrola. O zatečenom stanju mu su sačinili zapisnik koji je P. S. potpisao.
Pravilo je kada se na brojilu utvrde nepravilnosti da objekat bude isključen
sa elektro mreže, međutim, u tom slučaju zakupac nije dozvolio isključenje što
je takođe njegovo pravo, koje oni poštuju. Ta njegova zabrana isključenja
isključivo je bila verbalne prirode.
Iz ugovora o zakupu poslovnog prostora od 22.10.2007. godine između D. Z., P.
S. i Đ. S. utvrđeno je da je D. Z. izdao predmetni poslovni prostor za
mjesečni iznos od 800,00 € za period od 5 godina.
Iz protokola o plaćanju neovlašćeno utrošene električne energije zaključen
dana 17.02.2010. godine između okrivljenog i JP Elektrodistribucija utvrđeno
je da se okrivljeni obavezao da plati dug za neovlašćeno utrošenu električnu
energiju u ukupnom iznosu od 7.241,56 €, i to prvu ratu u iznosu od 2.000 €, a
ostatak duga u šest rata u iznosima od po 873,00 €, od koji poslednju dana
17.08.2010. godine.
Iz uplatnice na ime P. S. na iznos od 2.000 €, utvrđeno je da je navedeni
iznos plaćen 17.02.2010. godine.
Iz rješenja o izdavanju saglasnosti za priključenje na elektroenergetsku mrežu
Elektrodistribucije u Baru br. 4101-02-394/3 od 11.04.2008. godine utvrđeno je
da je saglasnost izdata AD Zavodu za izgradnju Bara kao podnosiocu zahtjeva.
U obračunu br. 4101-1071 od 4.03.2010. godine i obračunu br. 4101-1072 od
4.03.2010. godine navedeno je da iznos neovlašćeno preuzete električne
energije na osnovu zapisnika o kontroli mjernog mjesta od 16.02.2010. godine
iznose po 4.054,62 €.
U dva zapisnika o kontroli mjernog mjesta Elektrodistribucije u Baru od
16.02.2010. godine navedeno je da je na brojilima marke „Iskra“ broj 40997104
i 40996984, podignut treći naponski most, da je kontroli prisustvovao zakupac
Peroč Stevo i da su brojila plombirana u nađenom stanju.
Vještak elektro struke R. L. je u nalazu i mišljenju od 8.04.2010. godine,
čiji sastavni dio predstavlja i obračun neregistrovane potrošnje, naveo da je
u poslovnom objektu D. Z., zakupca P. S., preuzimana je neregistrovana
električna energija preko dva brojila marke Iskra, broj 40997104 i broj
40996984, na način što su na oba brojila električne energije skinut po jedan -
treći, naponski most pa brojila nijesu registrovala cjelokupnu preuzetu
električnu energiju. Navedeno mišljenje formirao je na osnovu podataka i
činjenica navedenih u Zapisnicima o kontroli mjernog mjesta broj 15513 i broj
15514 oba od 16.02.2010. godine. koje su sačinili i u ime ED - Bar potpisali
radnici M.L. i V. E., a svojim potpisom na zapisnike potvrdio P. S. Način
obračuna neregistrovane potrošnje električne energije je regulisan članom 59.
i članom 62. Pravila o snabdijevanju električnom energijom, objavljenom u Sl.
list RCG 54/09, važećim Tarifnim pravilnikom i cijenama električne energije.
Prema mišljenju vještaka, vrijednost neregistrovane potrošnje, obračunate u
skladu sa normativnim aktima iz tačke 2. iznosi. 1.731,84 €.
Vještak elektro struke R. L. je u nalazu i mišljenju od 2.07.2010. godine,
naveo da je prvi nalaz uradio u skladu sa svim normativnim zakonskim aktima,
kojima se uređuje ova materija, osim u dijelu cijene električne energije.
Greška je nastala kada je podatak o cijeni električne energije uzeo iz spisa
predmeta - Obračuna neovlašćeno preuzete električne energije ED Bar broj
833/01/09 i 834/01/09 od 17.02.2010. godine, ne sumnjajući u tačnost podatka.
Nakon Naredbe Suda za dopunsko vještačenje, opreza radi, provjerio je cijenu
električne energije iz zvanično objavljenih cjenovnika i nažalost konstatovao
da je cijena električne energije, po kojoj je Elektrodistribucija Bar
napravila Obračun neovlašćene potrošnje, bila netačna, odnosno da je to bila
cijena, koja je važila za mnogo raniji period. Da su njegovi navodi tačni,
lako je provjeriti u spisima predmeta, gdje postoje dva različita obračuna
neovlašćene potrošnje za isti obračunski period. Prema novom obračunu
vrijednost neregistrovane potrošnje, u periodu 16.11.2009. godine do
16.02.2010. godine iznosi 1.219,38 €.
Vještak R. L. je na glavnom pretresu izjavio da je prilikom izrade nalaza i
mišljenja imao u vidu stanje u spisima predmeta, u prvom redu zapisnik o
izvršenoj kontroli i iskaz svjedoka koji su vršili tu kontrolu, a u pitanju su
radnici JP Elektrodistribucije. Ako se obračun vrši po Pravilniku o
snabdijevanju električnom energijom proizilazi da vrijednost neregistrovane
potrošnje za oba brojila iznosi po 609,69 €, odnosno ukupno 1.219,38 €.
Prilikom obračuna nije bitno da li je skinut prvi ili drugi ili treći naponski
most ukoliko je skinut samo jedan naponski most jer za skidanje samo jednog
naponskog mosta postoji odgovarajući obračun, a ukoliko je skinuto 2 ili 3
naponska mosta, tada je i vrijednost do koje se dolazi veća dva odnosno tri
puta. On je u navedenom predmetu izradio dva nalaza i mišljenja. Oba nalaza i
mišljenja obuhvataju period neovlašćene potrošnje od 3 mjeseca, međutim, prvi
nalaz i mišljenje izrađen je prema cijenama koje je preuzeo sa računa JP
Elektrodistribucije u Baru, a drugi nalaz izrađen je prema zvaničnim cijenama
koje je dobio od Elektrodistribucije i iz tog razloga drugi nalaz i mišljenje
se razlikuje od prvog jer je iznos prema drugom nalazu i mišljenju manji od
prvog. Irelevantno je da li je naponski most skinut ili isključen ili
pomjeren, jer je u konkretnom slučaju jedino bitno da li se ostvaruje
galvanska veza između naponskog mosta i provodnika na kome on treba da bude
pričvršćen. Ako na poklopcu priključnih stezaljki brojila postoje dvije plombe
Elektrodistribucije, koje nisu skinute ili oštećene, onda se na naponske
mostove ne može djelovati spolja, a ako postoji jedna plomba i pod uslovom da
je poklopac plastični onda postoji mogućnost elastične deformacije poklopca, i
djelovanja na naponski most koji se nalazi dijagonalno, suprotno od jedne
postavljene plombe. Ranije dok su postojali mehanički satovi postavljanje i
skidanje naponskih mostova zahtijevalo je više vremena za pomjeranje naponskih
mostova, a sada kada su u pitanju nova digitalna brojila naponski most se može
pomjeriti šrafcigerom koji se pomjeri gore ili dolje. Vještak se ne može
izjasniti o eventualnom vremenu neovlašćenog preuzimanja električne energije
već je to stvar suda. Vještak takođe ne može utvrđivati taj period ni na
osnovu eventualne činjenice da su računi za utrošak električne energije
približno istog iznosa, jer to zavisi od broja potrošača. On se takođe ne može
izjasniti da li naponske mostove može skinuti radnik koji vrši priključenje
brojila na elektro mrežu.
Iz izvoda iz kaznene evidencije na ime okrivljenog PJ Bar br.
24-03/3-245/10-2549/2 od 7.04.2010. godine utvrđeno je da je okrivljeni
osuđivan presudom Osnovnog suda u Baru K. broj 198/02 od 03.09.2002. godine,
zbog krivičnog djela iz čl. 172/3/1 KZ RCG, novčanom kaznom u iznosu od 12,000
dinara.
U fotoelaboratu Uprave policije PJ Bar br. 75/10 od 19.02.2010. godine,
predstavljeno je 14 fotografija zgrade u kojoj se nalaze brojila, razvodnog
ormara i predmetnih brojila.
Ocjenom izvedenih dokaza nije dokazano da je okrivljeni učinio krivično djelo
koje mu je stavljeno na teret. Okrivljeni u svojoj odbrani ne priznaje da je
učinio krivično djelo.
U postupku je utvrđeno da je okrivljeni zakupac poslovnog prostora vlasništvo
D. Z., prema ugovoru o zakupu koji je zaključen dana 22.10.2007. godine i da u
poslovnom prostoru obavlja ugostiteljsku djelatnost. Radnici
elektrodistribucije u Baru su dana 16.02.2010. godine izvršili kontrolu u
poslovnom prostoru i uvrdili na je brojilima marke Iskra br. 40996984 i br.
40997104, isključen treći naponski most. Navedena i nesporno utvrđena
činjenica da je na brojilima skinut naposnki most ne znači i da je naponske
mostove skinuo okrivljeni.
Električna brojila koja su bila predmet kontrole nalaze se u ulazu stambene
zgrade, a ne u poslovnom prostoru. U ulazu zgrade brojila se nalaze u
razvodnom ormaru koji je zaključan, a ključeve od ormara posjeduju samo
radnici Elektrodistribucije. Kada su radnici Elektrodistribucije M. L. i V. E.
otključali razvodni ormar izvršili su spoljašnji pregled brojila i utvrdili da
su sve plombe na brojilu bile u ispravnom stanju. O nađenom stanju radnici su
obavijestili svog pretpostavljenog šefa službe mjerenja i na njegovo
insistiranje, a u prisustvu policije izvršili su otvaranje poklopca brojila i
vidjeli da su na brojilima pomjereni naponski mostovi. Navedeno činjenično
stanje utvrđeno je iz odbrane okrivljenog i iskaza svjedoka M. L.i V. E.
Da bi okrivljeni učinio krivično djelo, bilo je potrebno da dođe do razvodnog
ormara, kroz ulazna vrata zgrade, koja se zaključavaju, ali kada se ima u vidu
da u svaku zgradu svakodnevno ulazi i izlazi veliki broj stanara i
posjetilaca, to je prepreka koju je okrivljeni bez većeg napora mogao
savladati. Nakon toga okrivljeni je morao posjedovati ključ od razvodnog
ormara, koji posjeduju samo radnici Elektrodistribucije. Nakon otvaranja
razvodnog ormara okrivljeni je morao otkinuti elektrodistributuvne plombe sa
oba brojila, otvoriti poklopce brojila, pomjeriti naponske mostove, a nakon
toga zatvoriti poklopce, postaviti službene plombe, iste pričvrstiti
specijalnim kliještima, koje posjeduju samo radnici Elektrodistribucije. Sve
navedene radnje osim ulaza u ulaz zgrade okrivljeni nije mogao preduzeti, pa
nema dokaza da je okrivljeni učinio krivično djelo, jer je okrivljeni zakupac
poslovnog prostora, po ugovoru koji jeste zaključen na rok od 5 godina, ali
koji se mogao raskinuti i ranije. Dokaz krivice okrivljenog ne može biti ni
protokol o plaćanju neovlašćeno utrošene električne energije zaključen dana
17.02.2010. godine između okrivljenog i JP Elektrodistribucija, jer da
okrivljeni nije zaključio navedeni sporazum električna energija bi mu bila
isključena i bilo bi onemogućeno obavljanje njegove poslovne djelatnosti.
Imajući u vidu naprijed navedeno donijeta je presuda kojom se okrivljeni
oslobađa od optužbe na osnovu čl. 363. tč. 3 ZKP.
Na osnovu čl. 212 st. 3 ZKP oštećena JP Elektroprivreda Crne Gore AD Nikšić,
Elektrodistribucija u Baru je radi ostvarivanja imovinsko pravnog zahtjeva
upućena na parnični postupak, jer je sud donio presudu kojom je okrivljena
oslobođena od optužbe.
Odluka o troškovima krivičnog postupka zasniva se na odredbi čl. 203. st.1
ZKP, zbog čega troškovi krivičnog postupka padaju na teret budžetskih
sredstava suda.
Na osnovu izloženog odlučeno je kao u izreci presude.
OSNOVNI SUD U BARU
Dana 18.01.2011. godine
ZAPISNIČAR, S U D I J A
M. M. G. Š.
PRAVNA POUKA:Protiv ove presude može se
izjaviti žalba Višem sudu u Podgorici u roku od
8 dana od dana prijema pismenog otpravka.
Žalba se predaje ovom sudu u dva primjerka.
DNA:- 1 x ODT
- 1 x okrivljenom
- 1 x braniocu I. F.
- 1 x punomoćniku oštećenog preduzeća
- u spise.