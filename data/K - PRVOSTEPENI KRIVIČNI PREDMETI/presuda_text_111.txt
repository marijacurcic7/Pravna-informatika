
K.br. 44/11 
      U IME NARODA
OSNOVNI SUD U BARU , sudija Goran Šćepanović, kao sudija pojedinac, sa
zapisničarom Milijanom Minić, u krivičnom predmetu okrivljenog M.S. , zbog
krivičnog djela ugrožavanje sigurnosti iz čl. 168 st. 1 Krivičnog zakonika, po
optužnom predlogu Osnovnog državnog tužilaštva u Baru, Kt.br. 573/10 od
08.02.2011. godine, nakon održanog glavnog, javnog pretresa u prisustvu
zastupnika optužbe pripravnika Osnovnog državnog tužilaštva Đikanović
Predraga, okrivljenog i njegovog branioca K.I., advokatskog pripravnika
advokata H.D., dana 07.06.2011. godine donio je i javno objavio  
PRESUDU
Okrivljeni M.S., JMBG ..., od oca M. i majke A., rođene B., rođen ...
godine u D., sa prebivalištem u B., naselje S., državljanin C.G., penzioner,
oženjen, otac četvoro djece, pismen, završio srednju školu, lošeg imovnog
stanja;  
K r i v   j e 
Što je:  
Dana 09.11.2010. godine, oko 15,30 časova, u neposrednoj blizini Autobuske
stanice u Baru, ozbiljnom prijetnjom da će napasti na njegov život, ugrozio
sigurnost oštećenog B.K., na način što mu je uputio riječi prijetnje »Kunem ti
se u moje četvoro djece, ubiću te«;
- čime je učinio krivično djelo - ugrožavanje sigurnosti iz čl. 168. st.1.
Krivičnog zakonika. 
     pa mu sud primjenom čl. 4, 32, 36, 42, 52, 53 i 54 Krivičnog zakonika i čl. 359, 360 i 364  ZKP-a,  i z r i č e

       USLOVNU OSUDU
Kojom mu utvrđuje kaznu zatvora u trajanju od 2 (dva) mjeseca i istovremeno
određuje da se kazna neće izvršiti ukoliko okrivljeni u roku od 1 (jedne)
godine, od dana pravosnažnosti, ne učini novo krivično djelo.  
        Okrivljeni je dužan da plati troškove krivičnog postupka u iznosu od 60 € u roku od 15 dana od dana pravosnažnosti, pod prijetnjom izvršenja.

O b r a z l o ž e n j e 
Optužnim predlogom Osnovnog državnog tužilaštva u Baru Kt.br. 573/10 od
08.02.2011. godine  stavljeno je na teret okrivljenom izvršenje krivičnog
djela bliže opisanog u izreci presude.  
Okrivljeni je u svojoj odbrani izjavio da je težak srčani bolesnik. Veoma
često pada u šećernu komu i zato prima terapiju. Tačno je da je se kritične
prilike susreo sa B.K. i to u blizini lokala «K.» kod Željezničke stanice u
Baru. On oštećenom nije uputio prijeteće riječi, ali je bio isprovociran
njegovim pogledom i njegovim pokretima tijela kroz prozor taksija. To ga je
jako iznervirao i dozvoljava mogućnost da je na njega i viknuo, a ne u namjeri
da mu ugrozi život, niti na način kako on to tvrdi. B.K. je znatno mladi od
njega, fizički jači. On je sa njim, kao i njegova porodica bio u veoma
korektnim odnosima. Povremeno je dolazio u njegov lokal kao i prethodne večeri
kada je bio u njegovom lokalu i ne možer se svih detalja sjetiti jer je usled
alkohola i šećerne bolesti maltene izgubio svijest i nije znao šta radi. Zbog
toga mu je jako žao što je zbog svega navedenog do ovog došlo. On je uputio
izvinjenje u obje prilike K. i prethodne večeri kada je u njegovom lokalu
napravio nepromišljen postupak, a i za taj događaj za koji ga je prijavio mada
nije sve rekao kao što je B. prijavio. Njemu je kao šećernom bolesniku
zabranjeno da pije, a on se, doduše rijetko, otrgne kontroli, a to je drugi
put da se njemu desilo da popije. Na glavnom pretresu je dodao da predmetni
događaj treba posmatrati u dvije faze, jer se prvi dio odigrao prethodne
večeri kada on zaista jeste bio pod uticajem alkohola jer je cijelu noć pio,
bio je u lokalu vlasništvo B.K., a u lokalu je pio jedno pivo i tada je bila
prisutna osim gostiju žena B.K. i ako on tada nije ni znao ko je B.K., koga je
on poznavao kao dijete. On se i pored stanja alkoholisanosti pristojno
ponašao, nikoga nije vrijeđao. Jedinu neprijatnost doživio je od strane nekih
krupnih momaka, tačnije dvojice momaka od kojih je jedan bio krupan, a drugi
slabije konstitucije, koji su mu rekli da vodi računa kako se ponaša, jer su
oni iz MUP-a da će ga vezati i on je im uzvratio sa uvredama i psovkama, malo
su se i pogurali, ali na tome se sve završilo. Tada je došao i B.K. koji ga je
ponio do svog vozila, a tada je naišao i jedan policajac koji mu je rekao da
uđe u auto i ode sa tog mjesta. On je nakon toga došao kući popio je još malo
rakije i sjetio se da mu je B.K. kada ga je doveo do auta rekao »on je taj B.«
nije mu bilo jasno što je mislio da kaže, ponovo je otišao do ovog lokala sa
svojim vozilom i kada je pokušao da se parkira on je vozilom malo oštetio
ulazna vrata od lokala.  Drugi dio događaja odigrao se sledećeg dana kada je
on bio u taksi vozilu ispred lokala »K.« gdje je otvorio vrata i čekao
taksistu da dođe iz kafane i tada se pored njega zaustavio crveni kombi kojim
je upravljao jedan njemu nepoznat momak, a otvorila su se vrata suvozača i B.
K. mu je rekao »što mu uradi sinoć«, on mu je rekao da čeka da će ići na sud
zbog toga i on je njemu tada rekao »vidjećeš ti on je B.«. Na tome se završila
sva komunikacija, ubrzo je došao taksista i njega i njegovog prijatelja M.J.
odvezla sa tog mjesta. Odgovorno tvrdi da B.K.u tom prilikom nije upućivao
nikakve psovke, uvrede, a da se ne govori o prijetnjama. Dana kada se sve to
desilo on nije konzumirao alkohol i normalno se osjećao.  
        U dokaznom postupku saslušani su svjedok oštećeni B. K. i svjedok B.E., izvršen je uvid u fotodokumentaciju PJ Bar br. 459/10 od 8.11.2010. godine.

Svjedok oštećeni B. K. je izjavio da je veče prije predmetnog događaja M.S.
koga on zna kao M., došao u njegov restoran »K.K.Dž.«, malo prije zatvaranja
sa još dva njemu nepoznata čovjeka i htio da uđe kako bi popio piće. Međutim,
kada su zatvorili lokal on mu nije dozvolio na što je on počeo da viče i
psuje, ali mu nije prijetio, pošto je već bio u alkoholisanom stanju. U jednom
momentu je pao, on ga je podigao i ponio do njegovog vozila, nakon čega su se
sva trojica odvezli. Sjutra veče pozvala ga je žena i rekla da jedan gost
pravi probleme. Kada je došao vidio je da se radi o M. i da je u prilično
alkoholisanom stanju. Stajao je kod dva gosta koja su sjedjela do njegovog
stola i provocirao ih je. Kada je on njega ugledao rekao je da je došao da se
njemu izvini zbog problema koje je pravio prethodne noći. On nije znao da je
on vlasnik lokala pa je i dalje nastavio da provocira iste goste, maltretirao
i strance - muža i ženu koji su bili takođe u lokalu. On je pokušao da ih
zaštiti, a njega smiri i vrati za njegov sto. Vrlo brzo on je ponovo prišao
gostima za sto do njegovog i jednog uhvatio rukama za majicu oko vrata. Ponovo
je pokušao da ga smiri i vrati za sto gdje je on uzeo prvo čašu, a zatim i
pepeljaru kojom je htio da gađa istog gosta. Više nije imao strpljenja za
njegove ispade pa ga je uhvatio ispod ruke i izveo napolje gdje mu je rekao
»zahvali sinovima što ih poznajem inače bih te ugazio ovdje«. Kada ga je pitao
ko je on rekao mu je da je gazda lokala i da više ne dolazi, na to mu je
odgovorio »zapamtićeš me« i otišao. Poslije jedno 10 minuta konobar mu je
skrenuo pažnju da neko vozilom hoće da uđe u restoran. On je prvo izašao na
trotoar, srušio ogradu od cvijeća i udario u rashladne vitrine koje su se
nalazile s lijeve i desne strane ulaznih vrata, prvo jednu, a odmah zatim i
drugu. Nakon toga se vratio u rikverc kako bi udario direktno u vrata. On je
ušao vozilom u jedan dio lokala, ali na sreću niko od gostiju i osoblja nije
povrijeđen. On je zatim vrati vozilo u rikverc i otišao. On je pozvao
policiju. Sjutradan kod Autobuske stanice on je bio u društvu sa bratom kojom
prilikom su sreli M., koji mu je uputio riječi »kunem ti se u moje četvoro
djece, ubiću te, opet ću ti ono napravit«. S obzirom na sve što se dogodilo
prethodne večeri njegove prijetnje je ozbiljni shvatio i odmah je pozvao
Policiju. Na glavnom pretresu je dodao da kada je njemu okrivljeni uputio
riječi prijetnje on se nalazio u kombi vozilu vlasništvo njegovog brata B.E.
kojim je upravljao njegov brat i bio je na mjestu suvozača. Oni su se kretali
ulicom od pravca Željezničke stanice prema centru grada i njegov brat je morao
da zaustavi vozilo ispred jednog vozila koje se zaustavilo ispred njihovog
vozila i zbog kojeg nije mogao da prođe. Kada su bili na nekih 200 m udaljeni
od njegovog ugostiteljskog objekta on ne zna kako se okrivljeni tu našao, ali
zna da je bio na trotoaru i na njegovo pitanje »što mi uradi ono sinoć«, on mu
je uputio riječi »kunem ti se u moje četvoro djece, ubiću te, opet ću ti ono
napraviti«. On je tada svojim telefonom pozvao policiju i prijavio da mu je
okrivljeni uputio prijetnje. Zbog riječi koje mu je tada uputio on je osjetio
ugroženost, okrivljenog od tog dana on nije vidio niti je dolazio u njegov
ugostiteljski objekat, a volio bi da mu kaže koji je bio razlog za takvo
njegovo ponašanje. On je do ovog događaja bio u dobrim odnosima sa sinovima
okrivljenog, a nekih godinu dana prije ovog događaja i okrivljeni je dolazio u
njegov ugostiteljski objekat gdje se hranio i on se zatekao u lokalu 4 do 5
puta kada je on bio u objektu. Okrivljeni se i u vrijeme kada mu je upućivao
riječi prijetnje nalazio pod uticajem alkohola, a on je to ocijenio prema
njegovom ponašanju, a prije toga je izašao iz kafane. Tom prilikom kada mu je
okrivljeni prijetio nije osjetio strah da ga on može fizički ugroziti ali je
osjetio strah jer mu je prijetio ubistvom, što je on shvatio kao prijetnju
upotrebom oružja. Nije se pridružio krivičnom gonjenju i nije postavio
imovinsko pravni zahtjev.  
Svjedok B.E. je izjavio da su se kritičnog dana njegov brat i on kretali
vozilom iz pravca Željezničke stanice u pravcu centra grada. Kako se u jednom
momentu stvorila kolona vozila oni su zaustavili vozilo. Na trotoaru je stajao
njemu tada nepoznat čovjek koji je njegovom bratu uputio sljedeće riječi
»ponovo ću isto uraditi, kunem ti se u sve četvoro djece i ubit ću te«. Nakon
toga oni su parkirali vozilo i njegov brat je nazvao Policiju. Taj čovjek je
ušao u taksi i htio da se odveze, njegov brat je rekao taksisti da ga ne vozi
jer ako to učini imaće posla sa Policijom. Međutim on ga je ipak povezao,
nakon čega su ga ponovo vidjeli u Policiji kada su davali izjavu, jer su ga
oni pronašli. Na glavnom pretresu je dodao da su se zbog smetnje u saobraćaju
zaustavili vozilom kojim je on upravljao, a njegov brat se nalazio na mjestu
suvozača sa otvorenim prozorom jer je zapalio cigaretu. Oni nisu mogli da
prođu jer se ispred njih zaustavilo nekoliko vozila, a kretala su se i vozila
iz suprotnog smjera tako da on nije mogao da zaobiđe kolonu vozila prelaskom
na traku namijenjenu za kretanje vozila iz suprotnog smjera. Kada je u pitanju
ponašanje okrivljenog njemu je isto bilo čudno jer je okrivljeni prije
upućivanja pretnji njegovom bratu izašao iz kafane koja se nalazi u
neposrednoj blizini mjesta na kome su se zaustavili, a da je on prethodne
večeri uradio to što je on uradio i da je sreo vlasnika ugostiteljskog objekta
on bi osjećao stid i sagnuo bi glavu, a ne upućivao prijetnje.  
        Uvidom u fotodokumentaciju PJ Bar br. 459/10 od 8.11.2010. godine utvrđeno je da se ista sastoji od 20 fotografija. Na fotografijama 1 i 2 prikazan je ugostiteljski objekat » K.K.Dž.«. Ispred Konobe nalazi se betonirano proširenje, staza kojim se dolazi do puta, a staza od puta je odvojena ivičnjakom. Drvena ograda koja se nalazi između puta i proširenja ispred konobe je oborena, što je bliže prikazano na fotografiji broj 3. na fotografijama 4 i 5 prikazane su slomljene staklene flaše i uočava se oštećenje rashladne vitrine sa lijeve strane od ulaznih vrata. Na fotografijama 6, 7, 8 i 9 prikazana su drvena ulazna vrata sa staklenim prozorima, koja su u lijevom krilu razbijena, a drveni ram je slomljen u donjem dijelu. Na fotografiji broj 10 prikazane su 3 rashladne vitrine sa razbacanim flašama i limenkama u unutrašnjosti. Na fotografijama 11 i 12 prikazana su oštećenja ulaznih vrata posmatrano iz unutrašnjosti objekta. Na fotografijama od 13 do 20 prikazano je vozilo marke »G«, reg. Oznake BR. na prednjom lijevom dijelu vidljiva su oštećenja u vidu deformacije poklopca motora, prednjeg lijevog blatobrana, prednji lijevi pokazivač pravca je razbijen, a prednje lijevo svijetlo je razbijeno i ispalo iz ležišta.

        Okrivljeni je na glavnom pretresu predložio da se u dokaznom postupku sasluša svjedok taksista sa imenom J. za koga misli da se preziva Š. na okolnosti da je brat oštećenog namjerno zaustavio svoje vozilo pored njega i da nije postojala nikakva smetnja u smislu zastoja u saobraćaju zbog koje je on morao da zaustavi svoje vozilo. Kako je ocijenjeno da je navedena činjenica irelevantna za utvrđivanje činjeničnog stanja, i da je navedena činjenica je utvrđena, donijeto je rješenje da se odbije predlog okrivljenog kao neosnovan.

Okrivljeni je rođen u D. na K., pa kako je ocijenjeno da bi pribavljanje
izvoda iz kaznene evidencije vodilo odugovlačenju krivičnog postupka donijeto
je rješenje da se u dokaznom postupku neće pročitati izvod iz kaznene
evidencije na ime okrivljenog.  
Ocjenom izvedenih dokaza utvrđeno je da je okrivljeni učinio krivično djelo
koje mu je stavljeno na teret na način predstavljen u dispozitivu. Okrivljeni
u svojoj odbrani ne priznaje da je učinio krivično djelo. U postupku je
utvrđeno da se predmetni događaj odigrao dana 09.11.2010. godine, oko 15,30
časova u blizini Autobuske stanice kojom prilikom je okrivljeni oštećenom
uputio riječi „kunem ti se u moje četvoro djece, ubiću te“. Navedeno
činjenično stanje utvrđeno je iz iskaza svjedoka oštećenog i svjedoka B.E.
koje je sud cijenio kao jasne, objektivne i saglasne, zbog čega im je poklonio
vjeru. Oštećeni je vlasnik ugostiteljskog objekta „K.K.Dž.“. Dana 08.11.2010.
godine okrivljeni je bio gost u navedenom objektu, kojom prilikom se nalazio
pod uticajem alkohola i tom prilikom pravio probleme gostima. Oštećeni je u
objekat došao na poziv supruge, koja ga je obavijestila da jedan gost pravi
probleme, i kada je oštećeni došao, vidio je da probleme pravi okrivljeni,
koga je poznavao. U više navrata oštećeni je pokušavao da smiri okrivljenog,
međutim, kada je okrivljeni pokušao da čašom i pepeljarom pogodi jednog gosta
okrivljeni ga je uhvatio ispod ruke i izveo napolje, upozoravajući ga da više
ne dolazi, a ubrzo nakon toga okrivljeni je vozilom marke „G.“ reg oznake BR.
prešao sa puta na trotoar, oborio drvenu ogradu, udario u rashladne vitrine sa
pićem, a nakon toga prednjim dijelom vozila udario u ulazna vrata koja je
oštetio. Navedeni dio predmetnog događaja nije predmet ovog postupka, ali je
po ocjeni suda taj dio događaja bilo potrebno opisati jer je iskaz oštećenog u
tom dijelu u potpunosti potvrđen fotodokumentacijom Uprave policije PJ Bar,
dok je dio iskaza svjedoka koji se odnosi na predmetni događaj potvrđen
iskazom svjedoka B.E., što cijeli iskaz oštećenog čini istinitim i pouzdanim
opisom događaja koje je predstavio. Iskaz oštećenog, kako je već navedeno
potvrđen je iskazom svjedoka B.E.. I u prethodnom postupku i na glavnom
pretresu oštećeni i svjedok su saglasno opisali tok događaja, na isti način
predstavljajući riječi koje je okrivljeni uputio oštećenom, razloge za
zaustavljanje vozila, mjesta koja su zauzimali u vozilu, objekat iz koga je
okrivljeni izašao neposredno prije toga, pa je iz iskaza oštećenog i svjedoka
na nesumnjiv način utvrđeno da su oštećeni i svjedok sudu predstavili
predmetni događaj na način na koji se isti dogodio, a da je okrivljeni u
svojoj odbrani neistinito predstavio tok događaja, is kojih razloga njegova
odbrana predstavlja pokušaj izbjegavanja krivice. Iz svega navedenog
proizilazi da oštećeni ni na koji način nije, ni prethodne večeri, ni
kritičnog dana okrivljenom dao povod za njegove postupke, jer se prethodne
večeri prema oštećenom koji je bio u alkoholisanom stanju ponašao krajnje
korektno, a ni kritičnog dana svojim ponašanjem nije okrivljenom dao povod za
upućivanje prijetnji.  
U postupku nije dokazano da je okrivljeni u vrijeme kada je učinio krivično
djelo bio pod uticajem alkohola, jer je navedeno mišljenje stav oštećenog i
svjedoka B.., koji je zasnovan na ponašanju okrivljenog i činjenici da je
prije toga izašao iz kafane, a u tom pravcu ne postoje drugi dokazi.  
Oštećeni B.K. je zbog postupka okrivljenog osjetio strah za svoj život, a po
ocjeni suda prijetnja ubistvom i u subjektivnom i u objektivnom smislu
predstavlja ozbiljnu prijetnju. Okrivljeni je krivično djelo učinio
postupajući sa direktnim umišljajem. Između okrivljenog i oštećenog postoji
velika razlika u godinama, koja činjenica ne utiče na postojanje krivičnog
djela, jer okrivljeni oštećenom nije prijetio da će ga fizički napasti rukama,
već mu je prijetio ubistvom, koje se može izvršiti raznim sredstvima i oružjem
i od strane lica koje je višestruko mlađe i slabije fizičke konstitucije.  
Odlučujući se za krivičnu sankciju prema okrivljenom sud je cijenio sve
olakšavajuće i otežavajuće okolnosti iz čl. 42 Krivičnog zakonika. Od
olakšavajućih okolnosti cijenjene su lične prilike jer je okrivljeni čovjek u
ozbiljnim godinama, lošeg zdravstvenog stanja, porodične prilike jer je
oženjen i otac četvoro djece, i da se oštećeni nije pridružio krivičnom
gonjenju. Imajući u vidu kvalitet olakšavajućih okolnosti, ocijenjeno je da
prema okrivljenom nije potrebno izricanje efektivne kazne zatvora, da će se
izricanjem uslovne osude u potpunosti postići svrha izricanja uslovne osude i
na taj način dovoljno uticati na okrivljenog da u buduće ne vrši krivična
djela.  
Odluka o troškovima krivičnog postupka zasniva se na odredbi čl. 202. ZKP.
Okrivljeni je dužan da plati troškove krivičnog postupka koji se odnose na
troškove rada suda koji su određeni prema trajanju, složenosti krivičnog
postupka i imovinskim prilikama okrivljenog.  
Na osnovu izloženog odlučeno je kao u izreci presude.  
OSNOVNI SUD U BARU
Dana 07.06.2011. godine 
  ZAPISNIČAR,
S U D I J A 
Milijana Minić
Goran Šćepanović
PRAVNA POUKA : Protiv ove presude može se izjaviti žalba
Višem sudu u Podgorici u roku od 8 dana od dana prijema
pismenog otpravka, preko ovog suda u dva primjerka.  
DNA :    - 1 x ODT
                          - 1 x okrivljenom
                          - u spise