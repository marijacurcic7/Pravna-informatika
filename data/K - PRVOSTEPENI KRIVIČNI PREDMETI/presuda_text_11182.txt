
                                                                                                                        K.br.140/11  
U IME CRNE GORE 
        Osnovni sud u Pljevljima,  kao prvostepeni krivični sud po sudiji Brarnku Pejoviću uz  sudjelovanje zapisničara Djondović Milenke u krivičnom predmetu protiv okrivljenog Dj. S. iz P., zbog krivičnog djela ugrožavanje opasnim orudjem pri tuči ili svadji iz čl.154. Krivičnog zakonika po optužnom predlogu ODT Pljevlja Kt.br.122/11 od 31.05.2011. godine, nakon održanog glavnog i javnog pretresa u prisustvu zamjenika ODT Gačević Božidarke, a u odsutnosti uredno pozvanih okrivljenog i oštećenih, dana 01.09.2011. godine, donio je i javno objavio

P R E S U D U 
        Okrivljeni **DJ. S.** , JMBG ... od oca  M. i majke I. rodjena D., rodjen dana 12.03.1958. godine u P. gdje i živi, ul. I. A. ..., državljanin CG, invalidski penzioner, ne oženjen, bez djece, završio srednju školu, vojsku nije služio ne vodi se u  VE, srednjeg imovnog stanja, ranije osudjen presudom ovog Suda K.br.257/10 od 25.01.2011. godine zbog krivičnog djela iz čl. 166a. KZ CG izrečena mu novčana kazna

K r i v    j e 
        Što je:  
        a) dana 16.04.2011. godine oko 13,00 časova u ul. M. M. u P. pri svadji sa oštećenom V. M. koja se nalazila u dvorištu ispred svoje porodične kuće, mašio se kamena, sredstava podobnog da tijelo teško povrijedi ili zdravlje teško naruši i sa istim gadjao jedan put u pravcu oštećene V. M.,  
        čime je izvršio krivično djelo ugrožavanje opasnim orudjem pri tuči ili svadji iz čl. 154. Krivičnog zakonika,

        b) dana 16.04.2011. godine oko 13,00 časova u ul. M. M. u P. pri svadji sa oštećenom V. N., koja se nalazila na stepeništu ispred svoje porodične kuće, mašio se kamena, sredstva podobnog da tijelo teško povrijedi ili zdravlje teško naruši, i sa istim gadjao jedanput u pravcu oštećene V. N.,  
        čime je izvršio krivično djelo ugrožavanje opasnim orudjem pri tuči ili svadji iz čl.154. Krivičnog zakonika,

        Pa mu sud na osnovu člana 48. Krivičnog zakonika  u t v r d j u j e  
        Za krivično djelo opisano pod tačkom a) ove presude novčanu kaznu u iznosu od 300,00 eura.  
        Za krivično djelo opisano pod tačkom b) ove presude novčanu kaznu u iznosu od 300,00 eura.  
        Pa ga sud na osnovu već citiranog zakonskog propisa, a primjenom članova 4, 5, 13, 15, 32, 39, 42, 45, 46. i 48. Krivičnog zakonika te članova 226. i 229. ZKP CG

O S U D J U J E 
        Na jedinstvenu novčanu kaznu u iznosu od 600,00 eura (šestotina eura) koju će okrivljeni platiti u roku od 6 mjeseci po pravnosnažnosti presude u šest jednakih mjesečnih rata.  
        Ako okrivljeni u odredjenom roku ne plati novčanu kaznu sud će novčanu kaznu zamijeniti kaznom zatvora tako što će se za svakih započetih 25,00 eura novčane kazne odrediti po jedan dan kazne zatvora.  
        Okrivljeni se obavezuje da na ime paušala plati ovom sudu iznos od 27,50 eura, a ovo u roku od 15 dana po pravnosnažnosti presude pod prijetnjom prinudnog izvršenja.

O b r a z l o ž e n j e 
        Osnovno državno tužilaštvo u Pljevljima optužnim predlogom Kt.br.122/11 od 31.05.2011. godine optužilo je Dj. S. iz P. zbog krivičnog djela ugrožavanje opasnim orudjem pri tuči ili svadji iz čl. 154. Krivičnog zakonika navodeći da je okrivljeni krivično djelo izvršio na način mjesto i vrijeme kako je to bliže opisano u izreci ove presude.  
        U završnoj riječi zamjenik ODT-a je ostao pri podnesenom optužnom predlogu i predložio da sud okrivljenog oglasi krivim i te da mu izrekne novčanu kaznu u iznosu od 600,00 eura.  
        Današnji glavni pretres je održan u odsutnosti uredno pozvanog okrivljenog kao i svjedoka - oštećenih V. M. i V. N.  
        Okrivljeni Dj. S. u svoju odbranu u predmetu istražnih radnji je istakao da je dana 16.04.2011. godine negdje oko 14,00 časova krenuo u čaršiju i na raskrsnici preko puta cvjećare na Jaliji napala su ga paščad pa je on uzeo nekoliko kamenova i gadjao paščad koja su ga napala. Tada je jedna žena kojoj on nezna ime, a koja je stajala na trotoaru branila paščad, a jedna djevojka koju takodje nezna stajala je na stepeništu od jedne kuće. Ova žena koja je bila na trotoaru branila je paščad pa je psovala okrivljenog i prijetila mu polcijom govoreći mu da je nenormalan. Njemu je bilo krivo što mu je ova žena govorila pomenute riječi pa je on galamio na nju, a ističe da ne može da se sjeti šta joj je govorio, a zatim je okrenuo glavu i otišao. Nakon toga ga je policija privela u službene prostorije  PJ P. Dalje ističe da ne poznaje oštećene i ne zna ime žene koja je stajala na trotoaru i koja je branila paščad niti zna ime djevojke koja je stajala na stepništu kuće. Dalje ističe da odgovorno tvrdi da nije gadjao u pravcu ove žene i djevojke kamenjem, a uzeo je u ruke nekoliko kamenova jer su ga napala paščad i da je gadjao paščad. Ističe da nikada ranije sa oštećenim nije imao nikakav konflikt, a takodje nezna ni čija su paščad koja su ga napala.  
        U dokaznom postupku sud je saslušao svjedoka Č. B., pročitao iskaze svjedoka - oštećenih V. M. i V. N. i pročitao izvještaj iz KE za okrvljenog.

        Nakon provedenog dokaznog postupka i nakon ocjene svih izvedenih dokaza kako skupa tako i pojedinačno i u njihovoj medjusobnoj povezanosti sud je utvrdio da je okrivljeni Dj. S.iz P. izvršio krivično djelo koje mu je optužnim predlogom ODT-a stavljeno na teret, a na način mjesto i vrijeme kako je to bliže opisano u izreci ove presude. Ovakvu svoju odluku sud je zasnovao na svim izvedenim dokazima.  
        Naime, svjedok - oštećena V. M.a je istakla da je dana 16.04.2011. godine oko 13,00 časova izašla iz svoje kuće koja se nalazi u ul. M. M. i čula da paščad laju. Krenula je u cvjećaru koja se nalazi preko puta njene kuće. Kada je iza ćoška njene kuće došao okrivljeni koji je u rukama držao kamenje i tjerao je pse koji su lajali na njega. Kada je ugledao oštećenu počeo je da galami na nju, a ona nije razumila šta joj je govorio i tom prilikom je jedanput gadjao prema njoj, ali je nije pogodio jer se izmakla. Njena ćerka N. se nalazila na stepeništu kuće, a okrivljeni kada ju je ugledao počeo je da galami prema njoj, a zatim je jedanput kamenom gadjao u pravcu N., ali je nije pogodio. Dalje ističe da je N. govorila da ide u kuću, a ona je pobjegla iz jednog parkiranog taksi vozila gdje je okrivljeni nastavio da je juri oko vozila galameći na nju, a u ruci je nosio veliki kamen, odnosno komad betona. N. je vrištala i pozvala je policiju. Dalje ističe da je ona trčala oko taksi vozila, a okrivljeni je trčao za njom, pa je u jednom momentu pala na asfalt i "iskrenula nogu", a nakon toga je iz taksi vozila izašao vozač koji je smirivao okrivljenog govoreći mu "nemoj to da radiš idi kući" nakon čega je okrivljeni otišao niz ulicu. Okrivljeni se ponovo vratio pa je ponovo galamio na oštećenu, ali nije razumila šta joj je govorio, a N. se nalazila u dvorištu njihove kuće. Napomenula je da je okrivljeni jedanput u toku zime takodje napao nju i njenu ćerku N. te da je i tada galamio i tada se zalijetao da bije N. pa ju je spasila radnica koja je zaposlena u obližnoj cvijećati. Dalje ističe da tada okrivljenog nije prijavila policiji, a iz razloga što je kod nje dolazila jedna rodjaka okrivljenog koja ju je molila da ga ne prijavljuje u policiju. Ističe da se ne može sjetiti koje riječi im je okrivljeni upućivao jer ga nije razumila, ali je galamio na njih, a ne može da se sjeti da li je izgovrao riječi psovke i uvrede. Istakla je da se pridružuje krivičnom gonjenju protiv okrivljenog i ne ističe imovinsko-pravni zahtjev.  
        Svjedok - oštećena V. N. je istakla da je kritičnog dana oko 13,00 časova u ul. M. M. ispred svoje kuće stajala na stepeništu, a njena majka M. je krenula prema cvjećari koja se nalazi u blizini njihove kuće. Začula je lavež pasa i vidjela okrivljenog koji se nalazi na trotoaru ispred njihove kuće. Čim je ugledao njenu majku okrivljeni je počeo da galami na nju izgovarao joj riječi psovke, ali se ne može sjetiti koje, a zatim je uzeo jedan kamen, ili parče cigle i gadjao u pravcu njene majke, ali je nije pogodio, a zatim ju je potjerao oko jednog taksi vozila koje je bilo parkirano. Tada je oštećena rekla M. "mama bježi", a kada ju je okrivljeni primijetio na stepeništu uzeo je jedan kamen i gadjao u pravcu nje, ali je nije pogodio. Dok je tračala oko taksi vozila oštećena M. je pala, a u tom momentu iz taksi vozila je izašao vozač koji je smirivao okrivljenog. Dalje ističe da je pozvala policiju. Posebno je napomenula da je okrivljeni cijelo vrijeme psovao i nju i majku, ali se ne može sjetiti koje riječi im je izgovrao. Takodje ističe da je negdje i krajem januara ove godine takodje okrivljeni došao u njihovu radnju koja se nalazi na prvom spratu kuće i tada su u radnji bile obje oštećene, pa je tada okrivljeni galamio na njih, a oštećena je pobjegla u cvjećaru, pa je okrivljeni došao za njom u cvjećaru i zalijetao se prema njoj pokušavajući da je rukama uhvati za garderobu, pa je tada vlasnica cvjećare uspjela da ga odvoji od njene. Dalje ističe da nezna zašto okrivljeni galami na njih i psuje ih kada ih vidi, a ističe da mu ništa ne rade niti govore niti mu se obraćaju. Istakla je da tvrdi da je okrivljeni jedanput kamenom gadjao u pravcu M., a jedanput u pravcu nje. Posebno je napomenula da se plaši da okrivljenog sretne na ulici, ali se ne može izjasniti šta je okrivljeni sve izgovorio njoj i majki. Na kraju je istakla da se pridružuje krivičnom gonjenju protiv okrivljenog.  
        Svjedok Č. B. je istakao da je zaposlen u taksi udruženju "S." kao vozač. Dana 16.04.2011. godine radio je prvu smjenu i negdje oko 12,45 časova sa vozilom se pakrirao na trotoar na početku ulice M. M. i tu je sjedio u vozilu i čekao poziv dispečera radi

dalje vožnje. Dok je sjedio u vozilu primijetio je neku gužvu u cvjećari koja
se nalazila preko puta njega. U jednom momentu iz pravca bolnice ul. L. došao
je okrivljeni koga od ranije poznaje i isti je pošao da predje pješački prelaz
i kada je došao na polovinu na njega je počela da laje jedna grupa pasa koja
se nalazila na raskrsnici. U tom momentu na trotoaru ispred svoje kuće stajala
je oštećena V. M., a ispred kuće njena ćerka - oštećena N. Vidio je da se
okrivljeni nešto obraćao njima dvjema i u jednom momentu se sageo i koliko je
vidio uzeo je nešto u ruku i zamahnuo prema M. M. je u tom momentu prešla iza
vozila u kom se on nalazio, a okrivljeni je krenuo prema njoj. Tada je M.
ćerka počela da vrišti i plače. Tada je i on izašao iz vozila bojeći se da mu
okrivljeni ne ošteti vozilo. Kada je izašao iz vozila nije vidio da li
okrivljeni ima nešto u ruci, ali se kretao prema M., dok je svjedok stao
ispred okrivljenog i rekao mu "neka S. nemoj" nakon čega je okrivljeni otišao
prema J. M. ćerka je govorila da će pozvati policiju. Dok je sjedio u vozilu
prozori i vrata su bili zatvoreni i nije čuo šta je okrivljeni govorio, ali je
primijetio da se S. obraća M. i u jednom momentu M. je pobjegla iza vozila u
kome se on nalazio. Vidio je da je zamahivao rukom prema M., a li nije vidio
šta je imala u ruci.
            Sud je u cjelosti prihvatio iskaz svjedoka - oštećenih V. M. i V. N., a djelimično i iskaz svjedoka Č. B. dok u cjelosti odbacio odbranu okrivljenog koja je po mišljenju suda data u cilju izbjegavanja krivične odgovornosti.
            Kod ovakvog činjeničnog stanja na osnovu svih izvedenih dokaza sud je utvrdio da je najprije okrivljeni galamio na oštećene da je došlo do svadje izmedju okrivljenog i oštećenih, a da je nakon toga okrivljeni po jedan put gadjao kamenom u pravcu oštećenih. U radnjama okrivljenog stiču se svi bitni elementi bića krivičnog djela koje se okrivljenom stavlja na teret.
            Prilikom odredjivanja vrste kazne i prilikom odmjeravanja njene visine sud je u okviru opšte svrhe krivičnih sankcija cijenio i svrhu novčane kazne, pa je sud mišljenja da u konkretnom slučaju prema okrivljenom nije bilo potrebe izricati drugu vrstu krivične sankcije osim novčane kazne, pa mu je sud za oba krivična djela u sticaju izrekao pojedinačne novčane kazne koje mu je sud ublažio i na kraju shodno članu 48. Krivičnog zakonika izrekao mu jedinstvenu novčanu kaznu u iznosu od 600,00 eura smatrajući da će se i sa ublaženom novčanom kaznom prema okrivljenom u cjelosti ostvariti svrha kažnjavanja. Sud se na ublažavanje ove kazne odlučio iz razloga što je okrivljeni invalidski penzioner, živi od porodične penzije, sam bez porodice, pa je sve to sud okrivljenom uzeo kao olakšavajuće okolnosti koje su uticale na ublažavanje kazne okrivljenom.
            Shodno članu 226. i 229. ZKP CG sud je obavezao okrivljenog da na ime paušala plati ovom sudu iznos od 27,50 eura, a isti iznos sud je odredio imajući u vidu dužinu trajanja i složenost krivičnog postupka kao i imovno stanje okrivljenog.
            Sa izloženog odlučeno je kao u izreci presude.  
OSNOVNI SUD U PLJEVLJIMA
dana 01.09.2011. godine 
Zapisničar,
S u d i j a,
Djondović Milenka
Branko Pejović  
PRAVNA POUKA : protiv ove presude dozvoljena je žalba u roku od 8 dana po
prijemu iste
                                 Višem sudu u Bijelom Polju, a preko ovog suda.  
DOSTAVLJENO:
1x ODT Pljevlja
1x okrivljenom
4x u predmet  