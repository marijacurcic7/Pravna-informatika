K.br.154/11 
U IME NARODA 
        Osnovni sud u Pljevljima, kao prvostepeni krivični sud po sudiji Branku Pejoviću uz sudjelovanje zapisničara Djondović Milenke u krivičnom predmetu protiv okrivljenog B. F. iz P. zbog krivičnog djela kradja iz čl. 239.st.1. Krivičnog zakonika, po optužnom predlogu ODT Pljevlja Kt.br.139/11 od 24.06.2011. godine, u prisustvu zamjenika ODT Gačević Božidarke, i zastupnika oštećene ED P. J. V., a u odsutnosti uredno pozvanog okrivljenog, dana 16.08.2011. godine, donio je i javno objavio

P R E S U D U 
        Okrivljeni **B. F.** ,  JMBG ... od oca S. i majke N. rodjena K., rodjen 27.09.1962. godine u P. gdje i živi ul. M. M. ..., ne zaposlen, oženjen, otac troje djece, pismen završio osnovnu školu, vojsku nije služio, lošeg imovnog stanja, ranije osudjen presudom Osnovnog suda Pljevlja K.br.146/97 zbog krivičnog djela iz čl. 33. Zakona o inspekcijskoj kontroli, izrečena mu novčana kazna i presudom ovog suda K.br.261/08 zbog krivičnog djela iz čl. 384. st.1. KZ CG izrečena mu novčana kazna.

K r i v    j e 
        Što je:  
        u periodu od 21.01.2011. godine pa do 21.04.2011. godine u porodičnoj kući u ul. M. Miljanova u namjeri da sebi pribavi protivpravnu imovinsku korist, oduzimao električnu energiju na način što je sa glavnog osigurača provodnikom 2,5mm izvršio prespajanje prije brojila na osigurač od 32A na kome se nalazila dupla monofazna utičnica, pa se utrošena električna energija nije registrovala sa te utičnice preko brojila, pa je na taj način oštetio ED P. za iznos od 253,19 eura,  
        čime je izvršio krivično djelo kradja iz čl. 239. st.1. Krivičnog zakonika.  
        pa ga sud na osnovu već citiranog zakonskog propisa, a primjenom članova 4,5, 13,15, 32, 33, 39. i 42. Krivičnog zakonika te članova 199, 202. i 212. ZKP CG

O S U D J U J E 
        Na novčanu kaznu u iznosu od 600,00 eura (šestotina eura), koju će okrivljeni platiti u roku od 6 mjeseci po pravnosnažnosti presude u šest jednakih mjesečnih rata.  
        Ako okrivljeni u odredjenom roku ne plati novčanu kaznu sud će novčanu kaznu zamijeniti kaznom zatvora tako što će se za svakih započetih 25,00 eura novčane kazne odrediti po jedan dan kazne zatvora.  
        Okrivljeni se obavezuje da na ime troškova vodjenja krivičnog postupka plati ovom sudu iznos od  82,50 eura, a na ime paušala iznos od 27,50 eura.  
        Troškove krivičnog postupka i paušal okrivljeni će platiti ovom sudu u roku od 15 dana po pravnosnažnosti presude pod prijetnjom prinudnog izvršenja.

O b r a z l o ž e n j e 
        Osnovno državno tužilaštvo u Pljevljima optužnim predlogom Kt.br.139/11 od 24.06.2011. godine optužilo je okrivljenog B. F. iz P. zbog krivičnog djela kradja iz čl. 239. st.1. Krivičnog zakonika navodeći da je okrivljeni krivično djelo izvršio na način mjesto i vrijeme kako je to bliže opisano u izreci ove presude.  
        U završnoj riječi zamjenik ODT-a je u cjelosti ostao pri podignutom optužnom predlogu i predložio da sud okrivljenog oglasi krivim i osudi po zakonu.  
        Zastupnik oštećene u završnoj riječi je istakao da se pridružuje krivičnom gonjenju protiv okrivljenog i postavlja imovinsko-pravni zahtjev u iznosu od 253,19 eura koliko je to našao i vještak elektrostruke.  
        Današnji glavni pretres je održan u odsutnosti uredno pozvanog okrivljenog.  
        Okrivljeni B. F. u svoju odbranu u predmetu istražnih radnji je istakao da je vlasnik porodične kuće u ul. M. M. u kojoj živi sa suprugom i troje djece. U aprilu mjesecu 2011. godine pošto je zahladnjelo, a oni nisu imali ogreva on je prespojio provodnik sa glavnog osigurača i na isti postavio duplu utičnicu i u istu uključivao peć. Napomenuo je da je pomenutu utičnicu peć uključivao svega desetak dana, a ne 3 mjeseca kako je navedeno u predlogu za preduzimanje istražnih radnji. Dana 21.04.2011. godine kod njih su došli električari i izvršili su kontrolu električnog brojila, a on nije bio kući pa je kasnije došao. Posebno ističe da je znao da se utrošena električna energija preko pomenute utičnice nije registrovala na električnom brojilu i znao je da je to krivično djelo, ali napominje da im je nestalo ogreva, a ćerka mu je bila bolesna te je morao uključivati peć, a inače se u veoma lošoj finasijsko situaciji, jer žive od socijalne pomoći i nije u mogućnosti da plaća utrošenu električnu energiju. Ističe da nije uplatio iznos za koliko se tereti, ali će to uplatiti u ratama.  
        U dokaznom postupku sud je saslušao zastupnika oštećene ED P. J. V., kao i svjedoka Z. A., pročitao iskaz svjedoka L. M. iz predmeta istražnih radnji, pročitao stručni nalaz i mišljenje vještaka elektrostruke R. G., izvršio uvid u zapisnik ED P. o kontroli mjernog mjesta br. 0001191 od 21.04.2011. godine i pročitao izvještaj iz KE za okrivljenog izdat od strane UP PJ P. br. 03-245/11-5676/2 od 17.06.2011. godine.  
        Nakon provedenog dokaznog postupka i nakon ocjene svih izvedenih dokaza, a imajući u vidu i odbranu okrivljenog sud je u potpunosti utvrdio da je okrivljeni izvršio krivično djelo koje mu se stavlja na teret na način mjesto i vrijeme kako je to bliže opisano u izreci ove presude. Ovakvu svoju odluku sud je zasnovao na svim izvedenim dokazima kao i na potpunom priznanju okrivljenog.  
        Naime, svjedoci L. M. i Z. A. su jednoglasno istakli da su dana 21.04.2011. godine izvršili kontrolu mjernog mjesta kod okrivljenog u ul. M. M. pa su prilikom kontrole utvrdili da se kod potrošača nalaze 3 glavna automatska osigurača prije mjerenja. Sa jednog glavnog osigurača provodnikom presjeka 2,5 mm2 bilo je prespojeno prije mjerenja na osigurač od 31A na kome se nalazila dupla monofazna utičnica tako da električno brojilo nije registrovalo utrošenu električnu energiju preko ove utičnice. Okrivljeni nije dozvolio isključenje električne energije. Prilikom kontrole bio je prisutan okrivljeni koji je potpisao zapisnik o kontroli.  
        Sud je u cjelosti prihvatio iskaze ovih svjedoka jer se njihovo svjedočenje u potpunosti uklapa sa odbranom okrivljenog.  
        Vještak elektro struke R. G. je u svom stručnom nalazu i mišljenju istakla da je okrivljeni u periodu od 21.01.2011. godine pa do 21.04.2011. godine mogao potrošiti iznos od 253,19 eura te da je za taj iznos oštetio oštećenu ED P.

        Sud je u cjelosti prihvatio stručni nalaz i mišljenje ovog vještaka smatrajući da je vještak veoma objektivno vještačio te da je njegov nalaz dat u skladu sa strukom i naukom, a inače radi se o stalnom sudskom vještaku.  
        Zastupnik oštećene ED P. je istakao da se pridružuje krivičnom gonjenju protiv okrivljenog te da okrivljeni nije platio štetu i da protiv njega ističe imovinsko-pravni zahtjev u iznosu 253,19 eura koliko je to našao i vještak elektrostruke.  
        Iz zapisnika o kontroli mjernog mjesta od dana 21.04.2011. godine sud je utvrdio da su radnici ED P., Z. A. i L. M. izvršili kontrolu mjernog mjesta te da su našli da okrivljeni u svom stanu neovlašćeno koristi električnu energiju, a isti zapisnik je okrivljeni potpisao bez primedbi.  
        Iz izvještaja iz KE za okrivljenog sud je utvrdio da je okrivljeni do sada dva puta osudjivan te da mu je u oba slučaja izrečena novčana kazna.  
        Kod ovakvog činjeničnog stanja sud je na osnovu svih izvedenih dokaza kao i na osnovu potpunog priznanja okrivljenog utvrdio da je okrivljeni izvršio krivično djelo, a na način mjesto i vrijeme kako je to bliže opisano u izreci ove presude.  
        Prilikom odredjivanja vrste kazne i prilikom odmjeravanja njene visine sud je u okviru opšte svrhe krivičnih sankcija cijenio i svrhu novčane kazne, pa je sud mišljenja da u konkretnom slučaju nije neophodno prema okrivljenom izricati drugu vrstu sankcija osim novčane kazne, jer će po mišljenju suda i novčana kazna dovoljno uticati na okrivljenog da više ne vrši krivična djela pa mu je izrekao novčanu kaznu u iznosu od 600,00 eura smatrajući da je ista adekvatna i primjerena težini i društvenoj opasnosti djela te da ista predstavlja onu mjeru koja je neophodna da bi se prema okrivljenom postigla svrha kažnjavanja predvidjena u članu 32. Krivičnog zakonika.  
        U smislu člana 199. i 202. ZKP CG sud je obavezao okrivljenog da na ime troškova vodjenja krivičnog postupka plati ovom sudu iznos od 82,50 eura, a isti iznos predstavlja naknadu i nagradu vještaku elektrostruke za izvršeno vještačenje, a iznos paušala od 27,50 eura sud je odredio imajući u vidu dužinu trajanja i složenost krivičnog postupka kao i imovno stanje okrivljenog.  
        U smislu člana 212. ZKP CG sud je obavezao okrivljenog da oštećenoj ED P. na ime štete plati iznos od 253,19 eura, a ovo u roku od 15 dana po pravnosnažnosti presude, jer je taj iznos izračunao vještak elektrostruke, i taj iznos je opredijelio i zastupnik oštećene u svom imovinsko -pravnom zahtjevu.  
        Sa iznijetih razloga odlučeno je kao u izreci presude.

OSNOVNI SUD U PLJEVLJIMA
dana 16.08.2011. godine
Zapisničar,
S u d i j a,
          Djondović Milenka                                                                           Branko Pejović

PRAVNA POUKA : protiv ove presude dozvoljena je žalba u roku od 8 dana po
prijemu iste
                                  Višem sudu u Bijelom Polju, a  preko ovog suda.  
DOSTAVLJENO:
1x ODT Pljevlja
1x okrivljenom
4x u predmet  