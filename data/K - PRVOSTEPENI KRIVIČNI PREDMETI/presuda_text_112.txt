U IME NARODA
Viši sud u Bijelom Polju, u vijeću sastavljenom od sudije Gorice Djalović,
kao predsjednika vijeća, i sudija porotnika Anice Jovanović i Dimitrija
Kaljevića, kao članova vijeća, uz učešće namještenika suda Sanele
Dizdarević, kao zapisničara, u krivičnom predmetu optuženih B.D., zbog
produženog krivičnog djela neovlašćena proizvodnja, držanje i stavljanje
u promet opojnih droga iz čl.300.st.1.u vezi čl.49. Krivičnog zakonika i
J.D., zbog krivičnog djela neovlašćena proizvodnja, držanje i stavljanje u
promet opojnih droga iz čl.300.st.1. Krivičnog zakonika, po optužnici
Višeg državnog tužioca Kt.br.22/10 od 22.04.2010. godine, nakon održanog
usmenog, glavnog i javnog pretresa, dana 01.09.2010.godine, u prisustvu
zamjenika Višeg državog tužioca, Rasima Jašarovića, optuženog B.D. i
njegovog branioca, advokata Č. B., i optuženog J.D. i njegovog branioca,
advokata J. Đ., dana 03.09.2010.godine, u prisustvu naznačenih lica, donio je
i objavio
PRESUDU
1.Optuženi B.D. JMBG 1507985280152 od oca P. i majke L., rođene Jurišević,
rodjen 15.07.1985 godine, u B., sa prebivalištem u Ul. ‘...’’ bb,
državljanin CG, po zanimanju mašinski tehničar, neoženjen, nalazio se u
pritvoru po naznačenom krivičnom djelu u vremenu od 13.04.2010. do
03.09.2010.godine.
2. Optuženi J.D. JMBG 2907983280156, od oca M. i majke R., rodjene G.,
rodjen 29.07.1983.godine u B., stalno nastanje naselje R. B., državljanin CG,
nezaposlen, neoženjen, završio Srednju vojnu školu, nalazio se u pritvoru
od 01.04.2010. do 03.09.2010.godine.
KRIVI SU
Što su:
Okrivljeni B.D., dana 31.03.2010.godine, u prijepodnevnim časovima u naselju
N., u blizini stambene zgrade ’’S’’, u B., za iznos od 30 €, neovlašćeno
prodao 4 pakovanja opojne droge-heroin u ukupnoj količini od 1 grama, koju je
okrivljeni J.D. neovlašćeno kupio, radi prodaje, a koju su mu ovlašćeni
službenici Uprave policije PJ B., dana 01.04.2010.godine, oko 22,15 časova u
blizini pješačkog mosta na rijeci ’’L.’’ koji spaja naselja N. i R. u B.,
pronašli, i to jedan zamotuljak od 0,28 grama je nadjen kod njega, dok je 3
zamotuljka u količini od 0,19 grama, 0,31 grama, i 0,22 grama, odbacio od
sebe, a isti su pronadjeni i privremeno oduzeti,
čime su izvršili po jedno krivično djelo neovlašćena proizvodnja,
držanje i stavljanje u promet opojnih droga iz čl.300.st.1. Krivičnog
zakolnika,
K.br.28/10
2
Pa sud primjenom tog zakonskog propisa i
čl.15,32,36,42,45,46.st.1.tač.3,čl.51,75.st.3 u vezi 1. i čl.300.st.6.
Krivičnog zakonika (Kz-a) i čl.199,200.st.2, 202.st.1. i 364. Zakonika o
krivičnom postupku ( Zkp-a).
OSUDJUJE
Optuženog B.D. na kaznu zatvora od 14 (četrnaest) mjeseci u koju kaznu mu se
uračunava vrijeme provedeno u pritvoru 13.04.2010. do 03. 09.2010. godne, a
Optuženog J.D. na kaznu zatvora u trajanju od 8 (osam) mjeseci, u koju kaznu
mu se uračunava vrijeme provedeno u pritvoru od 01.04.2010. do 03.09.2010.
godine.
Optuženi se obavezuju da na ime paušala plate iznos od po 80 €, kao i na ime
do sad nastalih troškova krivičnog postupka solidarno plate iznos od 44 € ,
dok optuženi B.D. se obavezuje da plati iznos od 400 €, a optuženi J.D. od
800 €, na žiro račun br. ..., sve u roku od 15 dana po pravnosnažnosti
presude, pod prijetnjom prinudnog izvršenja, dok će se o visini i obavezi
ostalih plaćanja troškova postupka donijeti posebno rješenje kada se ti
podaci pribave.
Prema optuženom J.D. izriče se mjera bezbijednosti oduzimanja predmeta, i to
opojne droge-heroin, u ukupnom neto iznosu od 1 grama, koja je privremeno
oduzeta od ovog optuženog, i koja se po pravnosnažnosti presude ima
uništiti.
O b r a z l o ž e nj e
Optužnicom Višeg državnog tužilaštva u Bijelom Polju, Kt. br. 22/10 od
22.04.2010 godine, optuženom B.D., stavljeno je na teret produženo krivično
djelo neovlašćena proizvodnja, držanje i stavljanje u promet opojnih droga
iz čl.300.st.1.u vezi čl.49. Krivičnog zakonika a optuženom J.D. krivično
djelo neovlašćena proizvodnja, držanje i stavljanje u promet opojnih droga
iz čl.300.st.1. Krivičnog zakonika, a sud je u radnjama optuženih našao
elemente krivičnih djela naznačenih u izreci presude.
Glavni pretres je održan i zaključen u prisustvu zamjenika VDT-a u Bijelom
Polju, R. J., optuženog B.D. i njegovog branioca, advokata Č. B., optuženog
J.D. i njegovog branioca, advokata J.Đ..
Zam. VDT-a Rasim Jašarović, u završnoj riječi na glavnom pretresu, ostao
je pri navodima iz optužnice, ističući da je izvedenim dokazima utvrdjeno
da su optuženi izvršili krivično djelo za koje se optužuju. Predložio je
da sud optužene oglasi krivim i osudi na kaznu po zakonu.
Optuženi B.D., u svojoj odbrani, datoj pred ovlašćenim policijskim
službenicima, je istakao da nikada nije prodavao drogu optuženom J.D. ili
bilo kom drugom licu, a kritičnog dana nije se ni sreo sa istim. Naveo je da
J. poznaje samo kao brata djevojke sa kojom je išao u školu, a dana
31.03.2010.godine, je u jutarnjim časovima završavao potrebnu dokumentaciju
u Područnom organu za prekršaje u B. i UP PJ B. za odlazak na izdržavanje
prekršajne zatvorske kazne u trajanju od 13 dana, i istog dana, oko 12,13
časova, prijavio se u OJ Zatvor u B.Polju. Istakao je da koristi broj
mobilnog telefona ..., a nije mu poznat broj telefona ....
U istražnom postupku ponovio je ove navode i dodao da se nikada nije družio
sa J.em i da lično ne konzumira drogu, te ponovio da istu niti kupuje niti
prodaje.
Na glavnom pretresu ostao je u svemu pri navodima iz ranijih iskaza, i
pojasnio da misli da je dokumentaciju oko odlaska na izdržavanje prekršajne
kazne,
3
dana 31.03.2010.godine, završio oko 10 časova, te da je na kratko otišao
kući a zatim u policijske prostorije u PJ u B. radi davanja neke izjave, i tu
se zadržao do 12 časova, dok je u zatvor primljen oko 12,20 časova. Istakao
je da živi u naselju N. u B.
U završnoj riječi u potpunosti je prihvatio završnu riječ svog branioca,
koji je u istoj naveo da tokom krivičnog postupka nijednom relevantnom
činjenicom nije utvrdjeno da je optuženi B. počinio krivično djelo za koje
se tereti, i tražio je od suda da istog oslobodi od optužbe.
Optuženi J.D., u svojoj odbrani, datoj pred ovlašćenim policijskim
službenicima, je istakao da heroin koristi oko mjesec dana i da ga je u tom
vremenu nabavljao od B.D., koji živi u B., u naselju N.. Od istog je kupovao
heroin desetak puta na način što bi ga pozvao sa broja svog mobilnog
telefona, ili mu poslao SMS poruku sa istog a koji glasi ..., a B. broj
telefona je ..., te bi se dogovarali kako da izvrše primorpedaju droge.
Mjesto gdje bi vršili primopredaju bilo bi u naselju N., iza zgrade ‘’S.’’
ili u blizini teniskih terena. Kupovao bi 3 do 4 pakovanja, ili pak 5 od oko
pola grama heroina, a ista bi mu plaćao po 10 € po pakovanju. U B. je došao
nedavno iz Beograda i od tad je drogu kupovao samo kod B., a istu je koristio
isključivo za svoje potrebe. Kritičnog dana, 31.03.2010.godine, u jutarnjim
časovima u gradu se vidio sa B.D. i dogovorili su se da mu u naselju N. proda
oko 2 grama heroina, i tom prilikom mu je odmah dao 30 €. Negdje oko 12
časova došao je u naselje N. do stambenih zgrada, gdje ga je čekao B., koji
mu je tom prilikom predao 4 nailonska zamotuljka u kojima se nalazio heroin.
U istražnom postupku ponovio je ove navode i dodao da se u jutarnjim
časovima, dana 31.03.2010.godine, sreo sa B., pa su se dogovorili da mu ovaj
preda 5 pakovanja heroina za koji će mu platiti iznos od 35 €, te da će se
naći u naselju N., iza stambenih zgrada, gdje mu je ovaj predao 5 tih
zamotuljaka za iznos od 35 €. Jedno od tih pakovanja je potrošio i kod njega
je ostalo još 4 pakovanja. Dana, 01.04.2010.godine oko 22 časa, dok je
šetao sa svojim bratom D., prišla su mu iznenada dva policajca, te je
odbacio 3 zamotuljka, dok mu je jedan ostao u džepu a ponovio je da je isto
imao namjeru da sam koristi a ne da prodaje.
Na glavnom pretresu izmijenio je svoju odbranu i istakao da heroin nije
kupovao od B., već od jednog momka iz B., koga zna po imenu D.. Taj momak bi
došao kolima u B., stim što bi prvo uspostavili kontakt putem SMS poruka
iako ne zna broj telefona tog lica a misli da ga ima zapisanog negdje kod
kuće. Taj broj telefona je dobio od nekog svog druga čije ime ne želi da
kaže. Uživalac je heroina oko pola godine i dnevno koristi po jedno
pakovanje od oko 0,5 grama ili manje, a razlike u iskazima objasnio je tako
što je naveo da je mislio da ako kaže da kupuje heroin od B. sebi će
olakšati položaj, i bio je pod dejstvom opijata, i još je naveo da kada je
ranije rekao da heroin koristi oko mjesec dana mislio je da se to samo odnosi
na period koliko je boravio u B.. B.a poznaje od ranije, iako nijesu u bliskim
odnosima, nekad bi sjeli zajedno u prostorije ‘’E’’ u B. i to ranije u odnosu
na kritična dešavanja, nekad bi se i čuli telefonskim putem, ali ne u
poslednje vrijeme. Istakao je da je iskaz promijenio kako bi promijenio i
način života, a B. je spomenuo tokom davanja iskaza u policiji, jer je broj
njegovog telefona bio memorisan u njegovom mobilnom telefonu, pa je na pitanje
policije da li istog poznaje naveo ono što je stajalo u njegovom iskazu. On
lično nije se nikada liječio od zavisnosti na opijate a ne zna da li je B.
uživalac opojnih droga.
U završnoj riječi u potpunosti je prihvatio završnu riječ svog branioca,
koja je u istoj navela da je optuženi J.D. pronadjenu količinu opojne droge
od 1 grama, držao
4
kod sebe isključivo za ličnu upotrebu, a ne za prodaju, stoga je predložila
da sud istog oslobodi od optužbe.
Sud je u dokaznom postupku izveo dokaze: saslušao svjedoke K. D. i J.D.;
pročitan je iskaz svjedoka K.S., i pročitani su: potvrda Uprave policije PJ
B.Polje od 01.04.2010.godine, o privremeno oduzetim predmetima od okrivljenog
J.D., izvještaj o analizi br... sačinjen od strane dipl.hemičara N. G., ,
pročitan je listing telefonskih komunikacija brojeva telefona ... i ... koji
pripadaju optuženom J.D. i telefonskog broja ... koji pripada optuženom B.
D., kao i nalaz vještaka za telekomunikacije, izvodi iz kaznene evidencije
izdati od strane Uprave policije PJ B., na ime B.D. i J.D..
Ocjenom odbrana i dokaza pojedinačno, te dovedeni u vezu jedni sa drugim, i
sa odbranom optuženih ponaosob, utvrdjeno je činjenično stanje u odnosu na
pravno bitne činjenice i okolnosti od značaja za utvrdjivanje krivice
optuženih, pa je, na osnovu nespornog u ovoj krivično-pravnoj stvari,
utvrdjeno da su, dana 01.04.2010.godine, ovlašćeni službenici UP PJ B., u
blizini pješačkog mosta na rijci ‘’L.’’, koji spaja naselja N. i R. u B.u,
pronašli kod optuženog J.D. jedan zamotuljak sa heroinom, čija gramaža je
naknadno utvrdjena, dok 3 zamotuljka sa istom vrstom droge i naknadno
utvrdjenom gramažom, je optuženi odbacio od sebe u momentu kontrole, a ta
droga je pronadjena i privremeno oduzeta.
Nesporne činjenice u ovoj krivičnopravnoj stvari utvrdjene su iz sadržine
izvedenih pismenih dokaza tokom postupka, iskaza svjedoka K.S. i K.D., i
odbrane optuženog J.D.. Naime, iz sadržine potvrde Uprave policije PJ B. od
01.04.2010.godine, o privremeno oduzetim predmetima od J.D., utvrdjuje se da
su od istog oduzeta četiri ručno pravljena zamotuljka od providne PVC folije
u kojima se nalazila prljavo bijela praškasta materija nalik na opojnu drogu-
heroin, stim što se daje proizvoljna količina od oko 2 grama, a oduzeta su i
dva mobilna telefona, od kojih je jedan sa brojem kartice .... Sadržina ovog
pismenog dokaza nije tokom postupka na bilo koji način učinjena spornom, tim
prije što je potvrdjena i samom ovjerom potpisa, a kasnije iskazom J.D.. Sam
optuženi J.D. nije sporio da su od njega kritičnom prilikom na opisani
način oduzeta 4 predmetna pakovanja sa pronadjenom praškastom materijom u
istim, a navedeno je potvrdjeno i kroz iskaze saslušanih svjedoka K.S.a i
K.D.. Ovi svjedoci, koji obavljaju dužnosti ovlašćenih policijskih
službenika pri UP PJ B.Polje, su u svojim medjusobno saglasnim iskazima
istakli da su se kritične večeri nalazili u blizini pješačkog mosta u R.,
jer su imali operativna saznanja da optuženi J. kod sebe posjeduje odredjenu
količinu droge namijenjenu za prodaju, te su vidjeli da su u jednom momentu
naišla dva lica, od kojih je jedan bio J., i kada se svjedok Krgović
legitimisao, J. je odbacio nešto od sebe na travnatu površinu u blizini
mjesta gdje je stajao, a na traženje policije da preda ukoliko posjeduje još
nešto kod sebe, sam je predao jedan zamotuljak, da bi kasnije na toj
travnatoj površini pronašli još 3 slična zamotuljka u kojim se nalazila
prljavo bijela praškasta materija.
Sud je u potpunosti prihvatio navode iz iskaza saslušanih svjedoka, jer su
isti dati u jasnom i uverljivom kazivanju, a u pogledu samog toka dešavanja,
potvrdjeni su kroz navode iz odbrane optuženog J.D. i svjedoka J. D., dok
nije sporno da je pronadjena praškasta materija u oduzetim zamotuljicima
opojna droga-heroin. Ovu činjenicu sud je utvrdio iz izvještaja- nalaza,
broj ..., dipl.hemičara N. G., iz kojeg se utvrdjuje da su na analizu
dostavljena dva uzorka od kojih je jedan ručno pravljeni zamotuljak od
plastične kese sa sadržajem praškaste supstance svijetlo braon boje neto
mase m=0,28 grama, a drugi 3 ručno pravljena zamotuljka od plastične kese sa
istim sadržajem pojedinačnih neto masa m=0,19 g, m=0,31 g, i m=0,22 g, i da
svi dostavljeni
5
uzorci sadrže diacetilmorfin- heroin koji je supstanca koja djeluje na
centralni nervni sistem, izaziva stanje zavisnosti i nalazi se na listi
opojnih droga.
Sud je u potpunosti prihvatio nalaz datog vještaka, jer se radi o vještaku
odgovarajuće struke i isti je dat po osnovu pravila struke i nauke i po
osnovu izvršene hemijske analize dostavljenih uzoraka.
Dakle, nije sporno, iz prethodno izvedenih dokaza, da su četiri zamotuljka
oduzeta od optuženog J.D., u sebi sadržala naprijed navedenu gramažu opojne
droge- heroin. Postavlja se kao sporno kako je optuženi J. došao u posjed
pronadjene droge i u koju je svrhu istu nabavio.
Sud je prilikom utvrdjivanja činjenica vezanih za ova sporna pitanja imao u
vidu sadržinu izvedenih dokaza, dovedenih u vezu sa odbranom optuženih
ponaosob i u medjusobnu vezu samih odbrana. Tako, sud je iz odbrane optuženog
J.D., koju je isti dao pred ovlašćenim policijskim službenicima i u bitnom
ponovio pred istražnim sudijom, a dovedeno u vezu sa listingom medjusobnih
telefonskih komunikacija dva optužena i nalazom vještaka za
telekomunikacije, utvrdio da je optuženi J. drogu, pronadjenu kod njega,
kupio kod optuženog B.. Naime, u svom iskazu, datom pred ovlašćenim
policijskim službenikom UP PJ B., u prisustvu branioca, optuženi J. je
decidan da se, dana 31.03.2010.godine, u jutarnjim časovima, u gradu sreo sa
optuženim B.em, gdje su se dogovorili da mu ovaj proda oko 2 grama heroina za
iznos od 30 €. Tog istog dana oko 12 časova, došao je u naselje N. u B.,
gdje ga je čekao B., koji mu je tom prilikom predao 4 nailonska zamotuljka u
kojima se nalazio heroin. Sud je ove navode iz odbrane optuženog J. prihvatio
kao ubjedljive i jasne, pogotovu što su isti dati prilikom saslušanja
neposredno nakon kritičnih dešavanja, a dovedeni u vezu sa odbranom
optuženog B. u kojoj isti, iako negira da je bilo kada prodavao drogu, u
pogledu toka dešavanja i njegovog kretanja na dan, 31.03.2010.godine, njegovo
kazivanje ostavlja izvjesnost da se primopredaja izvršila na način na koji
je to u svom iskazu opisao J. Naime, optuženi B. je u svojoj odbrani istakao
da se u jutarnjim časovima tog dana nalazio u Područnom organu za prekršaje
u B.Polju, gdje je završavao potrebnu dokumentaciju za odlazak na
izdržavanje prekršajne zatvorske kazne, da bi se istog dana, oko 12,30
časova, javio u gradski zatvor na izdržavanje date zatvorske kazne, pa
imajući u vidu da se prostorije prekršajnog organa nalaze u gradu, a zatvor
u naselju N., u kom naselju živi optuženi B., sasvim je izvjesna mogućnost
da se tog dana, kako je to istakao optuženi J., sreo sa njim u gradu, gdje su
se dogovorili oko kupovine i gdje mu je optuženi J. dao novac, a logično da
B. kod sebe nije posjedovao ugovorenu količinu droge, s obzirom da je
završavao dokumentaciju pred nadležnim državnim organima, te da je
došavši kući u naselje N., neposredno prije nego što se javio u gradski
zatvor, koji se nalazi u tom istom naselju, sreo se sa optuženim J.em i
predao mu 4 pakovanja heroina, kako to ovaj tvrdi u svom iskazu. Ovo tim prije
što navedeno dovedeno u vezu sa nalazom vještaka za telekomunikacije, S.
Š., koji je dat po osnovu medjusobnih poziva brojeva telefona koje koriste
oba optužena, a korišćenje kojih brojeva oni nijesu učinili spornim,
utvrdjuje se da su optuženi tokom marta mjeseca 2010.godine, imali medjusobno
ostvarene 83 komunikacije, što ukazuje da su medjusobno se dobro poznavali,
koju činjenicu optuženi B. pokušava u svojoj odbrani da negira, a koje
navode je sud cijenio kao isključivo usmjerene na izbjegavanje sopstvene
krvice. Medjutim, sud je imao u vidu i navode iz iskaza optuženog J.a da je
ranije u više navrata kupovao heroin kod B., i to tokom marta mjeseca
2010.godine, koje navode nije prihvatio kao utvrdjene u smislu utvrdjenja
krivice na strani optuženog B.a za date protivpravne radnje, jer u tom dijelu
ne samo da nema konkretnih corpus delicti dokaza, već nedostatuju i osnovni
elementi za postojanje
6
konkretnog krivičnog djela- precizno utvrdjeno vrijeme, tačne količine i
vrijednosti novca za svaku pojedinačno preduzetu primopredaju, ali je kroz
listinge dokazan intenzivni medjusobni telefonski kontakt, sud cijenio kao
okolnost koja ukazuje na vjerodostojnost iskaza optuženog J. datih u
pretkrivičnom i istražnom postupku.
Sud nije prihvatio navode iz odbrane optuženog J.a iz istražnog postupka, u
dijelu u kom ističe da je za iznos od 35 € kupio pet pakovanja heroina, od
kojih je jedno pakovanje utrošio za ličnu upotrebu, cijeneći ih kao
usmjerene na olakšavanje sopstvenog krivičnopravnog položaja i izbjegavanje
krivice u pokušaju da predstavi da je spornu drogu kupovao isključivo za
svoje potrebe. Naime, ovaj optuženi je u pretkrivičnom postupku bio decidan
da je od B. kupio 4 pakovanja heroina za iznos od 30 €, a sva 4 pakovanja su
kasnije i pronadjena kod njega. U svemu ostalom navodi iz odbrane optuženog
J.a iz pretkrivičnog i istražnog postupka su identični, osim u ovom dijelu
gdje optuženi, po ocjeni suda, pokušava da predstavi da je drogu kupio za
svoje potrebe. Sud u konačnom nije prihvatio njegove navode da je drogu
kupovao za sopstvene potrebe s obzirom da su isti neubedljivi, jer tokom
davanja iskaza mijenja iste u pogledu vremena korišćenja opojnih droga, pa
nekad iznosi da je to jedan mjesec, a nekad pola godine, davajući neubedljiva
objašnjenja za navedene razlike te da navodno dnevno koristi po jedno
pakovanje heroina od oko 0,5 grama pa i manje, što ukazuje da bi isti bio
zavisnik od upotrebe heroina a što je opet u nesaglasnosti sa njegovim
iskazom da se nikada ranije nije ni liječio, niti imao bilo kakvih problema
vezano za konzumiranje droge. Ovo pogotovu dovedeno u vezu sa navodima iz
iskaza svjedoka J. D. koji je istakao, da su kritičnog dana,
01.04.2010.godine, on i njegov brat D.izašli da prošetaju, pa ih je policija
zaustavila kod pješačkog mosta u naselju R., što ukazuje na neubjedljivost
iskaza optuženog D., jer je, životno gledano, nelogično da isti, odlazeći
u šetnju bez određenog cilja sa svojim bratom, i to nakon odgledanog samo
poluvremena utakmice, sa sobom ponese sva četiri prethodno kupljena pakovanja
heroina, koja zatim pokušava da odbaci od sebe, što ukazuje da je svjestan
zabranjenosti svog postupanja, odnosno da je dati heroin imao namjeru da
proda. Na ovakav zaključak suda ukazuje i činjenica da se radilo o 4
pakovanja približno iste gramaže, što ukazuje da su kao takva bila
namijenjena za dalju prodaju, jer da je optuženi J. heroin isključivo
koristio za svoje potrebe i, kako sam kaže, dnevno jedno pakovanje, imajući
u vidu navode iz iskaza svjedoka J. D. ‘’ da je taj dan zatekao svog brata
kako konzumira heroin’’, bilo bi logično da je utrošio potrebnu dozu i da
nema nikakve potrebe da sa sobom nosi dodatne količine heroina, ukoliko bi
isti bio namijenjen samo za ličnu potrebu. Naprotiv, sud je mišljenja da je
sporni heroin, koji je pronadjen kod njega, optuženi J.D. imao namjeru da
proda. Iskaz svjedoka J. Danila sud je prihvatio u dijelu koji se odnosi na
dešavanja prilikom pronalaska heroina kod optuženog J.a, jer je isti
potvrdjen ostalim izvedenim dokazima tokom postupka, dok navode da je taj isti
dan prvi put vidio brata kako konzumira heroin, sud je cijenio kao usmjerene
na olakšavanje krivičnopravnog položaja ovog optuženog i pokušaj da
svojim iskazom potvrdi navode iz odbrane optuženog J.a da heroin koristi za
svoje potrebe, posebno imajući u vidu da je svjedok dao neubedljivo
objašnjenje kao odgovor optuženog na njegovo pitanje ‘’zašto to čini’’,
navodno zbog porodičnih problema, a kako se radi o bliskim članovima
porodice, logično bi bilo da je isti i upoznat sa tim tzv. problemima.
Sud je, stoga, prilikom ocjene odbrane optuženog J. istu prihvatio kako je
data u pretkrivičnom i istražnom postupku, osim razlike koja se odnosi na
broj i cijenu pakovanja kupljenog heroina, sa razloga koji su ranije
elaborirani, a nije prihvatio navode koji se odnose na svrhu u koju je
predmetna droga nabavljena, cijeneći
7
navedeno- da je nabavljena za ličnu upotrebu, isključivo usmjereno na
izbjegavanje sopstvene krivice, dok izmijenjenu odbranu ovog optuženog sa
glavnog pretresa sud je cijenio kao pokušaj olakšavanja krivičnopravnog
položaja optuženog B.. Naime, na glavnom pretresu optuženi J. je izmijenio
svoju prethodno iznijetu odbranu i istakao da je heroin kupio od nekog momka
iz B., po imenu D., a nije sudu pružio bilo kakvo objašnjenje i podatke o
tom licu, koji bi eventualno mogli poslužiti za provjeru njegovih navoda.
Njegov izmijenjeni iskaz je pun nelogičnosti- ‘’neko lice, kog zna samo po
nadimku, iz Berana, dolazi i u B. na SMS poziv da mu proda drogu’’, stim što
optuženi kao što je iznijeto ne navodi o kom se licu radi, ne daje njegov
broj telefona, i pri tom ističe kako ovaj sam dodje u B. na njegov poziv da
mu proda malu količinu droge, što evidentno govori o neisplativosti ‘’takvog
poslovanja’’, pa samim tim i nelogičnosti i neubedljivosti izmijenjene
odbrane optuženog J.a. Ovaj optuženi nije na uvjerljiv način ni objasnio
odstupanja u svojim iskazima, tvrdeći ‘’da želi da izmijeni način
života’’, koje objašnjenje se ne zasniva na činjenicama i okolnostima koje
je moguće provjeriti, već predstavlja paušalnu izjavu.
Takodje, sud nije prihvatio ni odbranu optuženog B. u kojoj isti decidno
negira da je bilo kada, pa ni kritičnog dana, prodavao heroin J.u, i da sa
istim nije kontaktirao na bilo koji način, lično ili putem telefona, a što
je u suprotnosti, kako sa odbranom iz pretkrivičnog i istražnog postupka
samog J., tako i sa sadržinom nalaza vještaka za telekomunikacije,datog po
osnovu listinga telefonskih poziva optuženih u martu mjesecu 2010,godine, iz
kojeg se nesumljivo utvrdjuje da su oba optužena imala intenzivnu medjusobnu
telefonsku komunikaciju, a detaljnije razloge o tome sud je dao prilikom
analize datog nalaza i odbrane optuženog J. Stoga, odbranu optuženog B.a,
sud je cijenio kao isključivo usmjerenu na izbjegavanje sopstvene krivice.
Prilikom pravne kvalifikacije radnji optuženih pojedinačno, sud je vezano za
postupanja optuženog B. imao u vidu da mu je optužbom stavljeno na teret
produženo krivično djelo neovlašćena proizvodnja, držanje i stavljanje u
promet opojnih droga, ali je cijenio da iz samog opisa radnje datog u optužbi
ne proizilazi konstrukcija produženog krivičnog djela, jer se produženo
krivično djelo sastoji od dvije ili više radnji od kojih svaka pojedinačno
predstavlja izvršeno krivično djelo koje kao takvo nije navedeno u datoj
optužbi, jer je paušalno navedeno da je optuženi B. ‘’u više navrata tokom
marta 2010.godine, neovlašćeno prodao optuženom J. heroin.... i to 4 do 5
pakovanja za iznos od 10 € po pakovanju.... , koje činjenice nijesu precizno
navedene a s obzirom da se radi o odlučnim činjenicama koje su od značaja
za postojanje pravne kontrukcije produžnog krivičnog djela, to je sud
mišljenja da iz datog činjeničnog opisa proizilazi da se radi o jednom
krivičnom djelu, stim što je isto dokazano u manjem obimu i manjoj
kriminalnoj količnini nego kako je to naznačeno optužbom, pa je u tom
smislu sadržano u izreci presude.
Naime, tokom postupka, po osnovu utvrđenog činjeničnog stanja, je nesumljivo
dokazano da je optuženi J. kupio 4 pakovanja heroina , ukupne gramaže od 1
grama, za iznos od 30 €, od optuženog B., sa namjerom prodaje datog heroina i
ta pakovanja heroina su od strane ovlašćenih policijskih službenika UP PJ
B., pronadjena kod J., pa su na taj način, dakle B. neovlašćenom prodajom,
a J. neovlašćenom kupovinom radi prodaje date količine heroina u svojim
radnjama ostvarili elemente po jednog krivičnog djela neovlašćena
proizvodnja, držanje i stavljanje u promet opojnih droga iz čl.300.st.1.
Kz-a.
Činjenica da se radi o zabranjenim radnjama utvrdjuje se iz Zakona o
proizvodnji i prometu opojnih droga (‘’Sl.list SRJ’’,br.46/96), u kom je
propisano da
8
izmedju ostalih radnji, da bavljenje prometom lijekova koji sadrže opojne
droge, mogu vršiti isključivo pravna lica i izuzetno preduzetnici
registrovani za obavljanje ove djelatnosti uz dozvolu nadležnog organa, a ne
i fizička lica. U Rješenju o utvrdjivanju opojnih droga (Sl.list
SRJ.br.44/02) supstanca heroin sa hemijskim nazivom diacetil morfin, utvrdjena
je kao opojna droga pod rednim brojem 231. Navedeni propisi SRJ primjenjuju se
na području Crne Gore po čl.11. Ustanvnog zakona za sprovodjenje Ustava Crne
Gore ( Sl.list CG br.1/07).
U konkretnom slučaju, utvrđeno je da su optuženi neovlašćeno stavili u
promet opojne droge, i to optuženi B. kroz radnju prodaje, a optuženi J.
kroz radnju kupovine radi prodaje. Činjenica da je promet opojnih droga
zabranjen predstavlja opšte poznatu činjenicu, pa je zato kod učinioca koji
se bave prometom istih uvijek prisutna svjest o neovlašćenom postupanju.
Dakle, optuženi su znali da je supstanca koju su stavili u promet opisanim
radnjama opojna droga, znali su za štetna dejstva iste i posledicu koja se
ogleda kroz apstraktnu opasnost za zdravlje neodređenog broja ljudi, a znali
su da ne posjeduju ovlašćenje za bavljenje prometom, te imajući u vidu ovaj
psihički odnos optuženih prema izvršenju predmetnih krivičnih djela, sud
stanovišta da su ista izvršili sa umišljajem.
Prilikom odmjeravanja kazne optuženim pojedinačno, cijenjene su okolnosti od
uticaja na visinu iste a koje su predvidjene članom 42 KZ , kao i to da je u
konkretnom slučaju učiniocu predmetnog krivičnog djela zaprijećena kazna
zatvora od 2 do 10 godina. Na strani oba optužena sud je od olakšavajućih
okolnosti, a cijeneći njihove lične prilike, našao da se radi o mladjim
osobama, nezaposlenim licima, lošeg imovnog stanja, a prilikom ocijene
otežavajućih okolnosti, sud je otežavajuću okolnost našao na strani
optuženog B.D., s obzirom da se radi o licu koje je jednom osudjivano, iako
je sud pri tom imao u vidu da se ne radi o istovrsnom krivičnom djelu sa
predmetnim, dok kod optuženog J. sud nije našao otežavajuće okolnosti.
Stoga, cijeneći sve olakšavajuće okolnosti na strani oba optužena, u
njihovoj sveobuhvatnosti, kao osobito olakšavajuće, sud im je ublažio
zakonom propisanu kaznu i cijenio da će se i sa ublaženom kaznom postići
svrha kažnjavanja i ostvariti ciljevi specijalne i generalne prevencije, te
je optuženog B.D. osudio na kaznu zatvora od 14 mjeseci, a optuženog J.D. na
kaznu zatvora od 8 mjeseci.
Shodno čl.51.st.1. Zkp-a u izrečene kazne zatvora optuženim se ima
uračunati vrijeme provedeno u pritvoru, i to optuženom B.D. od 13.4.2010. do
03.09.2010.godine, a optuženom J.D. od 01.04.2010. do 03.09.2010.godine
Shodno čl.199, 200 st.2 i 202 st.1 Zkp-a, optuženi su obavezani da ovom sudu
na ime paušala plate iznos od po 80,00 €, kao i na ime troškova krivičnog
postupka solidarno plate iznos od 44 €, koji se odnosi na troškove na ime
nagrade isplaćene vještaku za telekomunikacije, dok optuženi B.D. je
obavezan da plati iznos od 400 €, a optuženi J.D. iznos od 800 €, koji
troškovi se odnose na ime nagrade za rad postavljenim braniocima po
službenoj dužnosti u pretkrivičnom postupku, dok će se o visini i obavezi
plaćanja ostalih troškova postupka donijeti posebno rješenje kada se ti
podaci pribave.
Na osnovu čl.75.st.3 u vezi 1. i čl.300.st.6. Kz-a, izrečena je mjera
bezbjednosti oduzimanja predmeta od optuženog J.D., i to heroina u izreci
naznačenoj gramaži, te uništenja predmetne opojne droge, pošto se radi o
obaveznoj mjeri.
Sa iznijetog odlučeno je kao u izreci presude,shodno čl.364 Zkp-a.
Zapisničar, Sanela Dizdarević
VIŠI SUD U BIJELOM POLJU Dana, 03.09.2010. godine.
PREDSJEDNIK VIJEĆA – SUDIJA, Gorica Đalović
DN-a po primjerak presude
Dostaviti:
-Višem državnom tužiocu u B.Polju,
-optuženom B.D. iz B.Polja-Nikoljac,
-braniocu optuženog, adv. Čurović Božidaru iz B.Polja, -optuženom J.D. iz B.Polja- Rakonje,
-braniocu optuženog, adv. Jeleni Đalović iz B.Polja. 
PREDSJEDNIK VIJEĆA-SUDIJA, Gorica Đalović
PRAVNA POUKA :
Protiv ove presude može se izjaviti žalba Apelacionom sudu RCG Podgorica u
roku od 15 dana od dana prijema a preko ovog suda.
9