OSNOVNI SUD U PLAVU
K.br. 16/2012  
U IME CRNE GORE
      OSNOVNI SUD U PLAVU,  sudija  Hilmija Sujković, sa zapisničarem Senadom Radončić, u krivičnom predmetu optužene Dj. – J. I., iz B. ,zbog krivičnog djela izdavanje čeka i sredstava bezgotovinskog plaćanja bez pokrića iz čl. 263. st. 3. u vezi st. 2. Krivičnog zakonika, po optužnici  Osnovnog državnog tužilaštva u Plavu,  Kt.br. 10/2012  od 15.03.2012 god. po održanom usmenom, glavnom, javnom pretresu u prisustvu: optužene, njenog branioca advokata P. D. i  zamjenika  ODT u Plavu Rugovac Drite, a u odsustvu predstavnika oštećenog D.O.O. "B". J. B.,donio je i javno objavio dana 25.05.2012. godine

P R E S U D U
      Optužena DJ. – J. I. , JMBG  ... od oca  R. i majke D. rodj. R., rodjena ... god. u A., sa prebivalištem u B., naselje P., državljanka C. G., penzionerka udata, majka jednog djeteta, pismena, završila srednju farmaceutsku školu,  lošeg imovnog stanja, neosudjivana,

K r i v a    j e
      Što je:

      Dana 13.04.2011 god. u apoteci "D" u P.,  kao ovlašćeni zastupnik D.O.O. "M" u čijem sastavu posluje ova apoteka, izdala mjenicu ser. broj AA... kao sredstvo obezbedjenja plaćanja robe firmi D.O.O. "B" iz N., sa rokom dospjeća 20.06.2011. god. na način što je od ove firme preuzela robe -ljekova, medicinskih pomagala i drugih farmaceutskih proizvoda u vrijednosti od 4.738,59 eura i kao sredstvo obezbedjenja plaćanja izdala ovu mjenicu i mjenično ovlašćenje koje je svojeručno potpisala i ovjerila pečatom firme D.O.O. "M" iako je znala da na žiro računu nema pokriće , zbog čega  se izdata mjenica po dospjelosti nije mogla realizovati , pa je na taj način  D.O.O. "M" i sebi pribavila protivpravnu imovinsku korist u navedenom iznosu.

      \- Čime je izvršila krivično djelo izdavanje čeka i sredstava bezgotovinskog plaćanja bez pokrića iz čl. 263. st. 3. u vezi st. 2. Krivičnog zakonika

      Pa joj sud za izvršeno krivično djelo na osnovu navedenog zakonskog propisa te primjenom članova :  4, 32,  36, 42, 52,  53  i  54  KZ  i  čl. 374 ZKP, i z r i č e

USLOVNU OSUDU
      Kojom joj utvrdjuje kaznu zatvora u trajanju od 1 (jedne) godine i istovremeno odredjuje da se ista neće izvršiti ako optužena za vrijeme od 2 (dvije) godine dana po pravosnažnosti presude ne učini novo krivično djelo.

      Optužena se obavezuje da na ime troškova krivičnog postupka-paušala, plati iznos od 50,00 (pedeset) eura, u roku od 15 dana po pravosnažnosti presude pod prijetnjom prinudnog izvršenja.

      Na osnovu čl. 239. st. 2. ZKP optužena je dužna da na ime pričinjene štete tj. glavnog duga oštećenom D.O.O. "B", iz N., plati iznos od 4.738,59 eura,  u roku od 15 dana po pravosnažnosti presude , dok se za ostali dio odštetnog zahtjeva oštećeni upućuje da isti ostvaruje u parnici.

O  b r a z l o ž  e n j e
      Osnovno državno tužilaštvo u  Plavu, optužnicom Kt. 10/2012 od 15.03.2012. god. optužilo je Dj. – J. I., iz B., za krivično djelo izdavanje čeka i sredstava bezgotovinskog plaćanja bez pokrića iz čl. 263. st. 3. u vezi st. 2. Krivičnog zakonika.

      Pri podnesenoj optužnici je sve do kraja krivičnog postupka u svemu ostala i zamjenik ODT u Plavu Rugovac Drita,  pa je u završnoj riječi predložila sudu da optuženu Dj. – J. I., oglasi krivom za  navedeno krivično djelo i  osudi je na kaznu zatvora u trajanju od 3 mjeseca .

      Predstavnik oštećenog D.O.O. "B" iz N., vlasnik J. B., nije dao završnu riječ jer nije ni pristupio na glavni pretres od 25.05.2012. god. ali se  u  svojoj  izjavi datoj pred ODT u Plavu,  koju je sud na saglasan predlog stranaka pročitao na ovom glavnom pretresu, pridružio krivičnom gonjenju protiv optužene i zadržao pravo da odštetni zahtjev ostvaruje u parnici.

      Izjašnjavajući se o optužbi ODT u Plavu, optužena Dj. – J. I. je u svojim odbranama kod ODT u Plavu i na glavnom pretresu u potpunosti priznala izvršenje krivičnog djela koje joj je ovom optužbom stavljeno na teret a samim tim i krivicu za ovo krivično djelo. Naime, i pored toga što je u svojoj odbrani datoj pred zamjenikom ODT u Plavu, dana 21.02.2012. god.  navela da u pogledu mjenice , kao hartije od vrijednosti, nema nikakvo znanje i iskustvo  u svojoj odbrani sa glavnog pretresa je pojasnila da se ovakvo njeno kazivanje odnosilo na njeno znanje o mjenici u cjelini ali ne i na dio da se prilikom njenog izdavanja mora imati pokriće jer je prilikom izdavanja sporne mjenice znala ne samo da se mjenica ne može izdati bez pokrića već i da  takvim izdavanjem čini krivično djelo koje joj je javnom optužbom stavljeno na teret. Što se tiče samog izdavanja sporne mjenice ser. br. AA..., kao sredstva obezbedjenja plaćanja robe firmi D.O.O. "B" iz N. , istakla je da je njen sin J. M., kod Privrednog suda u Podgorici, dana 21.01.2011 god. pod reg.br. ... ,   registrovao Društvo sa ograničenom odgovornošću "M"  i u okviru ovog društva otvorio apoteku pod nazivom "D". Pošto M. studira u Americi,  to je sve poslove oko funkcionisanja ove firme i apoteke ona preduzimala kao ovlašćeni zastupnik. U tom smislu je dana 13.04.2011 god. sa firmom D.O.O. "B" iz N., koja se bavi veleprodajom ljekova i medicinskih pomagala, lično zaključila ugovor o kupoprodaji i kao kupca na ovom ugovoru po punomoćju potpisala sina J. M.. Nakon toga je na osnovu ovog ugovora od pomenute firme naručila i preuzela razne robe u vrijednosti od oko 4.800,00 eura, sa rokom plaćanja od 30 dana od dana njene isporuke. Tom prilikom je kao sredstvo obezbedjenja plaćanja ove robe firmi D.O.O. "B." izdala spornu mjenicu i mjenično ovlašćenje iako je znala da na računu firme koju zastupa nema novčanih sredstava. Potrebnih novčanih sredstva za plaćanje ove robe, na računu firme nije bilo ni po dospjelosti ove obaveze kao ni  prilikom  aktiviranja mjenice na naplatu od strane D.O.O. "B" ,  dana 20.06.2011 god.. Dalje je navela da u pismenoj evidenciji firme nema nikakvih podataka o tome da li je , i ako jeste u kojoj  mjeri, izvršila svoje obaveze prema D.O.O. "B" iz N., i da je iz tog razloga  spremna da ovu firmu u potpunosti obešteti u iznosu koji  joj se optužnicom ODT stavlja na teret. Na kraju je još jednom navela da je svjesna da je ovakvom svojom radnjom izvršila krivično djelo koje joj se javnom otptužbom stavlja na teret i izrazila žaljenje i kajanje zbog njegovog izvršenja.  
      U završnoj riječi je u potpunosti prihvatila konačnu riječ svog branoca advokata P. D., koji je istakao da je u toku glavnog pretresa, kako izvedenim dokazima tako i potpunim priznanjem optužene , činjenično stanje u cjelosti utvrdjeno  i teza javne optužbe u potpunosti dokazana, te da se samim tim kao centralno i jedino pitanje u ovoj krivično pravnoj stvari  postavlja pitanje vrste i visine kazne koju će sud izreći optuženoj za izvršeno krivično djelo . Stim u vezi je dalje naveo da na strani optužene stoje brojne olakšavajuće okolnosti , kao što su: da je uzorna supruga i majka , da ranije nije osudjivana , da je priznala izvršenje krivičnog djela koje joj je stavljeno na teret i da je  izrazila kajanje zbog njegovog izvršenja i spremnost  da oštećeno preduzeće D.O.O. "B" u potpunosti obešteti, pa je sobzirom na sve navedene olakšavajuće okolnosti predložio  da joj sud za izvršeno krivično djelo izrekne uslovnu osudu jer smatra da će se u konkretnom slučaju i ovom sankcijom u potpunosti ostvariti svrha kažnjavanja ne samo u pogledu specijalne već i u pogledu generalne prevencije. Ovo utoliko prije  što je očigledno da optužena , kako zbog svojih godina starosti tako i zbog velikog životnog iskustva , ubuduće neće činiti ovakva ili slična krivična djela , tako da će se u konkretnom slučaju i izricanjem uslovne osude u potpunosti postići svrha kažnjavanja .

      Sud je cijenio priznanje optužene Dj. – J. I. u pogledu izvršenja krivičnog djela koje joj je javnom optužbom stavljeno na teret,   pa je našao da je isto jasno, logično, potpuno i što je najbitnije u svemu u skladu sa izvedenim dokazima , te ga je kao takvo u potpunosti prihvatio. Naime, sud je radi provjere priznanja optužene ,odnosno radi što pravilnijeg i zakonitijeg rešavanja ove krivične stvari u dokaznom postupku izveo sledeće dokaze: na saglasan predlog stranaka pročitao iskaz predstavnika oštećenog D.O.O. "B" iz N., vlasnika J. B., koji je isti dao na zapisniku kod  ODT u Plavu dana 15.03.2012. godine, ugovor o kupoprodaji br. ... od 13.04.2011 godine, zaključen izmedju D.O.O. "B" iz N., kao prodavca i D.O.O. "M" iz B, kao kupca, mjenično ovlašćenje dužnika D.O.O. "M" iz B. i  dopise P. banke Crne Gore , br. ... od 27.06.2011 godine  i br.  ...od 22.02.2012 godine  i izvršio uvid u mjenicu serijski br. AA ...,  izvod otvorenih stavki D.O.O "B" iz N. na dan 28.06.2011 godine,  izvod iz Centralnog registra Privrednog suda u Podgorici za D.O.O. "M" B., reg. br.... od 21.01.2011 godine ,  kartice računa u platnom prometu  D.O.O "M" B. ,za period od 26.03.2011- 31.12.2011  godine , izvode P. banke Crne Gore o stanju i promjeni sredstava D.O. O. "M" B., na dane 20.06.2011  i 08.08.2011 godine  i izvod iz kaznene evidencije za optuženu Dj. – J. I. , br. 245/12-530 od 10.04.2012. godine, izdat od Uprave policije - Ispostave Andrijevica, pa je ocjenom izvedenih dokaza i njihovim uporedjivanjem sa odbranom optužene utvrdio da isti u potpnosti potvrdjuju njeno  priznanje.

      Tako je  vlasnik i predstavnik oštećenog D.O.O. "B" iz N., J. B., u svom iskazu datom pred zamjenikom ODT u Plavu , dana 15.03.2012. godine,  koji je sud na saglasan predlog stranaka pročitao na glavnom pretresu, u svemu potvrdio priznanje optužene, kako u pogledu vremena i mjesta tako i u pogledu načina  izvršenja predmetnog krivičnog djela. Naime, izjašnjavajući se o poslovnoj saradnji frimi D.O.O. "B" iz N.  i D.O.O. "M" iz B., kao i o izdavanju sporne mjenice od strane optužene Dj. – J. I., kao sredstva obezbedjenja plaćanja uzete robe svjedok J. B. je istakao da se D.O.O. "B", čiji je vlasnik i izvršni direktor, bavi prometom ljekova i farmaceutskih proizvoda na veliko. Negdje početkom aprila mjeseca 2011 godine, optužena I. je putem telefona kontaktirala referente prodaje u ovoj  firmi i predložila im da ostvare poslovnu saradnju sa njenom firmom D.O.O. "M" odnosno apotekom zv. "D" koja posluje u okviru ove firme . Pošto su je tom prilikom referenti upoznali o ukupnoj poslovnoj saradnji i o načinu plaćanja uzete robe, optužena je prihvatila sve njihove uslove. Dana 13.04.2011 godine, optužena je sa njegovom firmom potpisala ugovor o kupoprodaji na osnovu kojeg joj je istog dana po fakturi br. ... , isporučena roba - ljekovi i farmaceutski proizovodi u vrijednosti od 2.872,80 eura. Kao sredstvo obezbedjenja plaćanja ove robe optužena je izdala mjenicu ser.br. AA... koju je lično potpisala i ovjerila pečatom D.O.O. "M" B.. Dana 20.04.2011 god. D.O.O. "M", odnosno apoteci "D" je po fakturi ... od strane njegove firme ponovo isporučena roba u vrijednosti od 1.865,79 eura. Nakon što su dana 13.05.2011. god. po fakturi br. ..., odnosno dana 20.05.2011 god., po fakturi ..., dospjeli rokovi za plaćanje uzete robe, referenti njegove firme su u vezi isplate ovog duga u više navrata kontaktirali optuženu Dj. – J. I. , ali ona ni nakon ovih opomena nije izmirila svoje obaveze . Zbog toga su bili prinudjeni da mjenicu, koju je kao sredstvo obezbedjenja plaćanja izdala optužena , aktiviraju za naplatu   kod P. banke Crne Gore , dana 20.06.2011 godine, na ukupan dugovani iznos od 4.738,59 eura. Medjutim, kako na žiro računu D.O.O. "M" ni tog dana nije bilo novčanih sredstava,  to se ni na taj način njegova firma nije mogla naplatiti za datu robu. Zbog toga su za naplatu ovog potraživanja bili prinudjeni da kod Privrednog suda u Bijelom Polju pokrenu izvršni postupak,  u kojem postupku je ovaj sud  svojim rješenjem Iv.br. 810/11 dozvolio predloženo izvršenje na osnovu vjerodostojne isprave , koji postupak je u toku.

      Priznanje optužene Dj. – J. I. u pogledu izvršenja predmetnog krivičnog djela  su u svemu potvrdili i  izvedeni pismeni dokazi,  jer je i na osnovu ovih dokaza, koje je sud u potpunosti prihvatio kao tačne i vjerodostojne, utvrdjeno ne samo da je optužena dana 13.04.2011 god. u svojstvu ovlašćenog zastupnika D.O.O. "M" iz P., kao sredstvo obezbedjenja plaćanja robe D.O.O "B" iz N. u ukupnoj vrijednosti od 4.738,59 eura izdala mjenicu ser. br. AA..., već i da prilikom izdavanja ove mjenice na žiro računu svoje firme za kupljenu robu nije imala pokriće tj. potrebna novčana sredstva.

      Tako je na osnovu  izvoda iz Centralnog registra Privrednog suda u Podgorici , reg. br. 50595732/001 od 21.01.2011 godine bliže utvrdjeno da je u ovom sudu navedenog dana i pod navedenim brojem registrovano  Društvo sa ograničenom odgovornošću "M" B., čiji je osnivač i izvršni direktor J. M. a ovlašćeni zastupnik optužena Dj. – J. I. , čime je potvrdjeno priznanje optužene u dijelu da je u predmetnom slučaju izdavanja sporne mjenice ser.br. AA..., kao sredstva obezbedjenja plaćanja uzete robe od firme D.O.O. "B" iz N., postupala kao ovlašćeni zastupnik firme D.O.O. "M" iz B., koja je vlasništvo njenog sina.

      Na osnovu Ugovora o kupoprodaji br. ... od 13.04.2011 godine je dalje utvrdjeno da je optužena Dj. – J. I., kao ovlašćeni zastupnik  D.O.O. "M" iz B.,  navedenog dana sa D.O.O. "B" iz N.,  zaključila ovaj ugovor radi kupoprodaje razne vrste robe sa rokom plaćanja od 30 dana od dana njene isporuke i da je D.O.O "M" iz  B., kao kupac, obavezan da D.O.O. "B" iz N., kao prodavcu, radi obezbedjenja plaćanja kupljene robe dostavi mjenicu  koju će prodavac pustiti na naplatu u slučaju neblagovremenog plaćanja kupljene robe, dok je na osnovu   mjenice ser. br. AA... i mjeničnog ovlašćenja utvrdjeno da je optužena postupila po obavezi iz ovog ugovora i iste lično izdala odnosno potpisala i ovjerila okruglim pečatom D.O.O. "M" B. , na iznos od 4.738,59 eura, sa dospjećem na dan 20.06.2012. godine,  čime je potvrdjeno priznanje optužene i u dijelu da je ne samo bila upoznata i znala da mjenica koju je izdala predstavlja sredstvo obezbedjenja plaćanja kupljene robe već i da njenim  izdavanjem  bez pokrića čini krivično djelo.

      Na osnovu dopisa P. banke Crne Gore br. ... od 22.02.2012. godine i br. ... od 24.06.2011 godine, kartica računa D.O.O. "M" u platnom prometu ove banke za period od 26.03.2011 - 31.12.2011 godine, izvoda br. ...o stanju i promjenama sredstava D.O.O. "M" na dan 20.06.2011 godine i 08.08.2011 godine, je nadalje utvrdjeno da na računu D.O.O "M" iz B, nije bilo sredstava,  ne samo u vrijeme izdavanja mjenice ser. br. AA... od strane optužene Dj. – J. I.  dana 13.04.2011 godine, već ni dana 20.06.2011 godine  kao dana dospjelosti izdate mjenice,  čime je potvrdjeno  priznanje optužene i u dijelu da na žiro računu D.O.O. "M" nije bilo novčanih sredstava niti u vrijeme izdavanja sporne mjenice niti u vrijeme pokušaja njene realizacije.

      Konačno, na osnovu Izvoda otvorenih stavki D.O.O. "B" iz N. na dan 28.06.2011 godine, utvrdjeno je da ukupna potraživanja ove firme u odnosu na D.O.O. "M" iz B.  \- Apoteku "D",  iznose 4.738,59 eura, čime je ne samo potvrdjeno priznanje optužene i u pogledu ukupne vrijednosti kupljene robe za koju je kao sredstvo obezbedjenja plaćanja izdala spornu mjenicu već je ujedno utvrdjen i ovaj objektivni tj. kvalifikatorni elemenat  krivičnog djela koje je javnom optužbom stavljeno na teret optuženoj.

      Kako iz svega izloženog proizilazi da u pogledu utvrdjivanja krivičnog djela koje je optužnicom ODT u Plavu , stavljeno na teret optuženoj Dj. – J. I.,  nije bila sporna nijedna činjenica, sud je stao na stanovište da su činjenice iz činjeničnog opisa izreke presude u svemu dokazane i da je optužena počinila  predmetno krivično djelo.

      Ocjenjujući pravno utvrdjeno činjenično stanje sud nalazi da su u radnji optužene činjenično opisanoj u izreci presude sadržani svi bitni, kako subjektivni tako i objektivni, elementi krivičnog djela izdavanje čeka i sredstava bezgotovinskog plaćanja bez pokrića iz čl. 263. st. 3. u vezi st. 2. Krivičnog zakonika,  pa joj  je za izvršeno krivično djelo i izrekao krivičnu sankciju bliže opisanu u izreci presude. Naime, nesporno utvrdivši da je optužena Dj. – J. I., kao ovlašćeni zastupnik D.O.O. "M" iz B., dana 13.04.2011. godine, izdala mjenicu ser. br. AA..., na iznos od 4.738,59 eura kao sredstvo obezbedjenja plaćanja robe  firmi D.O.O. "B" iz N.  iako je znala da za izdatu mjenicu nema pokriće na žiro računu firme, sud je takvu njenu djelatnost pravno i okvalifikovao kao krivično djelo izdavanje čeka i sredstava bezgotovinskog plaćanja bez pokrića iz čl. 263. st. 3 u vezi st. 2. KZ. Znači, radnja izvršenja krivičnog djela koje je u konkretnomn slučaju počinila optužena Dj. – J. I., se sastoji u tome što je kao sredstvo obezbedjenja plaćanja robe firmi D.O.O. "B" iz N., kao ovlašćeni zastupnik firme D.O.O. "M" iz B., dana 13.04.2011 godine, izdala mjenicu ser. br. AA... iako je znala   da na žiro računu firme koju zastupa nema pokriće u novcu, a kako je takvom svojom radnjom firmi D.O.O. "M" iz B. i sebi lično pribavila imovinsku korist u iznosu od 4.738,59 eura, koji iznos sobzirom da premašuje vrijednost od 3.000,00 eura  predstavlja kvalifikatorni elemenat težeg oblika krivičnog djela izdavanje čeka i sredstava bezgotovinskog plaćanja bez pokrića (čl. 263. st. 3. u vezi st. 2. KZ)  to ju  je samim tim sud oglasio krivom i krivično pravno odgovornom za ovo djelo.

      Sud je cijenio i vinost odnosno psihički odnos optužene  u odnosu na radnju izvršenja predmetnog krivičnog djela pa je našao da je optužena prilikom izvršenja ovog djela postupala sa direktnim umišljajem. Naime, optužena  je bila svjesna , što nesporno proizilazi i iz njene izjave u tom dijelu,  da izdavanjem mjenice kao sredstva obezbedjenja plaćanja kupljene robe i pored toga što je znala  da na žiro računu firme nema pokriće tj. potrebna novčana sredstva čini krivično djelo, pa je i pored toga izdala spornu mjenicu ser. br.  AA..., čime je i manifestovla svoje htjenje za izvršenje predmetnog krivičnog djela. Kod optužene je istovremeno postojala i namjera pribavljanja protivpravne imovinske koristi u iznosu većem od 3.000,00 eura, koji iznos predstavlja kvalifikatorni elemenat težeg oblika ovog djela, pa i ova činjenica takodje ukazuje na umišljajni oblik vinosti kod optužene prilikom izvršenja predmetnog krivičnog djela.

      Prilikom izbora vrste i visine krivične sankcije koju treba primijeniti prema optuženoj  za izvršeno krivično djelo, sud je pored težine, načina izvršenja i društvene opasnosti krivičnog djela uzeo u obzir i stepen krivične odgovornosti optužene  kao i sve okolnosti koje su relevantne u tom pogledu. Tako je od olakšavajućih okolnosti sud optuženoj  cijenio i uzeo u obzir:  da je porodična žena, da je majka jednog djeteta, da je penzioner, da je lošeg imovnog stanja , da ranije nije osudjivana, da je u potpunosti priznala sve odlučne činjenice za utvrdjivanje svoje krivične odgovornosti, da je izrazila kajanje i žaljenje zbog izvršenog krivičnog djela i da je izrazila spremnost da oštećenog D.O.O. "B" iz N. u potpunosti obešteti .

      Kako otežavajućih okolnosti na strani optužene Dj. – J. I. nije bilo a sud je navedene olakšavajuće okolnosti, i po broju i po značaju, cijenio kao osobito olakšavajućeg karaktera, to je našao da u konkretnom slučaju  ima uslova da se prema njoj  ne primijeni kazna već da je dovoljno i samo upozorenje uz prijetnju kaznom. Zbog toga je sud optuženoj Dj. – J. I., na osnovu čl. 53 i 54 KZ, utvrdio kaznu zatvora u trajanju od 1 godine  i istovremeno odredio da se ista neće izvršiti ako optužena za vrijeme od dvije godine dana po pravosnažnosti presude ne učini novo krivično djelo.

      Sud je uvjerenja da je izrečena krivična sankcija srazmjerna težini izvršenog krivičnog djela i stepenu krivično-pravne odgovornosti optužene te da će se u konkretnom slučaju  i ovom vrstom i visinom krivične sankcije u okviru opšte svrhe izricanja krivičnih sankcija predvidjene čl. 4 st. 2 KZ ,postići svrha kažnjavanja propisana čl. 52 istog Zakona. Osnovano se može očekivati da će izrečena sankcija pozitivno djelovati na prevaspitanje optužene i da će ista uticati na nju  da ubuduće ne vrši krivična djela.

      Odluka o troškovima krivičnog postupka je zasnovana na odredbi čl. 229 st.1.ZKP.Visina troškova u  iznosu od 50,00 eura , predstavlja paušal koji je odmjeren sobzirom na složenost i trajanje krivičnog postupka te obzirom na imovno stanje optužene,  shodno čl. 226 st.3. ZKP.

      Obzirom da je u toku glavnog pretresa nesporno utvrdjeno , kako priznanjem same optužene Dj. – J. I. tako i  svim izvedenim dokazima, da je ista izvršenjem predmetnog krivičnog djela na štetu D.O.O "B" iz N, firmi D.O.O "M" i sebi lično pribavila korist u iznosu od 4.738.59 eura , to je kod takvog činjeničnog stanja, na osnovu čl. 239. st. 2. ZKP istu valjalo obavezati da na ime glavnog duga plati navedeni iznos, dok je za višak odštetnog zahtjeva sud oštećenog D.O.O. "B" iz N., uputio da isti ostvaruje u parnici.

      Na osnovu iznijetih razloga odlučeno je kao u izreci presude.

OSNOVNI SUD U PLAVU
Dana, 25.05.2012.godine.  
Zapisničar
SUDIJA  
Senada Radončić
Hilmija Sujković  
PRAVNA POUKA:
Protiv ove presude može se izjaviti žalba
Višem sudu u Bijelom Polju  u roku od
15 dana od dana  njenog prijema a preko
ovog suda.  
DNA:  
1 x ODT u Plavu
1 x optuženoj Dj. – J. I.
1 x braniocu optužene adv. P. D.
1 x  predstavniku oštećenog D.O.O. "B"
      iz N. , J. B.  