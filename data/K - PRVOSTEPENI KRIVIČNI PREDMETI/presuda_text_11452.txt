OSNOVNI SUD U PLAVU
K. br.  23/2012  
U IME CRNE GORE
      Osnovni sud u Plavu , sudija Hilmija  Sujković, sa zapisničarem Senadom Radončić,  u krivičnom predmetu okrivljenog S. R., iz P.  ,  zbog krivičnog djela gradjenje objekta bez gradjevinske dozvole iz čl. 326a Krivičnog zakonika, po optužnom predlogu ODT u Plavu,  Kt. 27/2012 od 23.04.2012  , po održanom    usmenom,   javnom,   glavnom  pretresu  u   prisustvu    okrivljenog  i zamjenika ODT u Plavu, Rugovac Drite, donio je i javno objavio dana 10.05.2011 god.

P R E S U D U
      Okrivljeni  S. R. JMBG ..., od oca  Š.i  majke ., rodj. B., rodjen ... godine, u Pl., sa prebivalištem  u naselje G., opština P., državljanin Crne Gore, penzioner, oženjen, otac 6 djece, pismen, završio srednju ugostiteljsku školu, lošeg imovnog stanja, neosudjivan,

K r i v    j e
      Što je :

      Početkom mjeseca oktobra 2011 godine, u naselju G., opština P., kao investitor započeo gradjenje objekta - stambene kuće, na način što je protivno čl. 69. Zakona o uredjenju prostora i izgradnji objekata ("Sl.list CG" br. 51/08) na svojoj parceli br. ... upisanoj u listu nepokretnosti br. ... KO P., bez prethodno pribavljene gradjevinske dozvole , započeo i izvodio radove na izgradnji objekta dimenzija 14,00 x 14,20 m , iako je znao da započinjanje grdjenja objekta nije dozvoljeno bez prethodno pribavljene gradjevinke dozvole.

      \- čime je izvšio krivično djelo gradjenje objekta bez gradjevinske dozvole iz čl. 326a Krivičnog zakonika.

      Pa mu   sud za izvršeno krivično djelo na osnovu navedenog zakonskog propisa te primenom čl: 4,32,36,42,52,53 i 54 KZ i čl. 374 ZKP, i z r i č e

USLOVNU OSUDU
      Kojom mu  utvrdjuje kaznu zatvora u trajanju od 3 (tri)  mjeseca i istovremeno odredjuje da se ista neće izvršiti ako okrivljeni za vrijeme od  1(jedne) godine dana po pravosnažnosti presude ne učini novo krivično djelo.

      Okrivljeni se obavezuje da na ime troškova - paušala plati iznos od 50,00 (pedeset) eura , u roku od 15 dana po pravosnažnosti presude, pod prijetnjom prinudnog izvršenja.

O b r a z l o ž e n j e
      Osnovno državno tužilaštvo u  Plavu , optužnim predlogom Kt. 27/2012 od 23.04.2012  , optužilo je S. R., iz P., za krivično djelo gradjenje objekta bez gradjevinske dozvole iz čl. 326a Krivičnog zakonika

      Pri podnesenom optužnom predlogu je sve do kraja krivičnog postupka u svemu ostala i zamjenik ODT u Plavu Rugovac Drita,  pa je u završnoj riječi predložuila sudu da okrivljenog S. R. oglasi krivim za navedeno krivično djelo i izrekne mu uslovnu osudu kojom će mu utvrditi kaznu zatvora u trajanju od 3 mjeseca i istovremeno odrediti da se ista neće izvršiti ukoliko okrivljeni za vrijeme od 1 godine dana po pravosnažnosti presude ne učini novo krivično djelo.


      Izjašnjavajući se o optužnom predlogu ODT u Plavu, okrivljeni S. R. u potpunosti priznaje izvršenje krivičnog djela koje mu je ovim predlogom stavljeno na teret,  istakavši da je tačno da je početkom oktobra mjeseca 2011 god. bez gradjevinske dozvole započeo nadgradnju i proširenje svoje stare porodične kuće koja se nalazi u naselju G., opština P.. To je učinio iz razloga što je planirao da postupak za izdavanje  potrebne gradjevinske dozvole kod nadžežnog  organa opštine P. pokrene naknadno , odnosno odmah po započinjanju radova. Dana 12.10.2011 god. na radilište je radi kontrole došao Republički inspektor zaštite prostora D.R. i o ovoj kontroli sačinio zapisnik koji je on lično potpisao bez primjedbi. Odmah nakon toga je kod nadležnog organa opštine P. pokrenuo postupak za pribavljanje gradjevinske dozvole,  koji postupak je u toku. Dalje je naveo da je svjestan da je pogriješio i da nije smio započinjati nadgradnju i proširenje stare porodične kuće bez prethodno pribavljene gradjevinske dozvole.  U završnoj riječi je još jednom priznao izvršenje krivičnog djela koje mu je javnom optužbom stavljeno na teret i izrazio kajanje zbog njegovog izvršenja. Ujedno je naveo da je bolestan čovjek  obzirom da ima velikih problema sa radom srca zbog čega mu je prije 4 godine ugradjen pesmejker i molio sud da ga za izvršeno krivično djelo što blaže kazni.

      Sud je cijenio priznanje okrivljenog S. R. u pogledu izvršenja krivičnog djela koje mu je javnom optužbom stavljeno na teret,   pa je našao da je isto jasno, logično, potpuno i u svemu u skladu sa izvedenim dokazima te ga je kao takvo u potpunosti prihvatio. Naime, sud je radi provjere priznanja okrivljenog ,odnosno radi što pravilnijeg i zakonitijeg rešavanja ove krivične stvari u dokaznom postupku izveo sledeće dokaze: saslušao svjedoke D. R. i H. I., pročitao Zapisnike o inspekcijskoj kontroli Inspektora Zaštite prostora Ministarstva održivog razvoja i turizma br. ... od 12.10.2011 god. i br.  ... od 26.03.2012 god. i rješenje Inspektora zaštite prostora Ministarstva održivog razvoja i turizma br. ... od 26.03.2012 god. i izvršio uvid u fotografije istog inspektora napravljene  prilikom  izvršenih kontrola na licu mjesta i u izvod iz kaznene evidencije za okrivljenog S. R., pa je ocjenom izvedenih dokaza i njihovim uporedjivanjem sa odbranom okrivljenog utvrdio da isti u potunosti potvrdjuju njegovo priznanje.

      Tako je svjedok D. R., u svom iskazu koji je sud prihvatio u potpunosti ocijenivši ga jasnim, logičnim i saglasnim, kako sa odbranom okrivljenog tako i sa ostalim izvedenim dokazima, u svemu potvrdio priznanje okrivljenog  ne samo u pogledu vremena i mjesta već i u pogledu načina izvršenja predmetnog krivičnog djela. Naime, izjašnjavajući se o predmetnom slučaju gradjenja objekta bez gradjevinske dozvole od strane okrivljenog S. R., svjedok D. R. je istakao da je prvu kontrolu spornog objekta  izvršio dana 12.10.2011 god. i da je tom prilikom utvrdio da okrivljeni S. R. za započeti objekat nije imao potrebnu gradjevinsku dozvolu. O utvrdjenom stanju je u prisustvu okrivljenog sačinio zapisnik o inspekcijskom pregledu i izvršio fotografisanje spornog objekta . U zapisniku je konstatovao nadjeno stanje i naložio okrivljenom da obustavi sve dalje radove na izgradnji objekta do pribavljanja gradjevinske dozvole. Dana 26.03.2012 god. je izvršio ponovnu kontrolu spornog objekta  i tom prilikom utvrdio da je okrivljeni na ovom objektu nadogradio još dva nivoa od giter blokova i isti ukrovio i pokrio crijepom.  Pošto mu okrivljeni ni tada na njegov zahtjev nije pružio na uvid potrebnu gradjevinsku dozvolu uz objašnjenje da istu još uvijek nije pribavio , to je o utvrdjenom stanju ponovo  sačinio zapisnik i u ovom zapisniku pored ostalog konstatovao i ovu činjenicu. Nakon toga je za bespravno započeti objekat donio rješenje o njegovom rušenju u kojem je naredio okrivljenom da isti poruši u roku od 7 dana od dana njegovog donošenja. Na kraju je istakao da mu je lično poznato da je okrivljeni S. R. odmah nakon njegovog prvog obilaska spornog objekta nadležnom organu opštine P. podnio zahtjev za izdavanje gradjevinske dozvole i da je postupak za izdavanje ove dozvole u toku, čime je potvrdio priznanje okrivljenog i u ovom dijelu.

      Priznanje okrivljenog u pogledu podnošenja zahtjeva za izdavanje gradjevinske dozvole za sporni objekat je u svojoj izjavi potvrdio i svjedok H. I., istakavši da mu je kao sekretaru Sekretarijata za uredjenje prostora i imovinu opštine P.lično poznato da je okrivljeni S. R. kod ovog Sekretarijata podnio zahtjev za izdavanje gradjevinske dozvole za sporni objekat i da je ovaj postupak u toku.

      Konačno, priznanje okrivljenog  u pogledu  vremena, mjesta i načina izvršenja predmetnog krivično djela  su u svemu potvrdili i izvedeni pismeni dokazi, zapisnici o inspekcijskoj kontroli Inspektora zaštite prostora Ministarstva održivog razovja i turizma br. ... od 12.10.2011 god.  i br.  ... od 26.03.2012 god. i rješenje Inspektora zaštite prostora Ministarstva održivog razvoja i turizma br. ... od 26.03.2012 god. , jer je na osnovu ovih zapisnika takodje utvrdjeno da je svjedok D. R., kao Republički inspektor zaštite prostora , u dva navrata 12.10.2011 god i 26.03.2012 god. , vršio obilazak i kontrolu spornog objekta i da je tom prilikom u oba slučaja utvrdio da okrivljeni S. R. za započeti objekat nije imao potrebnu gradjevinsku dozvolu  zbog čega mu je rješenjem  br. ... od 26.03.2012 god.  naredio da zbog neposjedovanja potrebne gradjevinske dozvole bespravno započeti objekat poruši  u roku od 7 dana od dana  donošenja rješenja.

      Kako iz svega izloženog proizilazi da u pogledu utvrdjivanja krivičnog djela koje je optužnim predlogom ODT u Plavu , stavljeno na teret okrivljenom S.R.,  nije bila sporna nijedna činjenica, sud je stao na stanovište da su činjenice iz činjeničnog opisa izreke presude u svemu dokazane i da je okrivljeni počinio  predmetno krivično djelo.

      Ocjenjujući pravno utvrdjeno činjenično stanje sud nalazi da su u radnji okrivljenog  sadržani svi bitni, kao subjektivni tako i objektivni,  elementi krivičnog djela gradjenje objekta bez gradjevinske dozvole iz čl. 326a  KZ, pa mu  je za izvršeno krivično djelo i izrekao krivičnu sankciju bliže opisanu u izreci presude. Naime, nesporno utvrdivši da je okrivljeni S. R. u vrijeme i na mjestu kako je navedeno u izreci presude započeo nadgradnju i proširenje spornog objekta bez potrebne gradjevinske dozvole , to se u takvoj njegovoj radnji i sadržani svi bitni elementi navedenog krivičnog djela. Kako krivično djelo gradjenje objekta bez gradjevinske dozvole iz čl. 326a KZ , predstavlja krivično djelo sa blanketnom dispozicijom , odnosno djelo koje svojim sadržajem upućuje na posebni zakon u kojem su sadržani način i uslovi izgradnje objekata, to je okrivljeni u konkretnom slučaju postupao suprotno čl. 69. Zakona o uredjenju prostora i izgradnji objekata koji predvidja da se objekat može graditi samo na osnovu gradjevinske dozvole i tehničke dokumentacije. Pošto je okrivljeni u konkretnom slučaju izgradnju tj. nadgradnju i proširenje spornog objekta započeo bez prethodno pribavljene gradjevinske dozvole to je samim tim takvom svojom radnjom i izvršio krivično djelo koje mu je javnom optužbom stavljeno na teret.

      Sud je cijenio i vinost odnosno psihički odnos okrivljenog   u odnosu na radnju izvršenja predmetnog krivičnog djela pa je našao da je okrivljeni prilikom izvršenja ovog djela postupao sa direktnim umišljajem. Naime, okrivljeni je bio svjestan ne samo činjenice da je za nadgradnju i proširenje spornog objekta potrebna gradjevinska dozvola već i da prije dobijanja ove dozvole ne smije započeti sa vršenjem takvih radova, pa je i pored takve svijesti započeo njegovu nadgradnju i proširenje  čime je i manifestvovao svoje htjenje za izvršenje predmetnog krivičnog djela.

      Prilikom izbora vrste i visine krivične sankcije koju treba primijeniti prema okrivljenom  za izvršeno krivično djelo, sud je pored težine, načina izvršenja i društvene opasnosti krivičnog djela uzeo u obzir i stepen krivične odgovornosti okrivljenog kao i sve okolnosti koje su relevantne u tom pogledu. Tako je od olakšavajućih okolnosti sud okrivljenom cijenio i uzeo u obzir:  da je star i teško bolestan čovjek , da je penzioner, da je lošeg imovnog stanja , da ranije nije osudjivan  i  da je u potpunosti priznao izvršenje krivičnog djela koje mu je javnom optužbom stavljeno na teret i izrazio kajanje i žaljenje zbog njegovog izvršenja.

      Kako otežavajućih okolnosti na strani okrivljenog S. R. nije bilo a sud je navedene olakšavajuće okolnosti, i po broju i po značaju, cijenio kao osobito olakšavajućeg karaktera, to je našao da u konkretnom slučaju  ima uslova da se prema njemu ne primijeni kazna već da je dovoljno i samo upozorenje uz prijetnju kaznom. Zbog toga je sud okrivljenom S. R.  na osnovu čl. 53 i 54 KZ utvrdio kaznu zatvora u trajanju od 3 mjeseca i istovremeno odredio da se ista neće izvršiti ako okrivljeni za vrijeme od jedne godine dana po pravosnažnosti presude ne učini novo krivično djelo.

      Sud je uvjerenja da je izrečena krivična sankcija srazmjerna težini izvršenog krivičnog djela i stepenu krivično-pravne odgovornosti okrivljenog  te da će se u konkretnom slučaju  i ovom vrstom i visinom krivične sankcije,u okviru opšte svrhe izricanja krivičnih sankcija predvidjene čl. 4 st. 2 KZ ,postići svrha kažnjavanja propisana čl. 52 istog Zakona. Osnovano se može očekivati da će izrečena sankcija pozitivno djelovati na prevaspitanje okrivljenog  i da će ista uticati na njega da ubuduće ne vrši krivična djela.

      Odluka o troškovima krivičnog postupka je zasnovana na odredbi čl. 229 st.1.ZKP.Visina troškova u  iznosu od 50,00 eura , predstavlja paušal koji je odmjeren sobzirom na složenost i trajanje krivičnog postupka te obzirom na imovno stanje okrivljenog , shodno čl. 226 st.3. ZKP.

               Na osnovu iznijetih razloga odlučeno je kao u izreci presude.

OSNOVNI SUD U PLAVU
Dana10.05.2012  godine  
Zapisničar,
S U D I J A
Senada Radončić
Hilmija Sujković  
PRAVNA POUKA:  
Protiv ove presude nezadovoljna stranka
ima pravo žalbe u roku od 8 dana od dana
prijema iste preko ovog suda Višem sudu
B Polje.  
DNA:
1x ODT u Plavu
1x okrivljenom  