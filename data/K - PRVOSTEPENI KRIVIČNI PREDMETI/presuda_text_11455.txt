OSNOVNI SUD U PLAVU
K. br.25/2012  
U IME CRNE GORE
      Osnovni sud u Plavu, sudija  Hilmija Sujković, sa zapisničarem Senadom Radončić, u krivičnom predmetu okrivljenog M. H., iz P.,zbog krivičnog djela omogućavanje uživanja opojnih droga iz čl. 301. st. 1. Krivičnog zakonika, po optužnom predlogu Osnovnog državnog tužilaštva u Plavu, Kt. br.  25/2012 od 27.04.2012 godine, po održanom usmenom, javnom, glavnom pretresu u prisustvu: okrivljenog, njegovog branioca advokata L. D.,   zamjenika ODT u Plavu , Rugovac Drite  i oštećenog G. J., donio je i javno objavio  dana 18.05.2012 god.

P R E S U D U
      Okrivljeni M. H. , JMBG ..., od oca H. i majke M. rodj. C. rodjen ... godine, u P., gdje i prebiva, državljanin Crne Gore,nezaposlen, neoženjen, pismen, završio srednju saobraćajnu školu , lošeg imovnog stanja,  nosudjivan ,

K r i v   j e
      Što je:

      Dana 31 marta 2012. god., oko 19,45 časova, u P., na terasi hotela  "P. Je.", oštećenom G. J. dao da uživa opojnu drogu-marihuanu, supstancu koja je Rješenjem o utvrdjivanje opojnih droga ("Sl. list SRJ" br. 44/02) proglašena za opojnu drogu, na način što je od marihuane napravio cigaretu "džoint" i ovu cigaretu zapalio i dao oštećenom J., nakon čega su ovu opojnu drogu zajedno uživali pušenjem tako što su naizmenično povukli po nekoliko dimova iz cigarete prije nego što su na lice mjesta naišli službenici Ispostave policije P.,

      -čime je izvršio krivično djelo omogućavanje uživanja opojnih droga iz čl. 301. st. 1. Krivičnog zakonika.

      Pa ga sud za izvršeno krivično djelo, na osnovu navedenog zakonskog propisa te primjenom čl:4,32,36,42,45 i 46 KZ i čl. 374 ZKP

O S U D J U J E
      Na kaznu zatvora u trajanju od 60 (šezdeset) dana.

      Okrivljeni se obavezuje da na ime troškova krivičnog postupka- paušala, plati iznos od 50,00 (pedeset) eura, u roku od 15 dana po pravosnažnosti presude, pod prijetnjom prinudnog izvršenja.

      Na osnovu čl.: 66, 67 . st. l. tačka 7 , 75 i 301. st. 3. Krivičnog zakonika, sud  i z r i č e  mjeru bezbijednosti oduzimanja predmeta - opojne droge marihuane, neto mase 1,35 grama i odredjuje da će se ista po pravosnažnosti presude uništiti.

O b r a z l o ž e n j e
      Osnovno državno tužilaštvo u Plavu , optužnim predlogom  Kt. br. 25/2012  od 27.04.2012 god. optužilo je M. H., iz P.  , za krivično djelo omogućavanje uživanja opojnih droga iz čl. 301. st. 1. Krivičnog zakonika.

      Pri podnesenom optužnom predlogu  je sve do kraja krivičnog postupka u svemu ostala  i zamjenik ODT u Plavu  Rugovac Drita , pa je u završnoj riječi predložila sudu da okrivljenog M. H., oglasi krivim za navedeno krivično djelo i osudi ga na  kaznu zatvora u trajanju od 3 mjeseca, kao i da mu izrekne mjeru bezbijednosti oduzimanje opojne droge - marihuane, kao predmeta izvršenja krivičnog djela.

      Izjašnjavajući se o krivičnom djelu koje mu je javnom optužbom stavljeno na teret, okrivljeni M. H.  je u svojoj odbrani koju je dao na zapisniku pred Osnovnim državnim tužiocem u Plavu,  dana 01.04.2012 god.  istakao  da je dana 30.03.2012. god. , negdje oko 14,30 časova, otišao do Plavskog jezera kako bi prošetao i ujedno obišao svoj čamac koji je vezan za splav na ovom jezeru. Pošto je bio lijep sunčan dan, na ovom splavu je bilo i drugih šetača. Dok se šetao splavom , nogom je šutirao kutiju od cigareta marke "York" koja se nalazila na njemu. U jednom trenutku  je posumnjao da u ovoj  kutiji nešto ima zbog čega se sagao i istu uzeo u ruku. Nakon što ju otvorio,u njenoj unutrašnjosti je zapazio jednu cigaretu marke "York" i jedan zamotuljak umotan u PVC kesu bijele boje. Provjerom zamotuljka je dalje utvrdio da se u njemu nalazi opojna droga - marihuana , koju je odmah prepoznao obzirom da je ovu vrstu droge ranije povremeno koristio.  Zbog toga je istu zadržao kod sebe i pošao kući. Tog dana više nije izlazio iz kuće u grad .  Narednog dana tačnije 31.03.2012. god. je negdje oko 19,45 časova, sa mobilnog telefona svoje majke br. ..., pozvao druga G.J., na njegov telefon br. ... i predložio mu da zajedno podju u kafe bar "S." . Po završenom razgovoru je pošao prema Ja. kući i sa njim se susreo u blizini Benzinske pumpe. Tom prilikom mu je ispičao da je prethodnog dana na splavu našao opojnu drogu - marihuanu i pozvao ga da podju do terase hotela "P. Je." i ovu drogu zajedno uživaju. J. je odmah prihvatio ovaj njegov predlog nakon čega su zajedno pošli do terase pomenutog hotela. Na ovoj terasi je  iz cigarete marke "York" istresao duvan i u nju  umjesto duvana ubacio marihuanu . Tako napravljen "džoint" su zajedno naizmenično konzumirali - pušili. Poslije otprilike 5 minuta je čuo kako neko viče : "Stoj, policija". Iz straha je odmah odbacio od sebe "džoint" . Istovremeno je primijetio više policajaca kako prilaze mjestu na kojem su on i J. uživali drogu. Pošto su ih pretresli, policajci su ih priveli u službene prostorije Ispostave policije P.. U odbrani sa glavnog pretresa je u svemu ostao pri ovako datoj odbrani  i  u potpunosti priznao izvršenje krivičnog djela koje mu je optužnim predlogom ODT u Plavu stavljeno na teret istakavši da je svjestan da je pogriješio i da tako nešto nije smio uraditi . Dalje je naveo da tada nije razmišljao o posledicama ovakve svoje radnje, da se kaje zbog takvog svog postupka, odnosno izvršenja krivičnog djela koje mu je javnom optužbom stavljeno na teret i zamolio sud da ga za izvršeno krivično djelo što blaže kazni.

      U završnoj riječi je u potpunosti prihvatio konačnu riječ svog branioca, advokata L. D., koji je  u svojoj konačnoj riječi istakao da okrivljeni prilikom iznošenja svoje odbrane , kako na glavnom pretresu tako i pred Osnovnim državnim tužiocem u Plavu, nijednog trenutka ovu odbranu nije bazirao na izmišljotinama već je krajnje iskreno iznio činjenice na koji način je došao u posjed predmetne opojne droge - marihuane i na koji način su ovu drogu on i njegov prijatelj G.J. uživali. Dalje je naveo da je okrivljeni mlad i neoženjen čovjek  i da ranije nije osudjivan i  da živi u časnoj familiji, tako da je ovaj dogadjaj ostavio traga i na njemu i na njegovoj porodici obzirom da žive u maloj sredini. Zbog toga je predložio da sud prilikom odmjeravanja vrste i visine kazne okrivljenom za izvršeno krivično djelo uzme u obzir sve ove okolnosti i da mu za isto izrekne uslovnu osudu sa kojom bi se prema njegovom stanovištu u potpunosti postigla svrha kažnjavanja, kako u pogledu specijalne tako i u pogledu generalne  prevencije.

      Sud je cijenio priznanje okrivljenog M. H. u pogledu izvršenja krivičnog djela koje mu je javnom optužbom stavljeno na teret , pa je našao da je isto jasno, logično, potpuno i u svemu u skladu sa izvedenim dokazima , te ga je kao takvo u potpunosti prihvatio. Naime, sud je radi provjere priznanja okrivljenog , odnosno radi što pravilnijeg i zakonitijeg rješavanja ove krivične stvari u dokaznom postupku izveo sledeće dokaze:  saslušao svjedoke G.J., D. Sa. i D. H. i pročitao potvrdu uprave policije -  Ispostave P., o privremeno oduzetim predmetima od okrivljenog Mu. H., br. od 31.03.2012. god. , izvještaj o vještačenju Uprave policije - Forenzičkog centra Danilovgrad, br. ... od 25.04.2012. god.  i izvod iz kaznene evidencije za okrivljenog izdat od Uprave policije -  Ispostave Plav, br. ... od 17.04.2012. god. , pa je ocjenom izvedenih dokaza i njihovim uporedjivanjem sa odbranom okrivljenog utvrdio da isti u potpunosti potvrdjuju njegovo priznanje.

      Tako je oštećeni G. J., u svom iskazu koji je sud prihvatio u cjelosti kao jasan, logičan  i što je najbitnije saglasan, kako sa odbranom okrivljenog tako i sa ostalim izvedenim dokazima, u potpunosti potvrdio priznanje okrivljenog  i to  ne samo u pogledu vremena i mjesta već i u pogledu načina izvršenja krivičnog djela koje mu je javnom optužbom stavljeno na teret.  Naime, izjašnjavajući se o predmetnom slučaju uživanja opojne droge - marihuane i načina na koji mu je uživanje ove droge omogućio okrivljeni M. Ha., oštećeni G. J. je istakao da ga je dana 31.03.2012. god. , oko 19,45 časova, okrivljeni pozvao na njegov mobilni telefon br. ... sa broja ...i predložio mu da se nadju kod kafića "O.". Nakon što su se po dogovoru sreli kod pomenutog kafića, okrivljeni mu je kazao da ima "marihuanu" i predložio mu da istu zajedno konzumiraju na  terasi starog hotela "P. J.". Pošto je prihvatio ovaj njegov predlog pošli su do navedenog hotela gdje je okrivljeni izvadio već pripremljenu cigaretu sa marihuanom. Nakon što je ovu cigaretu zapalio , istu su naizmenično konzumirali - pušili. Poslije otprilike 5 minuta su čuli upozorenje "stoj, policija" . Čim je čuo ovo upozorenje okrivljeni H.  je odbacio od sebe cigaretu sa marihuanom, nakon čega su se zajedno uputili u pravcu Benzinske pumpe gdje su ih zaustavili policajci Ispostave policije Plav, koje prije toga nijesu primijetili zbog mraka.

      Priznanje okrivljenog  M. H. u pogledu vremena, mjesta i načina izvršenja predmetnog krivičnog djela su u svojim izjavama u  potpunosti potvrdili i svjedoci  Dašić Saša i Dešić Hariz, službenici Ispostave policije Plav, saglasno istakavši da su dana 31.03.2012. god., u večernjim satima, po naredjenju komandira policije pošli prema starom hotelu "P. J." jer su dobili informaciju da na terasi ovog hotela neka lica koriste drogu. Svjedok Dašić Saša je sa svojom  grupom, u kojoj su pored njega bili još i kolege  Bojović Slavoljub i Petrović Dejan, prema hotelu  prilazio sa njegove istočne strane , dok je grupa u kojoj se nalazio svjedok Dešić Hariz, hotelu prilazila iz pravca kafe bara "Or.". Nakon što su  se približili hotelu na otprilike  15 m , svjedok  Dašić Saša je u mraku na terasi ovog hotela zapazio dva nepoznata lica i jednu žarovnicu od cigarete. Čim su ih primijetili , jedno od ovih lica je od sebe odbacilo zapaljenu cigaretu  nakon čega su zajedno pobjegli u pravcu kafe bara "O.", gdje ih je presrela grupa policajaca u kojoj se nalazio svjedok Dešić Hariz. Nakon što su izvršili njihov pretres, priveli su ih u zgradu Ispostave policije Plav. Prilikom pregleda lica mjesta, svjedok Dešić Hariz i kolega Mikić Slobodan su pronašli  kutiju od cigareta marke "York" koju je okrivljeni odbacio od sebe. Provjerom  sadržine ove kutije, u istoj su pronašli zamotuljak sa opojnom drogom - marihuanom , koju su oduzeli od okrivljenog uz uredno izdatu potvrdu .

      Što se tiče vrste opojne droge koju je okrivljeni M. H. kritične prilike dao na uživanje G. J., na osnovu potvrde Uprave policije - Ispostave policije Plav, br. ... od 17.04.2012 god. je utvrdjeno da je  ovlašćeni poslicijski službenik ove Ispostave,  navedenog dana od okrivljenog oduzeo kutiju cigareta marke "York" u kojoj se nalazio PVC zamotuljak sa biljnom materijom zelene boje, težine oko 2 grama, dok je na osnovu Izvještaja o vještačenju Forenzičkog centra Danilovgrad, br. ... od 25.04.2012. god. koji je sud u potpunosti prihvatio kao jasan, objektivan i u dovoljnoj mjeri stručno obrazložen, nesporno utvrdjeno da oduzeta biljna materija predstavlja opojnu drogu - marihuanu, neto mase 1,35 grama, čime je potvrdjeno priznanje okrivljenog i u ovom dijelu. Naime,   izjašnjavajući se  o vrsti  i neto masi  opojne droge koja je dana 31.03.2012. god. oduzeta od okrivljenog M. H., vještaci Forenzičkog centra  u Danilovgadu su u svom nalazu i mišljenju konstatovali da se  u zamotuljku od plastične kese bijele boje, koji im je dostavljen na vještačenje, nalazio sadržaj sasušene biljne materije, tamno zelene  boje, karakterističnog opojnog mirisa, neto mase n = 1,35 grama. Detaljnim mikroskopskim pregledom dostavljenog biljnog materijala je u ovom materijalu utvrdjeno prisustvo  smole i bodlji u obliku  "medvedjih  kandži"  za koje je , na osnovu njihove karakteristične morfološke gradje , dalje utvrdjeno da potiču od biljke čiji je botanički naziv Cannabis sativa L. iz familije Canabaceae (poznatije kao konoplja, marihuana). Hemijskom analizom dostavljenog  biljnog materijala je na kraju utvrdjeno da ovaj materijal  sadrži psihoaktivnu komponentu tetrahidrokanabinol (THC) u koncentraciji iznad 0,3 % , kao  i da se i Cannabis i THC nalaze na listi opojnih droga ("Sl.list SRJ" br. 44/2002) čime je ostvaren i ovaj objektivni elemenat predmetnog krivičnog djela iz čl. 301. st. l. KZ , koje je javnom optužbom stavljeno na teret okrivljenom.

      Kako iz svega izloženog proizilazi da u pogledu utvrdjivanja krivičnog djela koje je javnom optužbom stavljeno na teret okrivljenom M. H. , nije bila sporna nijedna činjenica, sud je stao na stanovište da su činjenice iz činjeničnog opisa izreke presude u svemu dokazane i da je okrivljeni počinio predmetno krivično djelo.

      Ocjenjujući pravno utvrdjeno činjenično stanje, sud nalazi da su u radnji okrivljenog, činjenično opisanoj u izreci presude, sadržani svi bitni elementi, subjektivni i objektivni, krivičnog djela omogućavanje  uživanja opojnih droga iz čl. 301. st. 1. Krivičnog zakonika, pa mu je za izvršeno krivično djelo i izrekao kaznu bliže opisanu u izreci presude. Naime, nesporno utvrdivši da je okrivljeni M. H., u vrijeme i na mjestu kako mu se javnom optužbom stavlja na teret , G. J. , iz P.,  omogućio uživanje opojne droge - marihuane , supstance koja je Rješenjem o utvrdjivanju opojnih droga (Sl.list SRJ", br. 44/02) proglašena za opojnu drogu ,  na način što je od marihuane , koju je prethodno pribavio,  napravio cigaretu "džoint" i ovu cigaretu dao J. radi njenog uživanja pušenjem, to su u takvoj njegovoj radnji i sadržani svi zakonski elementi navedenog krivičnog djela, zbog čega ga je sud za ovo djelo  i oglasio krivim i krivično pravno odgovornim. Dakle , kako krivično djelo omogućavanje uživanja opojnih droga iz čl. 301. st. 1. KZ , predstavlja krivično djelo sa blanketnom dispozicijom, odnosno djelo koje svojim sadržajem upućuje na posebne propise u pogledu proizvodnje, prometa i korišćenja opojnih droga, to se zabranjena radnja koju je u konkretnom slučaju izvršio okrivljeni  sastoji u omogućavanju tj. davanju drugom  na uživanje marihuane, supstance koja je Rješenjem o utvrdjivanju opojnih droga (Sl.list SRJ" br. 44/02 ) od 16.08.2002 god.  proglašena za opojnu drogu.

      Sud je cijenio i vinost odnosno psihički odnos okrivljenog u odnosu na radnju izvršenja predmetnog krivičnog djela, pa je našao da je okrivljeni  prilikom izvršenja ovog djela postupao sa direktnim umišljajem. Okrivljeni  je bio svjestan, što nesporno proizilazi i iz njegove izjave u tom dijelu,  ne samo činjenice da marihuana predstavlja supstancu koja je proglašena za opojnu drogu već i da njenim omogućavanjem tj. davanjem na uživanje drugom licu , čini krivično djelo, pa je i pored takve svijesti Gutić Jasminu, iz Plava, dana 31.03.2012. god. na terasi hotela "Plavsko jezero" ovu drogu  dao na uživanje, čime je i manifestvovao svoje htjenje za njegovo izvršenje.

      Prilikom izbora, vrste i visine krivične sankcije koju treba primijeniti prema okrivljenom za učinjeno krivično djelo, sud je pored težine, načina izvršenja i društvene opasnosti krivičnog djela uzeo u obzir i stepen krivične odgovornosti okrivljenog  kao i sve ostale okolnosti koje su relevantne u tom pogledu. Tako je od olakšavajućih okolnosti sud okrivljenom  cijenio i uzeo u obzir: da je mlad čovjek , da je nezaposlen , da je lošeg imovnog stanja , da ranije nije osudjivan,  da je u potpunosti priznao sve odlučne činjenice za utvrdjivanje svoje krivične odgovornosti i da je izrazio kajanje i žaljenje zbog izvršenog krivičnog djela.

      Kako otežavajućih okolnosti na strani okrivljenog M. H.nije bilo  a sud je navedene olakšavajuće okolnosti, i po broju i po značaju , cijenio kao osobito olakšavajućeg karaktera , to je našao da u konkretnom slučaju prema njemu ima mjesta primjeni kazne ispod zakonskog minimuma propisanog za predmetno krivično djelo, zbog čega  mu je shodno čl. 45 i 46 KZ izrekao kaznu zatvora u trajanju od 60 dana,  iako je zakonski minimum za ovo krivično djelo 6 mjeseci.

      Sud je uvjerenja da je izrečena kazna srazmjerna težini izvršenog krivičnog djela i stepenu krivično  pravne odgovornosti okrivljenog te da će se  u konkretnom slučaju i ovako ublaženom kaznom, u okviru opšte svrhe izricanja krivičnih sankcija predvidjene čl. 4. st.2 KZ, postići svrha kažnjavanja propisana čl. 32 istog Zakona. Osnovano se može očekivati da će izrečena kazna pozitivno djelovati na prevaspitanje okrivljenog i da će ista uticati na njega da ubuduće ne vrši krivična djela.

      Odluka o troškovima krivičnog postupka je zasnovana na odredbi čl. 229 st.1. ZKP. Troškovi krivičnog postupka- paušalni iznos od 50,00 eura, odmjeren je s obzirom na složenost i trajanje krivičnog postupka te obzirom na imovno stanje okrivljenog,  shodno čl. 226 st.3. ZKP.

      Odluka o izricanju mjere bezbijednosti oduzimanja predmeta - opojne droge marihuane, neto mase 1,35 grama i njenom uništenju po pravosnažnosti presude,  zasnovana je na čl.: 66, 67. stav l. tačka 7 , 75 i 301. st. 3 Krivičnog zakonika.

      Na osnovu iznijetih razloga odlučeno je kao u izreci presude.

OSNOVNI SUD U PLAVU
Dana 18.05.2012 godine  
Zapisničar
S U D I J A
Senada Radončić
Hilmija Sujković  
PRAVNA POUKA :
Protiv ove presude nezadovoljna stranka
ima pravo žalbe u roku od 8 dana od dana
prijema iste preko ovog sudaVišem sudu B. Polje.  
DNA: 1 x ODT u Plavu
           1 x okrivljenom M. H. 
           1 x oštećenom G. J.    