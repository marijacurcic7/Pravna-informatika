OSNOVNI SUD U PLAVU
K. br. 2/2012  
U IME NARODA
      OSNOVNI SUD U PLAVU, po sudiji Hilmiji Sujkoviću, sa zapisničarem Senadom Radončić, u krivičnom predmetu okrivljenog  J. T. , iz sela V., opština P.,  zbog krivičnog djela teško djelo protiv opšte sigurnosti iz čl. 338. st. 3. u vezi sa čl. 327. st. 4.  u vezi st. 1.  Krivičnog zakonika, po optužnom predlogu Osnovnog državnog tužilaštva u Plavu, KT br.70/2011 od 27.12.2011 godine, po održanom usmenom, glavnom, javnom pretresu,  u prisustvu: zamjenika ODT u Plavu, Rugovac  Drite., okrivljenog i njegovog branioca advokata D. B., a u odsustvu uredno pozvane oštećene V. V., donio je i javno objavio dana 12.06.2012  godine

P R E S U D U
      Okrivljeni J.T., JMBG ....,  od oca M. i majke J., rodj. C., rodjen ..... god. , u selu V. , opština P., gdje ima i prebivalište, državljanin C.G., penzioner, oženjen, otac ... djece, pismen, završio osnovnu školu, srednjeg imovnog stanja , neosudjivan,

KRIV JE
      Što je:

      Dana 06.09.2011 god, oko 17,00 časova, u selu V., opština P., opšte opasnom radnjom i opšteopasnim sredstvom - bikom  rase "Buša"  izazvao opasnost za život i tijelo ljudi , na način što je i pored svijesti da puštanjem svog opasnog  bika na ispašu bez ikakvog nadzora i obezbedjenja može nastupiti zabranjena posledica u vidu ugrožavanja života ili tijela ljudi, istog pustio na ispašu u neogradjen prostor bez čobana i nesputanog tj. nevezanog za prednju nogu i rog, olako držeći da do ove zabranjene posledice neće doći, da bi zbog takve njegove radnje bik došao do kuće oštećene V. V. i dok se ista kretala od kuće prema krlji za cijepanje drva sa namjerom da sa nje uzme nekoliko cjepanica, napao je udarajući je rogovima u predjelu tijela a nakon što je oštećena od ovih njegovih udaraca pala na zemlju nastavio da je udara rogovima i gazi papcima kotrljajući je tako po kamenitom terenu,  kojom prilikom je oštećena zadobila tešku tjelesnu povredu u vidu preloma VI i VII rebra sa desne strane i lake tjelesne povrede u vidu krvnog podliva u perirenalnom području lijevo, razderotine u predjelu perineuma i mnogobrojnih hematoma po tijelu.

      -čime je izvršio krivično djelo teško djelo protiv opšte sigurnosti iz čl. 338. st. 3. u vezi sa čl. 327. st. 4.  u vezi st. 1.  Krivičnog zakonika

      Pa ga sud za izvršeno krivično djelo na osnovu navedenog zakonskog propisa, te primjenom  čl: 4, 32, 39, 42, 45 i 46.  KZ i čl. 374 ZKP.

O S U Đ U J E
      Na novčanu kaznu u iznosu od 1.200,00  € (jednahiljadaidvijestotine)  eura, koju je dužan platiti u 6 jednakih mjesečnih rata od dana pravosnažnosti presude.

      Ukoliko se novčana kazna ne plati u odredjenom roku, ista će se zamijeniti kaznom zatvora, računajući svakih započetih 25,00 € (dvadesetpet eura), novčane kazne za 1 (jedan) dan zatvora.

      Okrivljeni se obavezuje da naknadi  troškove krivičnog postupka u ukupnom iznosu od  435,00  (četiristotinetridesetpet) eura,  u roku od 15 dana po pravosnažnosti presude, pod prijetnjom prinudnog izvršenja.

      Oštećena V. V., iz sela V., opština P., se radi ostvarivanja imovinsko pravnog zahtjeva za naknadu štete upućuje na parnicu.

O   b r a z l o ž  e n j e
      Osnovno državno tužilaštvo u Plavu, optužnim predlogom KT br.70/2011 od 27.12.2011 god. optužilo je J. T., iz sela V., opština P.,  za  teško krivično djelo protiv opšte sigurnosti iz čl. 338. st. 3. u vezi sa čl. 327. st. 4.  u vezi st. 1.  Krivičnog zakonika.

      Pri podnesenom optužnom predlogu je sve do kraja krivičnog postupka u svemu ostala i zamjenik ODT u Plavu, Rugovac Drita, pa je u završnoj riječi predložila sudu da okrivljenog J. T. oglasi krivim za navedeno krivično djelo i osudi ga na novčanu kaznu u iznosu od 1.500,00 eura.

      Oštećena V. V. nije dala završnu riječ jer nije ni pristupila na glavni pretres od 12.06.2012. godine, iako je uredno pozvana, ali se u svojoj izjavi sa glavnog pretresa od  19.04.2012 god. pridružila krivičnom gonjenju protiv okrivljenog i zadržala pravo da odštetni zahtjev ostvaruje u parnici.

       Izjašnjavajući se o optužnom predlogu ODT u Plavu, okrivljeni J. T., na priznaje izvršenje krivičnog djela koje mu je ovim predlogom stavljeno na teret. U svoju odbranu navodi da je u vrijeme predmetnog slučaja imao dvije krave "Buše" i jednog vočića tj. june staro 7-8 mjeseci, dok je sin oštećene V. V., V. S. u isto vrijeme imao 2 vola - bika, 3-4 krave i nekoliko teladi. Svoje krave i june je držao u štali i lično ih izvodio na ispašu svakog dana. To je radio tako što bi ih  prvo u ranim jutarnjim satima izvodio na ispašu i negdje oko 10,00 časova se vraćao kući na ručak. Za vrijeme ručka bi i krave i june držao u štali nakon čega  bi ih oko 11,00 časova ponovo vodio na ispašu i sa ispaše ih vraćao izmedju 17,00 i 17,30 časova. Tada bi ih ponovo smjestio u štalu i svakog pojedinačno vezao na svoje mjesto. To isto je učinio i dana 06.09.2011 god. kada se desio predmetni slučaj, tako da iz tog razloga oštećenu V. V. tog dana nije ni mogao napasti i povrijediti njegov vočić već je to najvjerovatnije učinio neki od njenih bikova . Zbog toga mu nije  jasno zbog čega je V. tako izjavila  i najvjerovatniji razlog tome su njena starost i zbunjenost. Dalje je naveo da je 15-20 dana od predmetnog slučaja svog vočića prodao na B. pijaci ali da ne zna niti ime niti prezime lica kojem ga je prodao. Vočića je prodao kako bi zbog nailazeće zime omalio nešto stoke a za predmetni slučaj i  povredjivanje oštećene je saznao tek nakon mjesec dana od kada se isti desio.

      U završnoj riječi je u potpunosti prihvatio konačnu riječ svog branioca adv. D. B., koji je istakao da u toku krivičnog postupka nije dokazano da je okrivljeni izvršio krivično djelo koje mu je javnom optužbom stavljeno na teret. Dalje je naveo da ovlašćeni policijskih službenici Ispostave policije u P. i pored kazivanja oštećene V. V. da je ležala u nesvijesti i obilno krvarila, na licu mjesta nijesu pronašli tragove krvi. Nadalje je naveo da u prethodnom  postupku sa rogova bikova okrivljenog i oštećene nijesu izuzeti tragovi krvi niti je izvršen njihov pregled od strane vještaka veterinarske struke kako bi se utvrdila njihova eventualna agresivnost. Konačno je naveo da se iskazi policijskih službenika M. D. i Lj. S., koje je sud saslušao u svojstvu svjedoka, u pogledu činjenice kada je okrivljeni prodao svog bika razlikuju,  kao i da iskazi ostalih saslušanih svjedoka A. S., V. J. i J. P. nijesu relevantni za ovu krivično pravnu stvar obzirom da isti nijesu bili očevidci predmetnog dogadjaja, pa je zbog svega izloženog predložio da sud njegovog branjenika oslobodi od optužbe za krivično djelo koje mu je stavljeno na teret.

      Sud je cijenio odbranu okrivljenog J. T. kojom negira izvršenje krivičnog djela koje mu je javnom optužbom stavljeno na teret, odnosno negira da je njegov bik dana 06.09.2011 god. , u selu V., opština P., napao i povrijedio oštećenu V. V., pa je našao da je ista ne samo nejasna i nelogična već i u najbitnijem suprotna, kako sama sebi tako i izvedenim dokazima, te je kao takvu nije ni prihvatio.

      Naime, sud je radi provjere odbrane okrivljenog J. T. u dijelu u kojem negira izvršenje krivičnog djela koje mu je javnom optužbom stavljeno na teret odnosno radi što pravilnijeg i zakonitijeg rješavanja ove krivične stvari u dokaznom postupku izveo sledeće dokaze:saslušao u svojstvu svjedoka oštećenu V.V. i svjedoke A. S. , J.  P.,  V. J., M. D., M. M., J. Z., J. M., Lj. S. , V. S. i J. Z., sproveo vještačenje putem vještaka medicinske struke dr D. B. i vještaka veterinarske struke  dipl.veterinara Š. R., pročitao izvještaj ljekara specijaliste Hirurške ambulante O. bolnice B. na ime V.V. od 06.09.2011 god., nalaz i mišljenje vještaka medicinske struke dr D. B. od 17.10.2011 god. , zapisnik o uvidjaju Uprave policije - Ispostave P., Ku.br. 59/11 od 08.09.2011 god., otpusnu listu sa epikrizom JZU O. bolnice B. na ime oštećene V. V. , br. ... od 20.09.2011 god.  dopunski nalaz i mišljenje vještaka medicinske struke dr D. B. od 29.05..2012. god. i izvod iz kaznene evidencije za okrivljenog J. T. i izvršio uvid u fotodokumentaciju Uprave policije - Ispostave P., br. ... od 08.09.2011 god., u izvode iz registra Veterinarske ambulante d.o.o.  P., ME... od 31.05.2012 god., ME ... od 31.05.2012 god. ,ME  ...  od 11.06.2012 god. i ME ... od 11.06.2012 god. pa je svestranom ocjenom izvedenih dokaza i njihovim uporedjivanjem sa navodima javne optužbe i odbranom okrivljenog utvrdio da isti  u potpunosti obezvredjuju ovakvu njegovu odbranu  i da je okrivljeni počinio teško krivično djelo protiv opšte sigurnosti iz čl. 338 st. 3. u vezi sa čl. 327. stav 4. u vezi st. 1. Krivičnog zakonika, koje mu je javnom optužbom stavljeno na teret.

      Ovakvo svoje utvrdjenje i odluku u pogledu krivice i krivično  pravne odgovornosti okrivljenog  J. T. za navedeno krivično djelo, sud je zasnovao na sledećim razlozima:

      U toku krivičnog postupka je nesporno utvrdjeno, kako na osnovu iskaza oštećene V. V. tako i na osnovu medicinske dokumentacije na njeno ime i nalaza i mišljenja vještaka medicinske struke dr D. B., da je oštećena dana 06.09.2011 godine, u selu V., opština P. , gdje inače živi, pored lakih tjelesnih povreda u vidu krvnog podliva u perirenalnom području lijevo , razderotine u predjelu perineuma i mnogobrojnih hematoma po tijelu zadobila  još i tešku tjelesnu povredu u vidu preloma VI i VII rebra sa desne strane i da su sve ove povrede nanesene od strane bika i to kako gaženjem papcima tako i udarcima rogova.

      Medjutim, obzirom da je okrivljeni J. T. i pored priznanja da je u vrijeme povredjivanja oštećene imao bika rase "Buša"  crne boje , negirao izvršenje krivičnog djela koje mu je javnom optužbom stavljeno na teret,  odnosno negirao da je oštećenu V. V. dana 06.09.2011 god.  napao i povrijedio ovaj njegov bik, kako ga tereti javna optužba, to je samim tim u toku krivičnog postupka bila sporna ova činjenica pa ju je kao takvu trebalo nesumnjivo utvrditi tj. dokazati.

      Optužba je inače u tom pogledu jasna i njeno stanovište je da je oštećenu V. V., dana 06.09.2011 god., oko 17.00 časova, u blizini njene porodične kuće koja se nalazi u selu V., opština P., iznenada napao i povrijedio bik okrivljenog J. T.,  na način opisan u dispozitivu optužnog predloga , čime je okrivljeni, kao njegov vlasnik, i počinio teško krivično djelo protiv opšte sigurnosti iz čl. 338 st. 3. u vezi sa čl. 327. st. 4. u vezi st. 1. KZ, dok okrivljeni u svojoj odbrani tvrdi suprotno braneći se da nije izvršio krivično djelo koje mu se stavlja na teret jer je tog dana svog bika lično izveo na ispašu i čuvao ga tako da  iz tog razloga  isti nije ni mogao napasti i povrijediti oštećenu  već je to najvjerovatnije  učinio jedan od njenih bikova.

      Da bi provjerio osnovanost odbrane okrivljenog u ovom dijelu  a samim tim i utvrdio pravo stanje stvari, sud je, kao što je već navedeno, saslušao okrivljenog  i izveo sve potrebne dokaze, pa je njihovom uporednom analizom i ocjenom utvrdio da se predmetni dogadjaj odvijao na način kako je to u svom iskazu opisala oštećena V. V. i da je samim tim odbrana okrivljenog  kojom negira izvršenje krivičnog djela ne samo nejasna i nelogična već i suprotna, kako sama sebi tako i izvedenim dokazima, u prvom redu iskazima oštećene V. V. i svjedoka A. S., J. P., V. J., M. M., V. S. i J. Z. i nalazima i mišljenjima vještaka medicinske struke dr D. B. i veterinarske struke dip.veterinara Š. R., koje dokaze je  za razliku od odbrane okrivljenog sud u potpunosti prihvatio ocijenivši ih jasnim , potpunim, objektivnim i što je najbitnije logičnim, medjusobno saglasnim a samim tim i uvjerljivim.

      Tako je oštećena V.  V., izjašnjavajući se o predmetnom dogadjaju u potpunosti obezvrijedila odbranu okrivljenog u dijelu u kojem isti negira izvršenje krivičnog djela koje mu je javnom optužbom stavljeno na teret, istakavši da ju je dana 06.09.2011 god. , ispred njene kuće koja se nalazi u selu V., opština P., napao i povrijedio bik okrivljenog jer je istog  prepoznala.

      Naime, izjašnjavajući se o vremenu, mjestu i načinu na koji ju je kritične prilike bik okrivljenog J. T. napao i povrijedio, oštećena V. V. je istakla da je dana 06.09.2011 godine, kada se desio predmetni slučaj, u ranim jutarnjim satima pustila stoku na ispašu, kako je to inače radila svakog dana. Radilo se o rasnim grlima stoke i to dvije krave i jednog vola šarene boje. Stoku je pustala samu na ispašu iz razloga što se nijedna od obližnjih livada nije kosila tako da na taj način  nikom nije pravila štetu. Stoka bi se negdje oko 12,00 časova, sama vraćala kući ,nakon čega bi ih ona ili njen sin S.  vezali u štali i ponovo pustali na ispašu oko 13,00 časova sve do 17,00 časova , kada bi se sami  vraćali sa ispaše.  I tog dana je stoka  sa ispaše  takodje došla u isto vrijeme,  nakon čega je svako grlo pojedinačno svezala  u štali koja je od kuće udaljena oko 20 m. Nakon što je zatvorila podrum od kuće pošla je putljagom prema krlji kako bi sa nje uzela nekoliko iscijepanih drva.U jednom trenutku je sa boka čula riku bika  i tek tada je u svojoj blizini primijetila bika crne boje za kojeg je znala da je vlasništvo okrivljenog  J. T.. Ovaj bik  ju je odmah napao rogovima i oborio je na zemlju.  Nakon toga ju je otprilike 20 m gurao rogovima po kamenitom terenu   istovremeno je gazeći nogama. U jednom trenutku se od ovih  njegovih udaraca onesvijestila , a kada se osvijestila ležala je na ledjima dok joj je on stajao iznad glave. Bik ju je tada rogom ponovo udario u dijelu tijela ispod desne ruke i tom prilikom joj najvjerovatnije i polomio rebra jer je u tom trenutku osjetila jak bol. Nakon nekog vremena bik je ostavio i otišao u njivu. I pored toga što je od  zadobijenih povreda sve boljelo, uspjela je da se nakon nekog vremena  na koljenima dovuče do kuće. Nakon izvjesnog vremena je telefonom prvo pozvala prijateljicu  A. S. a poslije toga i svog bratanića V. J. Sjeća se da su  poslije izvjesnog  vremena u njenu kuću prvo došli bratanici V. J. i V. R. a za njima i  A. S. Pošto su je presvukli i oprali,  odveli su je u D. zdravlja P.  Odmah nakon toga su je iz ovog  Doma  bolničkim vozilom prevezli u O. bolnicu B., gdje je zadržana na liječenju. Dalje je navela da je bik okrivljenog T. i prije ovog slučaja nekoliko puta dolazio na njenu livadu, blizu štale, zbog čega je sin S. telefonom zvao okrivljenog da dodje i da ga povede. Jednom prilikom je ovaj bik napao i njenog sina S., ali je on ipak uspio da se odbrani i da mu pobjegne. Zbog svega  toga je ovog bika okrivljenog J. T. dobro znala , tako da ga je lako  poznala dana  kada ju je napao .

      Odbranu okrivljenog J. T. kojom negira izvršenje  krivičnog djela koje mu je javnom optužbom stavljeno na teret je u najbitnijem obezvrijedio i svjedok  V. S., istakavši da je dan nakon što se desio predmetni dogadjaj u vezi tog dogadjaja razgovarao sa okrivljenim i da u tom razgovoru okrivljeni nijednom nije negirao da je njegov bik povrijedio oštećenu V. V. Naime, izjašnjavajući se o činjenicama koje su mu poznate u vezi sa povredjivanjem njegove majke  V. V., dana 06.09.2011 god. , od strane bika okrivljenog J. T.,  svjedok  V. S. je naveo da se dana kada se ovaj dogadjaj desio nalazio u P. tako da ga je o istom obavijestio V. J. Zbog toga se istog dana  u večernjim satima vratio u selo V., gdje stalno živi i gdje se ovaj dogadjaj desio. Prethodno je u O. bolnici B., posjetio povrijedjenu majku, oštećenu V. V., pa mu je ona tom prilikom  kazala da je "ubio" B. vo, misleći pri tom na okrivljenog. Nakon što je sjutradan tj. 07.09.2011 god. kod njegove kuće  negdje oko 10,00 časova došao okrivljeni te nakon što je istom pokazao mjesto na kojem je njegov bik napao V., ovaj mu je kazao: "Ja sam ga čuvao do 4 sata i ja ga nijesam poslao da napadne V.". Dalje je naveo da mu je na njegovo sledeće pitanje: "Dje je vo", okrivljeni odgovorio da ga je M. poveo kući , misleći pri tom na sina. Nadalje je naveo da je vo okrivljenog često dolazio kod njihove kuće i da je više puta i njega napadao tako da se radi o mnogo agresivnom volu. Na kraju je naveo da je dana 10.09.2011 god. lično vidio kako dva lica putem od kuće okrivljenog odvode ovog vola,  a nakon što je o tome pitao i samog okrivljenog ovaj mu je kazao  da je istog prodao nekom u B., čime je obezvrijedio odbranu okrivljenog i u dijelu da je bika prodao nakon 15-20 dana od dana kada se desio predmetni slučaj.

      Odbranu okrivljenog kojom negira izvršenje predmetnog krivičnog djela su pored oštećene V. V. i svjedoka V. S. posredno obezvrijedili i svjedoci A. S. i V. J., saglasno  istakavši da su odmah nakon povredjivanja oštećene na njen poziv prvi došli u njenu kuću  i da ih je tom prilikom ona lično obavijestila da ju je ispred kuće napao i povrijedio bik okrivljenog. Pošto se u agresivnost bika  okrivljenog svjedok A. S. i lično uvjerila obzirom da  je isti jednom prilikom i nju napao u blizini kuće, dok je svjedok  V. J. o agresivnosti ovog bika čuo iz priča komšija oštećene V. V. – B. , jer je isti često dolazio i kod njihovih kuća zbog čega su osjećali strah i upozoravali okrivljenog da ga zatvori, to su ovakvim  svojim iskazima ne samo obezvrijedili odbranu okrivljenog i u dijelu gdje tvrdi  da njegov bik nije bio agresivan i da ga je na ispašu lično vodio i čuvao već su istovremeno i potvrdili stanovište  javne optužbe da je oštećenu kritične prilike napao i povrijedio baš njegov bik. Svjedok A. S. je dalje istakla da joj se oštećena i ranije često žalila da bik okrivljenog  J.  T. dolazi kod njene kuće zbog čega joj je prethodnog dana i savjetovala da se čuva da je prilikom zatvaranja goveda u štalu isti ne napadne  jer je znala da je tih dana bila sama obzirom da joj je sin S. otputovao za P. Što se tiče samog napada na nju od strane bika okrivljenog, istakla je da se to desilo u trenutku kada se sa kravom nalazila ispred svoje kuće. Nakon što je bik počeo da buče  prema njoj , uspjela je da pobjegne u kuću odakle je sa prozora vidjela da je isti otišao za kravama komšije G. M. Kasnije joj je i sam M. ispričao kako je za napad bika okrivljenog na nju telefonom obavijestio jednog od njegovih sinova ali ne zna tačno kojeg. I ona sama je istog dana telefonom pozvala okrivljenog T. i obavijestila ga da je njegov bik  dolazio kod njene kuće i  rikao na nju zbog čega je od njega zahtjevala da ga više ne pušta. Dalje je navela  da je sa oštećenom V. V., što se kaže dijelila i so i hljeb i da je skoro svaki  dan dolazila u posjetu kod nje . Otuda joj je poznato da je V. u to vrijeme imala jednog junca šarene boje jer joj je često pomagala da stoku zatvori u štali . Ovaj junac nije bio opasan u šta se i lično uvjerila jednom prilikom kada je isti htio da izadje iz štale, jer ga je zbog toga udarila po "ćuši" nakon čega se on odmah vratio u štalu.

      Kako se u pogledu agresivnosti bika okrivljenog J. T. i njegovog pustanja na ispašu od strane okrivljenog nesputanog i  bez ičijeg nadzora u svom iskazu izjasnio i svjedok M. M., to i ovaj njegov iskaz u sklopu sa iskazima svjedoka V. S., A. S. i V. J., takodje ide u prilog neosnovanosti odbrane okrivljenog u dijelu da je prilikom pustanja bika na ispašu istog lično čuvao i da je samim tim povrede oštećenoj V. V. dana 06.09.2011 god. nanio njen, a ne njegov bik.  Naime, i pored toga što se nije mogao direktno izjasniti na okolnosti odvijanja predmetnog slučaja, obzirom da istom nije lično prisustvovao, svjedok M. M. je istakao da sa porodicom živi i radi u P. i da tokom ljeta dolazi u selo V., gdje ima porodičnu kuću. Pošto je u  ovom selu sa porodicom bio i tokom ljeta 2011 god. , to je bio svjedok  kada je jednom dana kod njegove kuće došao bik za kojeg je kasnije saznao da je vlasništvo okrivljenog J. T.. O dolasku ovog bika kod njegove kuće su ga obavijestila djeca , nakon čega je sa štapom tj. pritkom  pokušao da istog  otjera. Tom prilikom je vikao i ovom pritkom mahao prema njemu,   ali i pored toga  on nije htio otići već je i dalje rikao tj. bukao i rogovima kopao zemlju. Tek kada ga je počeo gadjati kamenicama , bik se okrenuo i vratio putem odakle je došao. Ubrzo nakon toga je iz pravca kuće A. S. začuo njen glas, ali nije mogao razaznati na koga ista viče. Tek  nakon što je otprilike poslije pola sata otišao do njene kuće  S. mu je ispričala da je bik dolazio i kod njene kuće i da se radi o biku okrivljenog J. T.. Dalje mu je kazala da je bik, nakon što ga je uspjela otjerati od njene kuće, otišao za govedima G. M. koji je u tom trenutku  sa svojom stokom naišao putem. Pošto mu je S. kazala da je bik vlasništvo okrivljenog J. T., to je iz tog razloga   istog pokušao pozvati na dva telefonska broja koja je dobio od V. sina S.  ,ali mu se ni na jedan od ovih  brojeva niko nije niko javio.

      Predmetnom dogadjaju nijesu prisustvovali ni  svjedoci M. D. i Lj. S. tako da se iz tog razloga ni oni nijesu mogli izjasniti na okolnosti koje se odnose na sam  slučaj. Zbog toga sud ove njihove iskaze nije posebno niti obrazlagao niti cijenio osim u dijelu da su kao službenici Ispostave policije P., došli do saznanja da je okrivljeni J. T. svog bika prodao nakon nekoliko dana od dana  kada se ovaj slučaj desio  iz kojeg razloga svjedok M. D., koji je povodom ovog slučaja dana 06.09.2011 god. izlazio na lice mjesta i o tome sačinio zapisnik o uvidjaju, nije mogao postupiti po nalogu ODT u P., da bika okrivljenog  naknadno  fotografiše i kriminalistički ga obradi.

      Ako se ovakvim iskazima pomenutih svjedoka dodaju i činjenice utvrdjene na osnovu nalaza i mišljenja vještaka medicinske struke dr D. B., da su povrede koje je kritične prilike zadobila oštećena V. V. nastale gaženjem i udaranjem rogovima od strane bika i vještaka veterinarske struke dipl.veterinara Š. R. da se bikovi smiju puštati na ispašu samo u žicom ogradjen prostor u prisustvu čuvara - čobana ili sputani tj. vezani kanapom za prednju nogu i rog  kao i da su bikovi rase "Buša" koje rase je  bio i bik okrivljenog J. T. , znatno agresivniji od bikova drugih rasa, to i ove činjenice takodje idu u prilog stanovištu javne optužbe u pogledu krivice okrivljenog J.T. za izvršeno krivično djelo.

      Naime, izjašnjavajući se na okolnosti koje se odnose na agresivnost odredjenih rasa bikova kao i na adekvatno obezbedjenje bikova prilikom njihovog puštanja na ispašu, vještak veterinarske struke Š. R. je istakao da agresivnost bikova  izaziva prvenstveno hormon testosteron koga luče posebne ćelije u muškim polnim žlijezdama (epididimusu) i da je agresivnost i temperamentnost više izražena kod bikova rase "Buša"  nego kod ostalih plemenitih rasa. Ova agresivnost je kod bikova rase "Buše" izražena  u 90% slučajeva, a razlog tome su rasne osobine ovih bikova (ekstezivan način ishrane, koji se ogleda u ispaši a ne štalskom držanju, manja težina ovih bikova  njihova veća pokretljivost, manja plemenitost ove rase i dr.) Pošto se kod mladjih bikova hormon testosteron luči brže , to su samim tim mladji bikovi i agresivniji i temperamentniji . Kako iz registarskog lista br. ME ... proizilazi da je bik okrivljenog J. T. rodjen ... god., što znači da je u vrijeme predmetnog slučaja bio star ... mjeseci , to je sobzirom na ovu starost bio sposoban za priplod a samim tim je i njegova agresivnost bila još jače izražena. Dalje je naveo da  bikovi svoju  agresivnost izražavaju na način što počinju mučati  i prednjim nogama i rogovima kopati zemlju. Pri tom su nepredvidljivi, naročito prema nepoznatim ljudima. Čovjeka napadaju isključivo pognutom glavom i udarom rogovima nanoseći mu pri tom teške povrede, posebno u gornjem dijelu trupa. Ukoliko pri tom dodje do  povredjivanja vitalnih organa, ove povrede su najčešće smrtnonosne. U najvećem broju slučajeva čovjeka obaraju glavom i rogovima, nakon čega ga nastavljaju udarati rogovima i nekontrolisano gaziti papcima. Zbog toga se svi bikovi  na ispašu puštaju  samo u žicom ogradjen prostor u prisustvu čuvara - čobana, dok se agresivniji bikovi moraju još i sputati tj. vezati kanapom za prednju nogu i rog. Što se tiče bikova rase "Holštajn frizijska" kojoj rasi pripadaju i bikovi sina oštećene V. S.,  istakao je da su ovi bikovi mnogo manje agresivni od bikova rase "Buša"  jer se radi o plemenitoj rasi stvaranoj dugo godina ukrštanjem tako da isti   bez obzira na lučenje hormona testosterona odaju manju temperamentnost i agresivnost,  čime je obezvrijedio odbranu okrivljenog i u dijelu da oštećenu V. V. nije povrijedio njegov bik već da je to najvjerovatnije učinio bik njenog sina S. Naime, ovakvim svojim mišljenjem zasnovanim na praksi i nauci vještak Š. R. je ne samo obezvrijedio odbranu okrivljenog u pogledu agresivnosti bika sina oštećene, već je istovremeno i potvrdio iskaze svjedoka A. S. u dijelu da  bik sina oštećene nije nimalo agresivan  i J.  Z., njegovog kolege po struci, da u svojoj dosadašnjoj praksi nije naišao na primjer da je bik "Holštajn frizijske" rase bio agresivan.

      Konačno, odbranu okrivljenog J. T. kojom negira izvršenje krivičnog djela koje mu je javnom optužbom stavljeno na teret je u svom iskazu posredno negirao i svjedok  J. P., pa i ova činjenica u sveukupnosti sa ostalim utvrdjenim činjenicama navode javne optužbe u pogledu krivice okrivljenog za predmetno krivično djelo čini još osnovanijim i utemeljenijim. Naime, i pored toga što se nije mogao direktno izjasniti na okolnosti predmetnog slučaja iz razloga što istom nije lično prisustvovao , svjedok J. P. je istakao da je dana 06.09.2011 god. , kada se desio ovaj slučaj, iz šume "B." gdje se nalazio , negdje izmedju 18,00 i 19,00 časova, jasno vidio sina okrivljenog  J. T.  zvanog M. kako iz pravca kuće oštećene V. V. u pravcu svoje kuće tjera bika crne boje  dok se sva ostala njihova stoka već nalazila u blizini kuće, čime je ne samo negirao odbranu okrivljenog u dijelu da je tog dana lično izveo na pašu i čuvao svog bika rase "Buša" crne boje, već posredno  i u dijelu da iz tog razloga tog dana njegov bik nikako nije ni mogao napasti i povrijediti oštećenu. Naime, ne samo da iz ovakvog iskaza svjedoka J. P. jasno i neposredno proizilazi da se bik okrivljenog J. T. dana 06.09.2011 god. , u periodu kada je oštećena napadnuta i povrijedjena, nalazio u  blizini njene kuće , već posredno i da je oštećenu u tom periodu jedino mogao  napasti i povrijediti ovaj bik.

      Što se tiče vrste i težine povreda koje je kritične prilike zadobila oštećena V. V., na osnovu Izvještaja ljekara specijaliste  Hirurške ambulante Opšte bolnice B. od 06.09.2011 god., Otpusne liste O. bolnice B., od 20.09.2011 god. i nalaza i mišljenja vještaka medicinske struke dr D. B. je utvrdjeno da je oštećena pored povreda u vidu krvnog podliva u perirenalnom području lijevo, razderotine u predjelu perineuma i mnogobrojnih hematoma po tijelu, koje se kvalifikuju kao lake tjelesne povrede , zadobila još i povredu u vidu preloma VI i VII rebra sa desne strane , koja se kvalifikuje kao teška tjelesna povreda,čime je utvrdjen  i ovaj objektivni elemenat predmetnog krivičnog dela. Na osnovu nalaza i mišljenja pomenutog vještaka je dalje utvrdjeno da su sve opisane povrede nanesene od strane bika i to tako što je  povreda u vidu preloma VI i VII rebra mogla nastati kako gaženjem tako i udarom roga stim što ovaj udar nije bio vrhom tj.  oštrim dijelom roga već  njegovom tupom stranom, povreda u vidu krvnog podliva u perirenalnom tj. slabinskom dijelu lijevo gaženjem bika, povreda u vidu razderotine u predjelu perineuma udarom vrha tj. oštrog dijela roga i povrede u vidu mnogobrojnih hematoma po tijelu kako gaženjem od strane bika tako i udaranjem rogovima  i kotrljanjem oštećene po tvrdoj i neravnoj podlozi, čime su potvrdjeni navodi javne optužbe i u pogledu načina odnosno mehanizma povredjivanja ošećene.

      Zbog svega izloženog sud je iskazima oštećene V. V. i svjedoka A. S., V. J., M. M., V. S., J. Z. i J. P., u potpunosti povjerovao i iste u cjelosti prihvatio ocijenivši ih jasnim, logičnim i što je najbitnije saglasnim kako medjusobno tako i sa nalazima i mišljenjima vještaka veterinarske struke dipl. veterinara Š. R. i medicinske struke dr D.B., koje je sud takodje bez rezerve prihvatio kao potpune , objektivne i u dovoljnoj mjeri stručno obrazložene.

      Istovremeno sud odbranu okrivljenog J. T. kojom negira izvršenje krivičnog djela koje mu je javnom optužbom stavljeno na teret odnosno negira  da je oštećenu V. V. kritične prilike napao i povrijedio njegov bik , kao potpuno suprotnu prihvaćenim iskazima svjedoka i nalazu i mišljenju vještaka veterinarske struke dipl. veterinara Š. R., nije prihvatio  već ju je kao neosnovanu i sračunatu na izbjegavanje krivično pravne odgovornosti u cjelosti odbacio. Naime, jasno je da je odbrana okrivljenog J. T. kojom negira izvršenje krivičnog djela koje mu je javnom optužbom stavljeno na teret , u situaciji kada su ovakvu njegovu odbranu ne samo u svemu obezvrijedili pomenuti svjedoci i  vještak veterinarske struke, već i u situaciji kada njegovu odbranu u ovom dijelu  i pored takvog nastojanja sa sigurnošću nijesu mogli potvrditi  kao svjedoci ni njegovi sinovi J.  Z. i J. M., ne samo nejasna i nelogična već i  sama sebi protivrječna. Tako je ne samo nejasna već i nelogična odbrana okrivljenog da je svog bika rase "Buša" prodao 15 do 20 dana nakon predmetnog slučaja kao i da je  za ovaj slučaj saznao tek poslije mjesec dana od  dana kada se desio,  obzirom da na pitanje zastupnice javne optužbe nije znao odgovoriti kojem licu je prodao ovog bika te obzirom da se predmetni slučaj desio na selu gdje se vijesti šire velikom brzinom. Nejasnost i nelogičnost odbrane okrivljenog kojom negira izvršenje krivičnog djela je utoliko veća što je tokom  cijelog glavnog pretresa pokušavao sakriti starost svog bika tvrdnjama da se ustvari radi o vočiću starom 7-8 mjeseci , iako se u stvarnosti radilo o biku starom 18 mjeseci,  koja činjenica je nesporno utvrdjena u daljem toku krivičnog postupka na osnovu registarskog lista za ovog bika br. ME ..., kojeg je sud pribavio po službenoj dužnosti. Naime, jasno je da je ovakvom svojom odbranom i svjesnim prikrivanjem starosti svog bika okrivljeni htio umanjiti njegovu agresivnost i sklonost za napad na ljude  a samim tim i svoju odgovornost za izvršeno krivično djelo.  Konačno i sama činjenica da je bika prodao odmah nakon predmetnog dogadjaja takodje ukazuje na neosnovanost njegove odbrane u dijelu u kojem tvrdi da oštećenu nije napao i povrijedio njegov već bik njenog sina S., jer je jasno da je na taj način svjesno onemogućio da se naknadnim provjerama i vještačenjima, u prvom redu DNK analizom, utvrdi učešće njegovog bika u povredjivanju oštećene.

      Iz istog razloga sud nije prihvatio ni iskaze svjedoka J. Z. i J. M. u dijelu u kojem potvrdjuju odbranu okrivljenog J. T. da nije izvršio krivično djelo koje mu je javnom optužbom stavljeno na teret , jer je očigledno da su iskazi ovih svjedoka, s obzirom na blisko sredstvo sa okrivljenim koji im je otac, takodje sračunati u cilju njegove zaštite od krivično pravne odgovornosti.  U prilog ovakvom utvrdjenju suda  ide i činjenica što su njihovi iskazi u ovom dijelu, pored toga što su suprotni iskazu okrivljenog  u najbitnijem suprotni i medjusobno, što takodje ukazuje na njihovu nevjerodostojnost i neuvjerljivost . Tako oba pomenuta svjedoka , za razliku od odbrane okrivljenog u dijelu u kojem tvrdi  da je svu svoju stoku pa i bika rase "Buša" lično izvodio  na ispašu i čuvao te da je to učinio i dana 06.09.2011 god. kada se desio predmetni slučaj,  u svojim iskazima  različito izjavljuju , jer  svjedok J. Z. tvrdi  da je tih dana pa i dana 06.09.2011 god. stoku na ispaši čuvao svjedok J. M., dok ovaj svjedok tvrdi da su dana 06.09.2011 god. stoku na ispašu zajedno izveli i čuvali on i okrivljeni T.  Isto tako , izjašnjavajući se o vremenskim periodima u kojima je u toku dana njihova stoka izvodjena na ispašu , svjedok  J. Z. za razliku od okrivljenog J. T. koji  ističe da je stoku na ispašu izvodio u ranim jutarnjim satima i vraćao kući oko 10,00 časova da bi je oko 11,00 časova ponovo vodio na ispašu i sa ispaše vraćao izmedju 17,00 i 17,30 časova, tvrdi da je dana 06.09.2011 god. kada se desio predmetni slučaj stoka na ispašu puštena od 07,30 do 11,30 odnosno 12,00 časova i  ponovo oko 17,30 odnosno  18,00 časova do blizu 21,00 časova, kada je vraćena kući i zatvorena u štalu, dok  svjedok  J. M. , izjašnjavajući se na iste okolnosti, tvrdi da su dana 06.09.2011 god. on i okrivljeni stoku na ispašu izveli negdje oko 08,00 časova i kući se vratili oko podne, da bi je na ispašu ponovo izveli negdje oko 18,00 časova do 19,15 odnosno 19,30 časova, kada su je vratili i zatvorili u štalu, što je takodje suprotno ne samo odbrani okrivljenog već i iskazu svjedoka  J. Z.u ovom dijelu, pa sve ove činjenice tj. razlike u iskazima okrivljenog i ovih svjedoka takodje ukazuju na njihovu neuvjerljivost i nevjerodostojnost.

      Kako iz svega izloženog  proizilazi da u pogledu utvrdjivanja krivičnog djela koje je optužnim predlogom ODT u P. , stavljeno na teret okrivljenom J. T., nakon sprovedenog  dokaznog postupka i ocjene izvedenih dokaza,  nije bilo spornih činjenica, sud je stao na stanovište da su činjenice iz činjeničnog opisa izreke presude u svemu dokazane i da je okrivljeni  počinio predmetno krivično djelo.

      Dakle, i pored toga što u konkretnom slučaju osim same oštećene V. V. nije bilo drugih lica koja bi kao očevidci neposredno potvrdili navode javne optužbe u pogledu činjenice da je oštećenu napao i povrijedio bik okrivljenog J. T. a samim tim i u pogledu krivice i krivično pravne odgovornosti okrivljenog za predmetno krivično djelo, ovaj sud je takvu njegovu krivicu, kao što je već navedeno, utvrdio na osnovu iskaza svjedoka: A. S., J. P., V. J., M. M., V. S.  i J. Z. i mišljenja vještaka veterinarske struke dipl. veterinara Š. R., kao posrednih dokaza. Ovo iz razloga jer svi ovi dokazi u ukupnosti sa iskazom oštećene i ostalim nesporno utvrdjenim činjenicama predstavljaju jednu skladnu i logičnu cjelinu koja kao takva isključuje svaku drugu mogućnost osim da se predmetni slučaj odigrao na način kako je to u svom iskazu opisala oštećena V. V.  Naime, ukoliko se uzmu u obzir sve činjenice koje su utvrdjene ovim dokazima i ako se ove činjenice dovedu u vezu sa iskazom oštećene i nesporno utvrdjenim činjenicama da je bik okrivljenog  J. T. rase "Buša" bio agresivan i kao takav dana 06.09.2011 god.  bez ikakvog nadzora i obezbedjenja dolazio kod kuće oštećene V. V., onda je jasno, kako na osnovu logike stvari tako i na osnovu životnog iskustva, da je u situaciji kada je ispred kuće primijetio nepoznatu osobu tj. oštećenu istu napao i teško tjelesno povrijedio.

      Ocjenjujući pravno utvrdjeno činjenično stanje, sud nalazi da su u radnji okrivljenog  sadržana sva bitna . objektivna i subjektivna obilježja teškog krivičnog djela protiv opšte sigurnosti iz čl. 338. st. 3. u vezi sa čl. 327. st. 4. u vezi st. 1.  Krivičnog zakonika, pa mu  je za izvršeno krivično djelo i izrekao kaznu bliže opisanu u izreci presude. Naime, nesporno utvrdivši ne samo da je okrivljeni J. T. dana 06.09.2011 god. pustio svog opasnog bika rase "Buša" na ispašu u neogradjen prostor bez ikakvog nadzora i obezbedjenja već i da je ovaj bik negdje oko 17,00 časova u neposrednoj blizini njene kuće napao i teško tjelesno povrijedio oštećenu Vuković Vidru, to je isti  takvom svojom radnjom i ostvario sva zakonska obeilježja teškog krivičnog djela protiv opšte sigurnosti   iz čl. 338. st. 3. u vezi sa čl. 327. st. 4. u vezi st. 1.  Krivičnog zakonika, koje mu je javnom optužbom stavljeno na teret. Dakle, radnja izvršenja krivičnog djela za koje je okrivljeni  J. T. oglašen krivim i krivično pravno odgovornim se sastoji u tome što je opšteopasnom radnjom i opšteopasnim sredstvom - bikom rase "Buša" izazvao opasnost za život i tijelo ljudi, na način što je i pored svijesti da pustanjem svog opasnog bika na ispašu bez ikakvog obezbedjenja i nadzora može nastupiti zabranjena posledica u vidu izazivanja opasnosti za život ili tijelo ljudi,  istog pustio  na ispašu u neogradjen prostor bez čobana i nesputanog tj.  nevezanog kanapom za prednju nogu i rog, čime je i počinio krivično djelo izazivanje opšte opasnosti iz čl. 327. st. 4. u vezi st. l. KZ. Medjutim, obzirom  da je u konkretnom slučaju okrivljeni J. T. takvom svojom radnjom, pored izazivanja opasnosti za život ili tijelo ljudi,  prouzrokovao i težu posledicu u vidu teške tjelesne povrede kod oštećene V. V., to je samim tim osnovno krivično djelo izazivanje opšte opasnosti dobilo teži tj. kvalifikovani oblik, odnosno preraslo u teško djelo protiv opšte sigurnosti iz čl. 338 st. 3. u vezi čl. 327. st. 4. u vezi st. l. KZ.

      Sud je cijenio i vinost, odnosno psihički odnos okrivljenog, kako   u odnosu na radnju izvršenja predmetnog krivičnog djela tako i u odnosu na posledice proistekle iz ove njegove radnje, pa je našao da je okrivljeni postupao iz nehata kako u pogledu osnovnog djela i posledice koja proizilazi iz ovog djela - izazivanje opasnosti za život ili tijelo ljudi, tako i u odnosu na teži tj. kvalifikovani oblik  djela i posledicu - tešku tjelesnu povredu oštećene V. V. Naime, okrivljeni je  i pored svijesti da puštanjem svog opasnog bika rase "Buša" na ispašu bez ikakvog obezbedjenja i nadzora može nastupiti zabranjena posledica u vidu izazivanja opasnosti za život ili tijelo ljudi, istog pustio na ispašu u neogradjen prostor bez čobana i nesputanog tj. nevezanog kanapom za prednju nogu i rog olako držeći da do ove posledice neće doći, što znači da je u odnosu na ovu posledicu postupao iz nehata. Što se tiče teže posledice, teške tjelesne povrede oštećene V. V., takodje je nesporno da njeno nastupanje nije bilo obuhvaćeno umišljajem okrivljenog već da je i ova, kao i prva posledica, rezultat svjesnog nehata kod okrivljenog.

      Prilikom izbora vrste i visine krivične sankcije koju treba primijeniti prema okrivljenom  za izvršeno  krivično djelo, sud je pored težine, načina izvršenja i društvene opasnosti krivičnog djela, uzeo u obzir i stepen krivične odgovornosti okrivljenog , kao i sve ostale okolnosti koje su relevantne u tom pogledu. Tako je od olakšavajućih okolnosti sud okrivljenom cijenio i uzeo u obzir: da je star porodičan čovjek, da je penzioner, da je srednjeg imovnog stanja i da ranije nije osudjivan, pa je s obzirom na ove okolnosti , koje je i po broju i po značaju cijenio kao osobito olakšavajućeg karaktera, našao da u konkretnom slučaju ima mjesta primjeni blaže vrste kazne, te mu je na osnovu čl. 45. i 46. KZ  umjesto kazne zatvora koja je inače predvidjena za ovu vrstu krivičnog djela izrekao novčanu kaznu u naznačenom iznosu.

      Sud je uvjerenja da je izrečena kazna srazmjerna težini izvršenog krivičnog djela i stepenu krivično-pravne odgovornosti okrivljenog  te da će se  u konkretnom slučaju i  ovom vrstom i visinom kazne, u okviru opšte svrhe izricanja krivičnih sankcija predvidjene čl. 4 st. 2 KZ, postići svrha kažnjavanja propisana čl. 32 istog Zakona. Osnovano se može očekivati da će izrečena kazna pozitivno djelovati na prevaspitanje okrivljenog i da će ista uticati na njega  da ubuduće ne vrši krivična djela.

      Odluka o troškovima krivičnog postupka je zasnovana  na odredbi čl. 229 st. 1 ZKP. Visina troškova u ukupnom iznosu od 435,00 eura , predstavlja izdatke iz budžetskih sredstava , od čega iznos od 126,50  eura predstavlja nagradu vještaku medicinske struke dr D. B., iznos od 258,50 eura nagradu vještaku veterinarske struke dipl . veterinaru Š. R., dok iznos od 50,00 eura, predstavlja paušal koji je odmjeren  s obzirom na složenost i trajanje krivičnog postupka te obzirom na imovno stanje okrivljenog  shodno čl. 226 st. 3 ZKP.

      Na osnovu čl. 239. st. 2. ZKP,  sud je oštećenu V. V., iz sela V., opština  P., radi ostvarivanja imovinsko pravnog zahtjeva za naknadu štete uputio na parnicu.

       Na osnovu iznijetih razloga odlučeno je kao u izreci presude.

OSNOVNI SUD U PLAVU
Dana, 12.06.2012 .godine.  
Zapisničar
S  U D I J A
Senada Radončić
Hilmija Sujković  
PRAVNA POUKA:
Protiv ove presude može se izjaviti žalba
Višem sudu u B. P.  u roku od
 8 dana od dana  njenog prijema
preko ovog suda.  
DNA:
1x ODT Plav
1 x okrivljenom J. T.
1 x braniocu adv. D. B.
1 x oštećenoj  V.V.  