OSNOVNI SUD U PLAVU
K. br.  32/2012  
U IME CRNE GORE
      Osnovni sud u Plavu, sudija Hilmija  Sujković, sa zapisničarem Senadom Radončić,  u krivičnom predmetu okrivljenog C. Dž., iz P., zbog krivičnog djela  građenje objekta bez građevinske dozvole iz čl. 326a Zakona o izmjenama i dopunama Krivičnog zakonika, po optužnom predlogu ODT u Plavu,  Kt. br. 36/2012 od 18.05.2012. godine, po održanom   usmenom,   javnom,   glavnom  pretresu  u   prisustvu:   okrivljenog i zamjenika ODT u Plavu, Rugovac Drite, donio je i javno objavio dana 15.06.2012. god.

P R E S U D U
      Okrivljeni C. DŽ., JMBG ..., od oca  A. i majke Š. rodj. B., rodjen ..... godine, u P., sa prebivalištem u selu B., opština P., državljanin Crne Gore, oženjen,  otac 3 djece, pismen, završio srednju saobraćajnu školu, srednjeg imovnog stanja, neosudjivan

K r i v    j e
      Što je :

      Početkom mjeseca aprila 2012. godine, u selu M., opština P., kao investitor  započeo građenje objekta, na način što je protivno čl.69. Zakona o uređenju prostora i izgradnju objekata ( "Sl. List CG" broj 51/08 ) na parceli broj ... upisanoj u listu nepokretnosti broj ... KO M. I, bez prethodno pribavljene građevinske dozvole, započeo i izvodio radove na izgradnji objekta dimenzija 9,00 x 13,50 m, iako je znao da započinjanje građenja objekta nije dozvoljeno bez prethodno pribavljene građevinske dozvole,

      \- čime je izvršio  krivično djelo građenje objekta bez građevinske dozvole iz čl. 326a KZ .

      Pa mu sud za izvršeno krivično djelo na osnovu navedenog zakonskog propisa te primenom čl: 4,32,36,42,52,53 i 54 KZ i čl. 374 ZKP, i z r i č e

USLOVNU OSUDU
      Kojom mu utvrdjuje kaznu zatvora u trajanju od 6 (šest) mjeseci i istovremeno odredjuje da se ista neće izvršiti ako okrivljeni za vrijeme od  1(jedne) godine dana po pravosnažnosti presude ne učini novo krivično djelo.

      Okrivljeni se obavezuje da na ime troškova - paušala plati iznos od 50,00 (pedeset) eura, u roku od 15 dana po pravosnažnosti presude, pod prijetnjom prinudnog izvršenja.

O b r a z l o ž e n j e
      Osnovno državno tužilaštvo u  Plavu, optužnim predlogom Kt.br. 36/2012 od 18.05.2012. godine, optužilo je C. Dž., iz P.,  za krivično djelo građenje objekta bez građevinske dozvole iz čl. 326a  KZ.

      Pri podnesenom optužnom predlogu je sve do kraja krivičnog postupka u svemu ostala i zamjenik ODT u Plavu Rugovac Drita,  pa je u završnoj riječi predložila sudu da okrivljenog C. Dž. oglasi krivim za navedeno krivično djelo i osudi ga na kaznu zatvora u trajanju od 6 mjeseci, uslovno za jednu  godinu dana.

      Izjašnjavajući se o optužnom predlogu ODT u Plavu, okrivljeni C. Dž. u potpunosti priznaje izvršenje krivičnog djela koje mu je ovim predlogom stavljeno na teret, istakavši da je tačno da je početkom aprila mjeseca 2012. godine, na svom dijelu parcele br. ... upisane u listu nepokretnosti br. ... KO M. I , koja se inače vodi na njegovog brata C. Dž.,  bez građevinske dozvole započeo izgradnju građevinskog objekta u selu M., opština P. Planirao je da sa jedne strane ovog objekta, koji je otvorenog tipa bez bočnih zidova, smjesti mašinu za željezo a sa druge strane brentu za rezanje drveta, zbog čega je  objekat podijelio po sredini zidom od giter blokova visine 3 m. Nakon što je sa svojim radnicima izlio AB ploču, postavio šalung i izlio betonske stubove i grede na ploči, pošao je za B., radi izvođenja ugovorenih građevinskih radova, pošto sa svojim bratom Dž. posjeduje građevinsku firmu. Kako u momentu dolaska na lice mjesta Republičkog inspektora zaštite prostora D. R., koji je dana 06.04.2012. godine, vršio kontrolu započetog objekata, nije bio prisutan na gradilištu već se nalazio u B., to iz tog razloga nije ni prisustvovao sačinjavaju zapisnika od strane D. Nakon što je od radnika dobio obavještenje da je inspektor D. ponovo dolazio na gradilište dana 09.04.2012. godine,  to je radnicima naredio da odmah obustave dalje radove na izgradnji ovog objekta, što su oni i učinili. Dalje je naveo da će po završetku radova u B., odmah pokrenuti postupak za izdavanje potrebne građevinske dozvole kod Sekretarijata uređenja prostora i imovine opštine Plav i tek tada nastaviti sa radovima na objektu. Na kraju  je istakao da je svjestan da je pogriješio i da nije smio započinjati gradnju objekta bez prethodno pribavljene građevinske dozvole. U završnoj riječi je još jednom priznao izvršenje krivičnog djela koje mu je javnom optužbom stavljeno na teret, izrazio kajanje i žaljenje zbog njegovog izvršenja i predložio sudu da ga za ovo djelo što blaže kazni.

      Sud je cijenio priznanje okrivljenog C. Dž. u pogledu izvršenja krivičnog djela koje mu je javnom optužbom stavljeno na teret, pa je našao da je isto jasno, logično, potpuno i u svemu u skladu sa izvedenim dokazima te ga je kao takvo u potpunosti prihvatio. Naime, sud je radi provjere priznanja okrivljenog, odnosno radi što pravilnijeg i zakonitijeg rješavanja ove krivične stvari u dokaznom postupku izveo sledeće dokaze: saslušao svjedoka D. R., pročitao Zapisnike o inspekcijskoj kontroli Inspektora zaštite prostora Ministarstva održivog razvoja i turizma broj ... od 06.04.2012. godine i broj ... od 09.04.2012. godine, rješenje Inspektora zaštite prostora Ministarstva održivog razvoja i turizma broj .... od 09.04.2012. godine, akt Sekretarijata za uređenje prostora i imovine opštine Plav broj ... od 18.05.2012. godine i izvod iz kaznene evidencije za okrivljenog C. Dž. i izvršio uvid u fotografije Republičkog inspektora D.  R., napravljene prilikom izvršenih kontrola na licu mjesta, pa je ocjenom izvedenih dokaza i njihovim upoređivanjem sa odbranom okrivljenog  utvrdio da isti u potpunosti potvrđuju njegovo priznanje.

      Tako je svjedok D. R., u svom iskazu koji je sud u potpunosti prihvatio ocijenivši ga jasnim, logičnim i  saglasnim,  kako sa odbranom okrivljenog tako i sa ostalim izvedenim dokazima, u svemu potvrdio priznanje okrivljenog ne samo u pogledu vremena i mjesta već i u pogledu načina izvršenja predmetnog krivičnog djela. Naime, izjašnjavajući se o predmetnom slučaju građenja objekta bez građevinske dozvole od strane okrivljenog C. Dž., svjedok D. R. je istakao da je prvu kontrolu spornog objekta izvršio dana 06.04.2012. godine i tom prilikom utvrdio da je okrivljeni C. Dž. započeo izgradnju objekta dimenzija 9,00 x 13,50 m tako što je izlio  AB ploču i po sredini iste izgradio  zid od blokova. Kako  na gradilištu nije zatekao ni investitora ni radnike to je o  izvršenoj kontroli sačinio zapisnik, fotografisao predmetni objekat i ostavio poziv investitoru. Dana 09.04.2012. godine, je izvršio ponovnu kontrolu spornog objekta i tom prilikom zatekao radnike koji su uklanjali šalung sa izlivenih betonskih stubova i greda. O  ponovno izvršenoj kontroli je sačinio zapisnik u kojem je konstatovao utvrđeno stanje i izvršio ponovno fotografisanje objekta. Pošto je okrivljeni izgradnju spornog objekta započeo bez potrebne građevinske dozvole, to je pored sačinjenog zapisnika o kontroli donio još i rješenje o njegovom rušenju kojim je naložio okrivljenom da isti poruši u roku od  pet dana od dana donošenja rješenja.

      Priznanje okrivljenog  C. Dž., u pogledu vremena, mjesta i načina izvršenja predmetnog krivičnog djela su u svemu potvrdili i izvedeni pismeni dokazi, Zapisnici o inspekcijskoj kontroli Inspektora zaštite prostora Ministarstva održivog razvoja i turizma, broj .... od 06.04.2012. godine i broj ... od 09.04.2012. godine i rješenje istog inspektora broj ... od 09.04.20112. godine, jer je i na osnovu ovih zapisnika takođe utvrđeno da je svjedok D. R., kao Republički inspektor zaštite prostora, u dva navrata, 06.04.2012. godine i 09.04.2012. godine, vršio obilazak i kontrolu spornog objekta i da je tom prilikom u oba slučaja utvrdio da okrivljeni C. Dž. za započeti  objekat nije imao potrebnu građevinsku dozvolu zbog čega mu je rješenjem broj .... od 09.04.2012. godine, naredio da zbog neposjedovanja potrebne građevinske dozvole bezpravno započeti objekat poruši u roku od pet dana  od dana donošenja rješenja.

      Konačno, priznanje okrivljenog  C. Dž. u dijelu da je izgradnju spornog objekta započeo bez prethodno pribavljene građevinske dozvole potrvđeno je i aktom Sekretarijata za uređenje prostora i imovine opštine Plav, broj ... od 18.05.2012. godine, u kojem je konstatovano da prema evidenciji tog organa okrivljenom C. Dž.na parceli br. ... upisanoj u listu nepokretnosti br. ... KO M. I, nije izdata građevinska dozvola za izgradnju ovog objekta.

      Kako iz svega izloženog proizilazi da u pogledu utvrđivanja krivičnog djela koje je optužnim predlogom ODT u Plavu, stavljeno na teret okrivljenom C. Dž.,  nije bila sporna nijedna činjenica, sud je stao na stanovište da su činjenice iz činjeničnog opisa izreke presude u svemu dokazane i da je okrivljeni počinio  predmetno krivično djelo.

      Ocjenjujući pravno utvrdjeno činjenično stanje sud nalazi da su u radnji okrivljenog sadržani svi bitni, kako subjektivni tako i objektivni, elementi krivičnog djela građenje objekta bez građevinske dozvole iz čl. 326a KZ, pa mu  je za izvršeno krivično djelo i izrekao krivičnu sankciju bliže opisanu u izreci presude. Naime, nesporno utvrdivši da je okrivljeni C. Dž.u vrijeme i na mjestu kako je navedeno u izreci presude započeo izgradnju spornog objekta bez potrebne građevinske dozvole, to su u takvoj njegovoj radnji i sadržani svi bitni elementi navedenog krivičnog djela. Kako krivično djelo građenje objekta bez građevinske dozvole, iz čl. 326a KZ, predstavlja krivično djelo sa blanketnom dispozicijom, odnosno djelo koje svojim sadržajem upućuje na posebni zakon u kojem su sadržani način i uslovi izgradnje objekta, to je okrivljeni u konkretnom slučaju postupao suprotno čl. 69. Zakona o uređenju prostora i izgradnji objekata, koji predviđa da se objekat može graditi samo na osnovu građevinske dozvole i tehničke dokumentacije. Pošto je okrivljeni u konkretnom slučaju izgradnju spornog objekta započeo bez prethodno pribavljene građevinske dozvole, to je samim tim takvom svojom radnjom i izvršio krivično djelo koje mu je javnom optužbom stavljeno na teret, zbog čega ga je sud za isto i oglasio krivim i krivično pravno odgovornim.

      Sud je cijenio i vinost, odnosno psihički odnos okrivljenog u odnosu na radnju izvršenja predmetnog krivičnog djela pa je našao da je okrivljeni prilikom izvršenja ovog djela postupao sa direktnim umišljajem. Okrivljeni je bio svjestan ne samo činjenice da je za izgradnju spornog objekta potrebna građevinska dozvola već i da prije dobijanja ove dozvole ne smije započeti sa vršenjem takvih radova, pa je i pored takve svijesti započeo njegovu izgradnju na način  kako je to u svojim Zapisnicima o izvršnim kontrolama konstatovao  Republički inspektor zaštite prostora D. R., čime je i manifestovao  svoje htjenje za izvršenje predmetnog krivičnog djela.

      Prilikom izbora vrste i visine krivične sankcije koju treba primijeniti prema okrivljenom  za izvršeno krivično djelo, sud je pored težine, načina izvršenja i društvene opasnosti krivičnog djela uzeo u obzir  i stepen krivične odgovornosti okrivljenog kao i sve ostale okolnosti koje su relevantne u tom pogledu. Tako je od olakšavajućih okolnosti sud okrivljenom  cijenio i uzeo u obzir: da je porodičan čovjek,  da je otac 3 djece, da ranije nije osuđivan i da je u potpunosti  priznao izvršenje krivičnog djela koje mu  je javnom optužbom stavljeno na teret i  izrazio kajanje i žaljenje zbog njegovog izvršenja.

      Kako otežavajućih okolnosti na strani okrivljenog C. Dž., nije bilo a sud je navedene olakšavajuće okolnosti i po broju i po značaju cijenio kao osobito olakšavajućeg karaktera, to je našao da u konkretnom slučaju  ima uslova da se prema njemu ne primijeni kazna već da je dovoljno i samo upozorenje uz prijetnju kaznom. Zbog toga je sud okrivljenom C. Dž.   na osnovu čl. 53 i 54 KZ utvrdio kaznu zatvora u trajanju od 6 (šest) mjeseci i istovremeno odredio da se ista neće izvršiti ako okrivljeni za vrijeme od jedne godine dana po pravosnažnosti presude ne učini novo krivično djelo.

      Sud je uvjerenja da je izrečena krivična sankcija srazmjerna težini izvršenog krivičnog djela i stepenu krivično-pravne odgovornosti okrivljenog  te da će se i ovom vrstom i visinom krivične sankcije, u okviru opšte svrhe izricanja krivičnih sankcija predvidjene čl. 4 st. 2 KZ, postići svrha kažnjavanja propisana čl. 52. istog Zakona. Osnovano se može očekivati da će izrečena sankcija pozitivno djelovati na prevaspitanje okrivljenog  i da će ista uticati na njega da ubuduće ne vrši krivična djela.

      Odluka o troškovima krivičnog postupka je zasnovana na odredbi čl. 229. st.1. ZKP.Visina troškova u  iznosu od 50,00 eura, predstavlja paušal koji je odmjeren sobzirom na složenost i trajanje krivičnog postupka te obzirom na imovno stanje okrivljenog, shodno čl. 226 st.3. ZKP.

      Na osnovu iznijetih razloga odlučeno je kao u izreci presude.

OSNOVNI SUD U PLAVU
Dana 15.06.2012  godine  
ZAPISNIČAR
S U D I J A
Senada Radončić
Hilmija Sujković  
PRAVNA POUKA:  
Protiv ove presude nezadovoljna stranka
ima pravo žalbe u roku od 8 dana od dana
prijema iste preko ovog suda Višem sudu
B Polje.  
DNA:
1x ODT Plavu
1x okrivljenom  