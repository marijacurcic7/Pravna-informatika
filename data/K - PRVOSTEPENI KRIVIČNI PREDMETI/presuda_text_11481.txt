OSNOVNI SUD U PLAVU
K. br.  34/2012  
U IME CRNE GORE
      Osnovni sud u Plavu, sudija Hilmija  Sujković, sa zapisničarem Senadom Radončić,  u krivičnom predmetu okrivljenog K. B., iz P.,  zbog krivičnog djela kradja iz čl. 239 st.1. Krivičnog Zakonika, po optužnom predlogu ODT u Plavu,  Kt. br. 31/2012 od 25.05.2012 godine, po održanom   usmenom,   javnom,   glavnom  pretresu  u   prisustvu  okrivljenog i zamjenika ODT u Plavu, Rugovac Drite, a u odsustvu uredno pozvanog predstavnika oštećene Elektroprivrede Crne Gore AD N. - Elektrodistribucije B., donio je i javno objavio dana 12.06.2012. god.

P R E S U D U
      Okrivljeni  K. B., JMBG ... , od oca  M.  i majke R. rodjene Č., rodjen ... godine, u G., sa prebivalištem u P.,  državljanin Crne Gore, penzioner,  oženjen,  otac 5 djece, pismen , završio osnovnu školu , lošeg  imovnog stanja, neosudjivan

K r i v    j e
      Što je :

      U periodu od  12 decembra  2011 god. do 12 marta 2012 god., u svojoj porodičnoj kući koja se nalazi u selo D.- G., opština P., u namjeri da sebi pribavi protivpravnu imovinsku korist neovlašćeno vršio potrošnju električne energije, vlasništvo oštećene Elektroprivrede Crne Gore A.D. N. - Elektrodistribucije B., na način što se kablom presjeka 2 x 2,5 mm direktrno priključio na dovodni kabal prije električnog brojila na tavanskom dijelu kuće i na taj način bez njenog mjerenja napajao strujom potrošače u kući, čime je na štetu Elektrodistribucije B. oduzeo i prisvojio električne struje u vrijednosti od 245,21 euro,

      \- čime je izvršio  krivično djelo kradja iz čl. 239 st.1. KZ .

      Pa mu   sud za izvršeno krivično djelo na osnovu navedenog zakonskog propisa te primenom čl: 4,32,36,42,52,53 i 54 KZ  i čl. 374 ZKP, i z r i č e

USLOVNU OSUDU
      Kojom mu  utvrdjuje kaznu zatvora u trajanju od 3 (tri) mjeseca i istovremeno odredjuje da se ista neće izvršiti ako okrivljeni za vrijeme od  1(jedne) godine dana po pravosnažnosti presude ne učini novo krivično djelo.

      Okrivljeni se obavezuje da na ime troškova - paušala plati iznos od 30,00 (trideset) eura , u roku od 15 dana po pravosnažnosti presude, pod prijetnjom prinudnog izvršenja.

      Na osnovu čl. 212. st. 2. ZKP, okrivljeni je dužan da na ime pričinjene štete Elektroprivredi Crne Gore AD N. - Elektrodistribuciji B. plati iznos od 245,21 (dvijestotinečetrdesetpeteuraidvadesetjedancent) u roku od 15 dana po pravosnažnosti presude.

O b r a z l o ž e n j e
      Osnovno državno tužilaštvo u  Plavu, optužnim predlogom Kt. 31/2012 od 25.05.2012  godine, optužilo je K. B., iz P., za krivično djelo kradja iz čl. 239 st.1. KZ.

      Pri podnesenom optužnom predlogu je sve do kraja krivičnog postupka u svemu ostala i zamjenik ODT u Plavu Rugovac Drita,  pa je u završnoj riječi predložila sudu da okrivljenog K. B. oglasi krivim za navedeno krivično djelo i osudi ga na kaznu zatvora u trajanju od 3 mjeseca, uslovno za 1 godinu dana.

      Izjašnjavajući se o optužnom predlogu ODT u Plavu, okrivljeni K.  B. u potpunosti priznaje izvršenje krivičnog djela koje mu je ovim predlogom stavljeno na teret istakavši da je tačno da je u periodu koji mu se stavlja na teret optužnim predlogom u svojoj  porodičnoj kući  koja se nalazi u selu D., opština P., neovlašćeno koristio električnu energiju na način opisan u ovom predlogu. To je učinio na način što se kablom presjeka 2 x 2,5mm direkno prespojio na dovodni kabal prije električnog brojila na tavanskom dijelu kuće tako da se električna struja koja se koristila preko ovog kabla nije registrovala na brojilu. Dana 12.03.2012 god. su u njegovu kuću došli radnici Elektrodistribucije B., radi kontrole potrošnje električne energije u njoj, obzirom da je ova kuća ranije isključena sa niskonaponske električne mreže zbog neplaćenih računa.  Pošto su izvršenom provjerom utvrdili da je kuća neovlašćeno priključena na niskonaponsku električnu mrežu o tako utvrdjenom stanju su sačinili zapisnik koji je bez ikakvih primjedbi potpisao njegov sin K. F., koji je i prisustvovao kontroli. Dalje je naveo da je svjestan da na taj način nije smio koristiti električnu struju ali da je i pored toga to ipak radio jer je ista ranije bila isključena sa električne mreže , a obzirom da je srčani bolesnik i da zbog srčanih problema koristi aparat za disanje koji  radi na struju to je iz tih razloga i bio prinudjen da na ovaj način koristi električnu energiju. Pošto sa suprugom živi u P., a u ovoj kući živi njegov sin K. F., to je vrativši se za P. zaboravio da isključi kablo koje je neovlašćeno priključio. U završnoj riječi je još jednom priznao izvršenje krivičnog djela koje mu je stavljeno na teret,   izrazio kajanje  i žaljenje zbog njegovog izvršenja i predložio sudu da ga za ovo djelo što blaže kazni tim prije što je to učinio zbog korišćenja aparata za disanje usled srčanih problema. Ujedno je naveo da je svjestan svoje obaveze prema oštećenoj Elektrodistribuciji B. i da je spreman da ovu obavezu u potpunosti nadoknadi.

      Sud je cijenio priznanje okrivljenog K. B. u pogledu izvršenja krivičnog djela koje mu je javnom optužbom stavljeno na teret,   pa je našao da je isto jasno, logično, potpuno i u svemu u skladu sa izvedenim dokazima te ga je kao takvo u potpunosti prihvatio. Naime, sud je radi provjere priznanja okrivljenog, odnosno radi što pravilnijeg i zakonitijeg rešavanja ove krivične stvari u dokaznom postupku izveo sledeće dokaze: saslušao svjedoke I. D. i M. M.,  pročitao Obračun neovlašćeno preuzete električne energije Elektroprivede Crne Gore AD N. - Elektrodistribucije B., br. ...  od 12.03.2012 godine,  Zapisnik o kontroli mjernog mjesta  Elektroprivrede Crne Gore AD N. - Elektrodistribucije B., br. .. od 12.03.2012  godine i izvod iz KE za okrivljenog K. B., pa je ocjenom izvedenih dokaza i njihovim uporedjivanjem sa odbranom okrivljenog utvrdio da isti u potunosti potvrdjuju njegovo priznanje.

      Tako su svjedoci I. D. i M. M. u svojim iskazima koje je sud u potpunosti prihvatio ocijenivši ih jasnim, logičnim, saglasnim kako medjusobno tako i sa ostalim izvedenim dokazima a samim tim i uvjerljivim, u svemu potvrdili priznanje okrivljenog kako u pogledu vremena i mjesta tako i u pogledu načina izvršenja krivičnog djela. Naime, izjašnjavajući se o predmetnom slučaju kontrole potrošnje električne energije u kući okrivljenog  K. B.,  svjedoci I. D. i M. M. su saglasno naveli da su ovu kontrolu izvršili  dana 12.03.2012 godine te da su tom prilikom i utvrdili da okrivljeni u ovoj kući vrši  neovlašćenu potrošnju električne energije.  To je radio na način što se kablom presjeka 2 x 2,5 mm  direktno priključio na dovodno kablo na tavanskom prostoru preko kojeg se kuća neovlašćeno napajala električnom energijom. Obzrirom da je priključenje ovog kabla na dovodno kablo izvršeno prije električnog brojila to se samim tim električna energija koja je išla preko ovog kabla nije mjerila odnosno registrovala. O utvrdjenom stanju su sačinili zapisnik koji je bez ikakvih primjedbi potpisao  K. F., sin okrivljenog K. B., a  kako se kuća a samim tim i brojilo vode na okrivljenog K. B., to je protiv njega i podnesena prijava.

      Priznanje okrivljenog  u pogledu vremena, mjesta i načina izvršenja predmetnog krivičnog djela je u svemu potvrdjeno i zapisnikom Elektroprivrede CG AD N. - Elektrodistribucije B., o kontroli mjernog mjesta, br. 4 od 12.03.2012 godine, jer je i na osnovu ovog zapisnika takodje utvrdjeno da su pomenuti svjedoci dana 12.03.2012 godine, vršili kontrolu potrošnje električne energije u kući okrivljenog K. B., te  da su tom prilikom i ustanovili da je okrivljeni u ovoj kući električnu energiju koristio neovlašćeno na način što se kablom presjeka 2 x 2,5 mm, direktno priključio dovodni kabal prije električnog brojila  i sa njime napajao svu instalaciju u kući, tako da se električna energija koja je korišćena preko ovog kabla, nije registrovala, odnosno mjerila.

      Konačno, priznanje okrivljenog  u pogledu vremenskog perioda za koji je neovlašćeno koristio  električnu energiju  a samim tim i  u pogledu vrijednosti ovako utrošene energije je u svemu potvrdjeno  i Obračunom neovlašćeno utrošene električne energije Elektroprivrede Crne Gore AD N. Elektrodistribucije B. , br. ... od 12.03.2012 god . jer je  na osnovu ovog obračuna utvrdjeno da je okrivljeni u periodu od 12.12.2011 do 12.03.2012 god., u svojoj kući neovlašćeno potrošio odnosno prisvojio električne struje u vrijednosti od 245,21 euro.

      Kako iz svega izloženog proizilazi da u pogledu utvrdjivanja krivičnog djela koje je optužnim predlogom ODT u Plavu , stavljeno na teret okrivljenom K. B.,  nije bila sporna nijedna činjenica, sud je stao na stanovište da su činjenice iz činjeničnog opisa izreke presude u svemu dokazane i da je okrivljeni počinio  predmetno krivično djelo.

      Ocjenjujući pravno utvrdjeno činjenično stanje sud nalazi da su u radnji okrivljenog  sadržana sva bitna, kako subjektivna tako i objektivna , obilježja krivičnog djela kradja iz čl. 239 st.1. KZ, pa mu  je za izvršeno krivično djelo i izrekao krivičnu sankciju bliže opisanu u izreci presude. Radnja izvršenja krivičnog djela koje je počinio  okrivljeni sa sastoji u tome što je radi pribavljanja protivpravne imovinske koristi, u periodu od 12.12.2011 god. do 12.03.2012 god.  u svojoj porodičnoj kući  koja se nalazi u selu D.,  opština P., neovlašćeno koristio  električnu struju preko kabla presjeka 2 x 2,5 mm koje je direktno priključio na dovodni kabal prije električnog brojila na tavanskom dijelu kuće i taj način oduzeo električne energije u iznosu od 245,21  eura, čime je i ostvario  sva bitna obilježja predmetnog krivičnog djela.

      Sud je cijenio i vinost ,odnosno psihički odnos okrivljenog   u odnosu na radnju izvršenja predmetnog krivičnog djela pa je našao da je okrivljeni prilikom izvršenja ovog djela postupao   sa direktnim umišljajem. Okrivljeni je bio svjestan ne samo činjenice da je električna energija koju neovlašćeno troši u svojoj porodičnoj kući  tudja stvar već i da njenim oduzimanjem čini krivično djelo, pa je i pored toga htio  njegovo izvršenje.

      Prilikom izbora vrste i visine krivične sankcije koju treba primijeniti prema okrivljenom  za izvršeno krivično djelo, sud je pored težine, načina izvršenja i društvene opasnosti krivičnog djela uzeo u obzir i stepen krivične odgovornosti okrivljenog kao i sve ostale okolnosti koje su relevantne u tom pogledu. Tako je od olakšavajućih okolnosti sud okrivljenom  cijenio i uzeo u obzir: da je penzioner, da je lošeg imovnog stanja,  da ranije nije osudjivan , da je u potpunosti priznao  izvršenje krivičnog djela koje mu  je javnom optužbom stavljeno na teret i da je izrazio spremnost da oštećenu Elektroprivredu CG AD N. - Elektrodistribuciju B. u potpunosti obešteti.

      Kako otežavajućih okolnosti na strani okrivljenog K. B. nije bilo a sud je navedene olakšavajuće okolnosti i po broju i po značaju cijenio kao osobito olakšavajućeg karaktera, to je našao da u konkretnom slučaju  ima uslova da se prema njemu ne primijeni kazna već da je dovoljno i samo upozorenje uz prijetnju kaznom. Zbog toga je sud okrivljenom K. B.   na osnovu čl. 53 i 54 KZ utvrdio kaznu zatvora u trajanju od 3 mjeseca i istovremeno odredio da se ista neće izvršiti ako okrivljeni za vrijeme od jedne godine dana po pravosnažnosti presude ne učini novo krivično djelo.

      Sud je uvjerenja da je izrečena krivična sankcija srazmjerna težini izvršenog krivičnog djela i stepenu krivično-pravne odgovornosti okrivljenog  te da će se i ovom vrstom i visinom krivične sankcije,u okviru opšte svrhe izricanja krivičnih sankcija predvidjene čl. 4 st. 2 KZ ,postići svrha kažnjavanja propisana čl. 52 istog Zakona. Osnovano se može očekivati da će izrečena sankcija pozitivno djelovati na prevaspitanje okrivljenog  i da će ista uticati na njega da ubuduće ne vrši krivična djela.

      Odluka o troškovima krivičnog postupka je zasnovana na odredbi čl. 229 st.1.ZKP. Visina troškova u  iznosu od 50,00 eura, predstavlja paušal koji je odmjeren sobzirom na složenost i trajanje krivičnog postupka te obzirom na imovno stanje okrivljenog , shodno čl. 226 st.3. ZKP.

      Obzirom da je u toku glavnog pretresa nesumnjivo utvrdjeno da je okrivljeni K. B., izvršenjem predmetnog krivičnog djela oštećenoj Elektroprivredi CG AD N. - Elektrodistribuciji B. pričinio štetu u iznosu od 245,21 euro, to je kod takvog čijnjeničnog stanja istog valjalo obavezati da na ime pričinjene štete plati navedeni iznos shodno čl. 239. st. 2. ZKP.

      Na osnovu iznijetih razloga odlučeno je kao u izreci presude.

OSNOVNI SUD U PLAVU
DANA 12.06.2012  godine  
ZAPISNIČAR
S U D I J A
Senada Radončić
Hilmija Sujković  
PRAVNA POUKA:  
Protiv ove presude nezadovoljna stranka
ima pravo žalbe u roku od 8 dana od dana
prijema iste preko ovog suda Višem sudu
B Polje.  
DNA:
1x ODT Plavu
1x okrivljenom
1 x oštećenom nakon pravosnažnosti  