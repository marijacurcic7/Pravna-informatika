OSNOVNI SUD U PLAVU
K. br.  36/2012  
U IME CRNE GORE
      OSNOVNI SUD U PLAVU, sudija Hilmija  Sujković, sa zapisničarem Senadom Radončić, u krivičnom predmetu okrivljenog S. I., iz P., zbog krivičnog djela prikrivanje iz čl. 256. st.2. u vezi st.1. Krivičnog Zakonika, po optužnom predlogu ODT u Plavu, Kt. br. 38/2012 od 28.05.2012. godine, po održanom   usmenom, javnom, glavnom  pretresu  u prisustvu  okrivljenog i zamjenika ODT u Plavu Rugovac Drite, donio je i javno objavio dana 13.06.2012. god.

P R E S U D U
      Okrivljeni S. I., JMBG ...., od oca M. i majke B., rodjene M., rodjen .... godine, u P., gdje i prebiva, državljanin Crne Gore, nezaposlen, oženjen, otac jednog djeteta, pismen, završio četiri razreda osnovne škole, lošeg imovnog stanja, osuđivan presudama Osnovnog suda Plav: K.br.89/07 od 04.10.2007. godine, zbog krivičnog djela iz čl. 324. st. 1. KZ , na novčanu kaznu u iznosu od 600,00  eura i kaznu zatvora u trajanju od 3 (tri) mjeseca -  uslovno za jednu godinu i K.br.106/09 od 23.12.2009.godine, zbog krivičnog djela iz čl. 324. st. 1. KZ , na novčanu kaznu u iznosu od 600,00  eura i kaznu zatvora u trajanju od 60 (šezdeset) dana,

KRIV JE
      Što je :

      Dana 11.05.2012. god.,  oko 16,30 časova, u ulici R. bb, opština P.,  u marketu doo "T.", proturio-rasitnio novčanicu u apoenu od 500,00 eura, serijskog broja XO .... , iako je mogao i bio dužan da zna da je ova novčanica pribavljena krivičnim djelom kradje, na način  što je od maloljetnog B.  E., za kojeg je znao da do novca dolazi vršenjem krađa, uzeo predmetnu novčanicu na terasi kafane "..." ispod stola i  nakon toga ovu novčanicu rasitnio na naplatnoj kasi u navedenom marketu za pet novčanica u apoenima od po 100,00 eura, koje je po povratku u kafanu ".."  takođe ispod stola dodao maloljetnom E.

      \- čime je izvršio  krivično djelo prikrivanje iz čl. 256. st. 2. u vezi st. 1. KZ.

      Pa ga sud za izvršeno krivično djelo na osnovu navedenog zakonskog propisa te primjenom čl: 4,32,39 i 42. KZ  i čl. 374. ZKP

O S U Đ U J E
      Na novčanu kaznu u iznosu od 600,00 (šeststotina) eura koju je dužan platiti u roku od 3 mjeseca od dana pravosnažnosti presude.

      Ukoliko se navčana kazna ne plati u određenom roku, ista će se zamijeniti kaznom zatvora, računajući svakih započetih 25,00 (dvadesetpet) eura, novčane kazne za 1 (jedan) dan zatvora.

      Okrivljeni se obavezuje da na ime troškova - paušala plati iznos od 30,00 (trideset) eura, u roku od 15 dana po pravosnažnosti presude, pod prijetnjom prinudnog izvršenja.

O b r a z l o ž e n j e
      Osnovno državno tužilaštvo u  Plavu, optužnim predlogom Kt.br. 38/2012 od 28.05.2012. godine, optužilo je S. I., iz P., za krivično djelo prikrivanje iz čl.256. st.2. u vezi st. 1. KZ.

      Pri podnesenom optužnom predlogu je sve do kraja krivičnog postupka u svemu ostala i zamjenik ODT u Plavu Rugovac Drita,  pa je u završnoj riječi predložila sudu da okrivljenog S. I. oglasi krivim za navedeno krivično djelo i osudi ga na novčanu kaznu u iznosu od 600,00 eura.

      Izjašnjavajući se o optužnom predlogu ODT u Plavu, okrivljeni S. I. u potpunosti priznaje izvršenje krivičnog djela koje mu je ovim predlogom stavljeno na teret istakavši da je tačno da dana 11.05.2012. god. , oko 16,30 časova,  u P., prihvatio da mal. B. E. rasitni novčanicu od 500,00 eura, za naknadu od 10,00 eura, iako je pretpostavio da je E. ovu novčanicu ukrao. Ovo iz razloga što istog poznaje tri godine i otuda zna da on nigdje ne radi, da je njegova porodica u teškom materijalnom položaju i da do novca najčešće dolazi vršenjem kradja. I samo ponašanje mal. E. ga je upućivalo na tako nešto jer je isti bio uzbudjen, tiho govorio i svo vrijeme se okretao oko sebe. Predmetnu novčanicu mu je mal. E. dodao ispod stola nakon čega je na nekoliko mjesta u blizini kafane pokušao da istu rasitni u čemu nije uspio. Nakon toga je pošao do marketa D.O.O "T." gdje mu je novčanicu rasitnio  vlasnik  Dj. A. Po povratku u kafanu "..." je mal. E. takodje ispod stola, dao svih 5 novčanica od po 100,00 eura. Dalje je naveo da je pristao na tako nešto zbog naknade od 10,00 eura jer mu je u tom periodu supruga bila u drugom stanju pa mu je novac bio potreban za kupovinu ljekova. Zbog svega toga mal. E. nije ni pitao odakle mu novčanica od 500,00 eura. Na kraju je istakao je svjestan da je pogriješio, da tako nešto nije smio učiniti  i da je u takvoj situaciji mal. B. E. za ovu novčanicu trebao prijaviti Ispostavi policije Plav. U završnoj riječi je još jednom priznao izvršenje krivičnog djela koje mu je javnom optužbom stavljeno na teret, izrazio kajanje i žaljenje zbog njegovog izvršenja i molio sud da ga za ovo djelo što blaže kazni obzirom da nigdje ne radi i da suprugu i tek rodjeno dijete izdržava od nadničenja.

      Sud je cijenio priznanje okrivljenog S. I. u pogledu izvršenja krivičnog djela koje mu je javnom optužbom stavljeno na teret,  pa je našao da je isto jasno, logično, potpuno i u svemu u skladu sa izvedenim dokazima te ga je kao takvo u potpunosti prihvatio. Naime, sud je radi provjere priznanja okrivljenog, odnosno radi što pravilnijeg i zakonitijeg rješavanja ove krivične stvari u dokaznom postupku izveo sledeće dokaze: saslušao u svojstvu svjedoka mal. B. E.,  pročitao potvrde Uprave policije - Ispostave Plav o privremeno oduzetim predmetima od lica B. E. od 11.05.2012. godine i o vraćanju privremeno oduzetih predmeta licu B. M., broj ...  od 14.05.2012. godine, izvod iz kaznene evidencije za okrivljenog S. I., broj ... od 28.05.2012.godine izdat od Uprave policije - Ispostave Plav  i izvršio uvid u fotodokumentaciju Uprave policije - Ispostave Plav broj ... od 11.05.2012. godine, pa je ocjenom izvedenih dokaza i njihovim uporedjivanjem sa odbranom okrivljenog utvrdio da isti u potunosti potvrdjuju njegovo priznanje.

      Tako je svjedok B. E., u svom iskazu koji je sud u potpunosti prihvatio kao jasan, logičan i saglasan,  ne samo sa odbranom okrivljenog već i sa ostalim izvedenim dokazima, u svemu potvrdio priznanje okrivljenog kako u pogledu vremena i mjesta tako i u pogledu načina izvršenja krivičnog djela, istakavši da je okrivljenom S. I. kazao da je novčanicu od 500,00 eura, koju treba da mu rasitni, ukrao od B. M. Moguće je da tom prilikom okrivljeni Izet nije čuo ove njegove riječi  obzirom da mu je on to tiho kazao kako  ga nebi čuo neko od prisutnih gostiju, ali je sigurno pretpostavio da je on ovu novčanicu ukrao jer je znao da nigdje ne radi i da na drugi način ne može doći do tolikog novca. Novčanicu je okrivljenom  inače dao ispod stola na terasi kafane "..." a nakon  što je isti ovu novčanicu rasitnio vratio mu je na isti način .

      Priznanje okrivljenog u pogledu vremena, mjesta i načina izvršenja predmetnog krivičnog djela su u svemu potvrdili i izvedeni pismeni dokazi: potvrde Uprave policije - Ispostave Plav o privremeno oduzetim predmetima od lica B. E. od 11.05.2012. godine i o vraćanju privremeno oduzetih predmeta licu B. M., broj ....  od 14.05.2012. godine i fotodokumentacija iste  Ispostave broj ... od 11.05.2012. godine, pa i ove činjenice u sklopu sa činjenicama utvrdjenim na osnovu odbrane  okrivljenog i iskaza svjedoka B. E., priznanje okrivljenog čine još jasnijim, potpunijim i uvjerljivijim.

      Kako iz svega izloženog proizilazi da u pogledu utvrđivanja krivičnog djela koje je optužnim predlogom ODT u Plavu, stavljeno na teret okrivljenom S. I., nije bila sporna nijedna činjenica, sud je stao na stanovište da su činjenice iz činjeničnog opisa izreke presude u svemu dokazane i da je okrivljeni počinio  predmetno krivično djelo.

      Ocjenjujući pravno utvrđeno činjenično stanje sud nalazi da su u radnji okrivljenog  sadržana sva bitna, kako subjektivna tako i objektivna, obilježja krivičnog djela prikrivanje iz čl. 256. st. 2. u vezi st. 1. KZ, pa mu  je za izvršeno krivično djelo i izrekao kaznu  bliže opisanu u izreci presude. Naime, nesporno utvrdivši da je okrivljeni S. I., dana 11.05.2012 god. , oko 16,30 časova, u marketu doo "T."  proturio tj. rasitnio novčanicu u apoenu od 500,00 eura, za 5 novčanica u apoenima od po 100,00 eura, iako je mogao i bio dužan da zna da je ovu novčanicu maloljetni B. E. pribavio izvršenjem krivičnog djela kradje, to je takvom svojom radnjom i ostvario sva zakonska obilježja krivičnog djela prikrivanje  iz čl. 256. st. 2. u vezi st. 1. KZ.

      Sud je cijenio i vinost, odnosno psihički odnos okrivljenog u odnosu na radnju izvršenja predmetnog krivičnog djela pa je našao da je okrivljeni prilikom izvršenja ovog djela postupao iz nehata.  Naime, obzirom da je  okrivljeni maloljetnog B. E. poznavao već 3 godine i da je znao da isti nigdje ne radi kao i da je njegova porodica u teškoj materijalnoj situaciji, to je iz svih tih razloga i mogao i bio dužan da zna da je isti spornu novčanicu od 500,00 eura pribavio izvršenjem krivičnog djela kradje.

      Prilikom izbora vrste i visine krivične sankcije koju treba primijeniti prema okrivljenom za izvršeno krivično djelo, sud je pored težine, načina izvršenja i društvene opasnosti krivičnog djela uzeo u obzir i stepen krivične odgovornosti okrivljenog kao i sve ostale okolnosti koje su relevantne u tom pogledu. Tako je od olakšavajućih okolnosti sud okrivljenom  cijenio i uzeo u obzir: da je porodičan čovjek, da je otac jednog djeteta, da je u potpunosti priznao izvršenje krivičnog djela koje mu  je javnom optužbom stavljeno na teret i da je izrazio  kajanje i žaljenje zbog njegovog izvršenja, dok mu je kao otežavajuću okolnost cijenio njegovu raniju osuđivanost. Međutim i pored činjenice što je okrivljeni ranije osuđivan, sud je našao da u konkretnom slučaju  ima uslova da se prema njemu primijeni blaža vrsta kazne, obzirom da su za ovo djelo alternativno predviđene novčana i kazna zatvora, te mu je i izrekao novčanu kaznu u naznačenom iznosu.

      Sud je uvjerenja da je izrečena krivična sankcija srazmjerna težini izvršenog krivičnog djela i stepenu krivično-pravne odgovornosti okrivljenog  te da će se i ovom vrstom i visinom krivične sankcije, u okviru opšte svrhe izricanja krivičnih sankcija predvidjene čl. 4. st. 2. KZ, postići svrha kažnjavanja propisana čl. 52. istog Zakona. Osnovano se može očekivati da će izrečena kazna pozitivno djelovati na prevaspitanje okrivljenog  i da će ista uticati na njega da ubuduće ne vrši krivična djela.

      Odluka o troškovima krivičnog postupka je zasnovana na odredbi čl. 229. st. 1. ZKP. Visina troškova u  iznosu od 30,00 eura, predstavlja paušal koji je odmjeren sobzirom na složenost i trajanje krivičnog postupka te obzirom na imovno stanje okrivljenog, shodno čl. 226. st. 3. ZKP.

      Na osnovu iznijetih razloga odlučeno je kao u izreci presude.

OSNOVNI SUD U PLAVU
Dana 13.06.2012  godine  
ZAPISNIČAR
S U D I J A
Senada Radončić
Hilmija Sujković  
PRAVNA POUKA:
Protiv ove presude nezadovoljna stranka
ima pravo žalbe u roku od 8 dana od dana
prijema iste preko ovog suda Višem sudu
B Polje.  
DNA:
1x ODT Plavu
1x okrivljenom  