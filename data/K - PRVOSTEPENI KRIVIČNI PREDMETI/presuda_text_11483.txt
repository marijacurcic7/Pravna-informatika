OSNOVNI SUD U PLAVU
K. br. 41/2012  
U IME CRNE GORE
      OSNOVNI SUD U PLAVU, sudija Hilmija Sujković, sa zapisničarem Senadom Radončić, u krivičnom predmetu okrivljenog  Z. Lj., iz sela M., opština P., zbog krivičnog djela ugrožavanje sigurnosti iz čl. 168. st. 1 Krivičnog zakonika, po optužnom predlogu Osnovnog državnog tužilaštva u Plavu, KT br.76/2011   od 14.10.2011 godine, po održanom usmenom, glavnom, javnom pretresu u prisustvu: okrivljenog, njegovog advokata R. M.,  zamjenika  ODT u Plavu  Rugovac Drite  i oštećenih Z. M. i Z. C. donio je i javno objavio , dana 05.09.2012. godine

P R E S U D U
      Okrivljeni Z. LJ.,  JMBG ... , od oca P. i majke J., rodj. J., rodjen ... godine, u B., sa prebivalištem u selu M., opština P., državljanin C.G., nezaposlen, oženjen, otac dvoje djece, pismen, završio srednju školu, lošeg imovnog stanja, neosudjivan.

KRIV   JE  
Što je  
Dana 19.09.2011 god., izmedju 13,00 i 15,00 časova, u dvorištu kuće oštećenog
Z. M., u selu M., opština P., prijetnjom ugrozio sigurnost oštećenih Z. M. i
Z. C., na način što je otvorio vrata od njihove ljetnje kuhinje dok su se
oštećeni nalazili u njoj i uputio im riječi prijetnje "Ko je prijavio P.,
prijavite mene ako smijete, popaliću vas kao miševe u duvar",  pa je na taj
način kod oštećenih M. i C. izazvao osjećaj straha i nesigurnosti.  
- čime je izvršio krivično djelo ugrožavanje sigurnosti iz čl. 168 st. 1. KZ
CG.  
      Pa ga  sud za izvršeno krivično djelo na osnovu navedenog zakonskog propisa, te primjenom  čl: 4, 32, 39 i 42 KZ i čl. 374 ZKP.

O S U Đ U J E
      Na novčanu  kaznu u iznosu od  600,00 (šestotina)  eura koju je dužan  platiti u roku od  3 mjeseca od   dana pravosnažnosti presude.

      Ukoliko se novčana kazna ne plati u odredjenom roku, ista će se zamijeniti kaznom zatvora, računajući svakih započetih 25,00 € (dvadesetpet) eura, novčane kazne za 1 (jedan) dan zatvora.

      Okrivljeni  se obavezuje da na ime troškova krivičnog postupka-paušala  plati iznos  od  50,00 (pedeset)  eura, u roku od 15 dana po pravosnažnosti presude, pod prijetnjom prinudnog izvršenja.

      Oštećeni Z. M. i Z. C. se radi ostvarivanja imovinsko pravnog zahtjeva za naknadu štete upućuju na parnicu.

O   b r a z l o ž  e n j e
      Osnovno državno tužilaštvo u Plavu, optužnim predlogom KT br.76/2011 od 14.10.2011 godine, optužilo je Z. Lj. , iz sela M., opština P.,  za krivično djelo ugrožavanje sigurnosti iz čl. 168. st. 1. KZ .

      U ranije vodjenom krivičnom postupku K.br. 75/2011, sud je okrivljenog Z. Lj., oglasio krivim za navedeno krivično djelo i osudio ga na novčanu kaznu u iznosu od 600,00 eura, da bi Viši sud u Bijelom Polju, odlučujući po žalbi okrivljenog , svojim rješenjem Kž.br. 339/12 od 20.04.2012 godine, ukinuo prvostepenu presudu K.br. 75/2011 od 13.12.2011 god. i predmet  vratio na ponovno sudjenje.

      U završnoj riječi iz ponovnog postupka zamjenik ODT u Plavu Rugovac Drita je u svemu ostala pri konačnoj riječi iz ranijeg postupka i ponovo predložila  sudu da okrivljenog Z. Lj. oglasi krivim za navedeno krivično djelo i osudi ga na novčanu kaznu u iznosu od 600,00 eura.



      Oštećeni Z. M. i Z. C. su se i u ponovnom postupku  pridružili  krivičnom gonjenju protiv okrivljenog Z. Lj. i zadržali  pravo da odštetni zahtjev ostvaruju u parnici.

      Izjašnjavajući se o optužnom predlogu ODT u Plavu, okrivljeni Z. Lj. ni  u svojoj odbrani iz ponovnog postupka ne priznaje izvršenje krivičnog djela koje mu je ovim predlogom stavljeno na teret. U svoju odbranu ponovo navodi

da su dana 18.09.2011 god. on i brat Z. P. za svoje potrebe na kamionu
dotjerali ogrijevno drvo i ovo drvo istovarili na putu pored njihove kuće,
zbog kojeg puta inače već nekoliko godina vode spor sa oštećenim Z. M..
Prilikom istovara ogrijevnog drveta sa kamiona, trupci su oštetili jaz za
navodnjavanje koji je napravljen od betonskih cijevi i  koji u tom dijelu
prolazi preko puta. Zbog toga je nakon istovara ogrijevnog drveta pokupio
polomljena parčad od betonskih cijevi kako bi ih utovario na kamion i negdje
bacio. Tada je na lice mjesta došao oštećeni Z. M. i kazao : "Nemojte da
dirate to kamenje, treba mi". Nakon što mu je odgovorio : "Nećemo da ga
diramo, srećno ti bilo"  M. je otišao sa lica mjesta.  Istog dana Z. M. je
dežurnoj službi   Ispostave policije Plav prijavio njegovog brata P. da mu je
prijetio. Zbog toga je sjutradan , tačnije  19.09.2011 god. , nakon što je u
blizini ulaznih vrata od njene porodične kuće primijetio oštećenu Z. C., istoj
sa svog imanja samo kazao: "Što ste prijavili P. kada ste vidjeli da sam
parčad od cijevi za navodnjavanje ja makao sa puta a ne on". Tom prilikom se
nalazio na dijelu svog imanja i od C. bio udaljen oko 2 m. Odmah nakon ovih
njegovih riječi C. je uzela telefon i u njegovom prisustvu preko telefona
kazala policiji da je i nju i M. zatvorio u njihovoj kući  i da ne smiju izaći
iz kuće da ih ne bi pobio.  
       U završnoj riječi je u potpunosti prihvatio konačnu riječ svog branioca advokata R. M. koji je istakao da u toku krivičnog postupka nijednim izvedenim dokazom nijesu potvrdjeni navodi optužbe da je okrivljeni izvršio krivično djelo ugrožavanje sigurnosti koje mu je ovom optužbom stavljeno na teret.  Ovo ne samo zbog toga što se u konkretnom slučaju radilo o običnoj komšijskoj svadji već i zbog toga što prijetnja , kao elemenat predmetnog krivičnog djela , mora da bude ozbiljna i da se može realizovati, što u ovom slučaju nije bio slučaj. Dalje je naveo da i pod pretpostavkom da je njegov branjenik kritične prilike oštećenim Z.  M. i Z. C.  uputio  prijetnje koje mu se javnom optužbom stavljaju na teret,  opet u takvoj njegovoj radnji ne može postojati biće predmetnog krivičnog djela obzirom da je isti realizaciju ove prijetnje uslovio budućim ponašanjem oštećenih koje bi se sastojalo u njegovom prijavljivanju policiji, pa je zbog svega izloženog  predložio sudu da njegovog branjenika za navedeno krivično djelo oslobodi od optužbe .

      Sud je cijenio odbranu okrivljenog Z. Lj. kojom negira izvršenje krivičnog djela koje mu je javnom optužbom stavljeno na teret, odnosno negira da je u vrijeme i na mjestu kako ga tereti javna optužba ugrozio sigurnost oštećenih Z. M. i Z. C. na način opisan u dispozitivu optužnog predloga,  pa je našao da je ista  neosnovana te je kao takvu nije ni u ponovnom postupku  prihvatio.

      Naime, sud je radi provjere odbrane okrivljenog Z. Lj. u dijelu u kojem negira izvršenje krivičnog djela koje mu je javnom optužbom stavljeno na teret, odnosno radi što pravilnijeg  i zakonitijeg rješavanja ove krivično pravne stvari u dokaznom postupku ponovio ranije izvedene dokaze: saslušao u svojstvu svjedoka oštećene Z. M. i Z. C., pročitao izvještaj ljekara dr R. V. od 22.09.2011 godine i izvod iz kaznene evidencije za okrivljenog Z. Lj. i u ponovnom postupku  izveo dokaze saslušanjem svjedoka Z. P., Z. V. i Z. M., pa je svestranom  ocjenom izvedenih dokaza i njihovim uporedjivanjem sa navodima javne optužbe i odbranom   okrivljenog  utvrdio da isti u potpunosti obezvredjuju ovakvu njegovu odbranu i da je okrivljeni izvršio krivično djelo ugrožavanje sigurnosti iz čl. 168. st. 1. KZ koje mu  je javnom optužbom stavljeno na teret.

      Dakle, kako proizilazi iz izloženog sud je i u ponovnom postupku takodje utvrdio da su u radnjama okrivljenog koje mu se javnom optužbom stavljaju na teret sadržani svi bitni elementi krivičnog djela ugrožavanje sigurnosti iz čl. 168. st. 1. KZ odnosno da su prijeteće riječi "Ko je prijavio P., prijavite mene ako smijete, popalit ću vas kao miševe u duvar" koje je kritične prilike okrivljeni Z.  Lj. uputio oštećenim Z. M. i Z. C. bile ne samo podobne da kod oštećenih izazovu osjećaj straha i ugroženosti za svoj život i tijelo već i da se u konkretnom slučaju ne može raditi o uslovljenim prijetnjama tj. prijetnjama čije ispunjenje (realizacija) zavisi od budućeg ponašanja oštećenih koje se prema stanovištu odbrane sastoji u eventualnom prijavljivanju okrivljenog policiji.

      Ovakvo svoje utvrdjenje i odluku u pogledu krivice i krivično pravne odgovornosti okrivljenog Z. Lj. za izvršeno krivično djelo, sud je zasnovao na sledećim razlozima:

      U  toku krivičnog postupka je nesporno utvrdjeno, kako na osnovu odbrane okrivljenog  tako i na osnovu iskaza oštećenih Z. M. i Z. C. da su njihovi medjusobni odnosi bili znatno poremećeni zbog neriješenih   imovinskih odnosa ne samo u vrijeme predmetnog dogadjaja već i zadnjih nekoliko godina.  Na osnovu odbrane okrivljenog i iskaza oštećenih je dalje, takodje nesporno utvrdjeno, da su okrivljeni i njegov brat Z. P., dana 18.09.2011 godine, prilikom istovara ogrijevnog drveta sa kamiona, na spornom putu  polomili betonske cijevi od kanala za navodnjavanje koje je na tom dijelu puta postavio oštećeni Z. M. i da je  narednog dana, tačnije 19.09.2011 godine, kada se desio predmetni dogadjaj, oštećeni M. dežurnoj službi Ispostave policije u Plavu prijavio brata okrivljenog Z. P., zbog prijetnji koje mu je ovaj uputio prethodnog dana. Konačno, na osnovu odbrane okrivljenog i iskaza oštećenih je nesporno utvrdjeno i to da se predmetni dogadjaj desio izmedju 13,00 i 15,00 časova   istog dana , odnosno odmah nakon što su se oštećeni Z. M. i Z. C.  poslije davanja izjava u Ispostavi policije Plav povodom prijetnji koje im je uputio brat okrivljenog Z. P., vratili svojoj kući.

      Medjutim, obzirom da je okrivljeni Z. Lj. negirao izvršenje krivičnog djela koje mu je javnom optužbom stavljeno na teret, odnosno negirao da je dana 19.09.2011 god. nakon povratka oštećenih iz zgrade Ispostave policije Plav gdje su dali izjave povodom podnesene prijave protiv njegovog brata Z. P., otvorio vrata od ljetnje kuhinje u kojoj su se nalazili i zaprijetio im da će ih popaliti kao miševe u duvar zbog toga što su prijavili P.,  to su samim tim u toku krivičnog postupka bile sporne ove činjenice pa ih je kao takve trebalo nesumnjivo utvrditi tj. dokazati.

      Optužba je inače u tom pogledu jasna i njeno stanovište je da je okrivljeni Z.  Lj. dana 19.09.2011 god., izmedju 13,00 i 15,00 časova , u selu M., opština P.,  ugrozio sigurnost oštećenih Z. M. i Z. C. na način opisan u dispozitivu optužnog predloga  čime je i izvršio krivično djelo ugrožavanje sigurnosti iz čl. 168. st. 1. KZ, dok okrivljeni  Z. Lj. u svojoj odbrani  tvrdi suprotno braneći se da navedenog dana nije ugrozio sigurnost ošećenih prijetnjama koje mu se stavljaju na teret već je samo  tog dana oštećenoj C., nakon što ju je primijetio u blizini ulaznih vrata  kuće, kazao: "Što ste prijavili P. kada ste vidjeli da sam parčad od cijevi za navodnjavanje ja makao sa puta a ne on", tako da samim tim nije ni izvršio krivično djelo koje mu se stavlja na teret javnom optužbom.

      Da bi provjerio osnovanost odbrane  okrivljenog u ovom dijelu a samim tim i utvrdio pravo stanje stvari, sud je, kao što je već navedeno, saslušao okrivljenog  i izveo sve potrebne dokaze, pa je njihovom uporednom analizom i ocjenom našao da je ovakva njegova odbrana ne samo nejasna i nelogična već i u svemu suprotna izvedenim dokazima  , u prvom redu iskazima oštećenih Z. M. i Z. C. i izvještaju ljekara dr R. V. od 22.09.2011 god., koje dokaze je, za razliku od odbrane okrivljenog i iskaza svjedoka Z. P., Z. V. i Z. M., sud u potpunosti prihvatio ocijenivši ih jasnim, potpunim, objektivnim i što je najbitnije medjusobno saglasnim a samim tim i uvjerljivim.

      Tako su oštećeni  Z.  M. i Z. C., koje je sud saslušao u svojstvu svjedoka i  u ponovnom u  potpunosti obezvrijedili  odbranu okrivljenog  u dijelu u kojem negira izvršenje krivičnog djela koje mu  je javnom optužbom stavljeno na teret,  saglasno istakavši da im je okrivljeni Z. Lj., dana 19.09.2011 god. , negdje izmedju 13,00 i 15,00 časova,  naglo otvorio vrata od ljetnje kuhinje u kojoj su se nalazili i zaprijetio im da će ih popaliti kao miševe u duvar zbog toga što su prijavili njegovog brata P.. Naime, izjašnjavajući se o vremenu, mjestu  i načinu na koji im je okrivljeni kritične prilike ugrozio sigurnost navedenim prijetećim riječima  kao i na okolnosti koje su prethodile ovom slučaju, oštećeni  Z.  M. i Z. C. su istakli da su dana 19.09.2011 god.  kada se desio ovaj slučaj, zajedno bili u Ispostavu policije Plav,  gdje su prijavili brata okrivljenog Lj., Z. P., zbog prijetnji koje je uputio oštećenom M. prethodnog dana . Nakon što su se negdje izmedju  13,00 i 15,00 časova, vratili kući, ušli su u ljetnju kuhinju da popiju kafu. Dok je oštećena C. na šporetu koji se nalazi u blizini ulaznih vrata kuvala kafu a oštećeni M. sjedio na krevetu , vrata od ljetnje kuhinje su se naglo otvorila i udarila C.  u predjelu desnog ramena. Odmah nakon toga su ispred vrata primijetili okrivljenog Z. Lj. koji je počeo da ih vrijedja, govoreći oštećenom M. da je pička, da je ništa roba i da je splačina a oštećenoj C. da je kurva.  Istovremeno im se obratio prijetećim riječima: "Ko je prijavio P., prijavite mene ako smijete,  popaliću vas kao miševe u duvar".  Ove njegove prijetnje su ih oboje jako  uplašile  i od njih se oštećena C. toliko uznemirila da je sva drhtala od straha. Zbog toga joj je oštećeni M. pomogao da sjedne i dao joj da popije čašu vode sa šećerom kako bi se smirila. Zbog straha i uznemirenosti od ovih prijetnji oštećena C.  je poslije 2 - 3 dana, tačnije 22.09.2011 godine,  zatražila i ljekarsku pomoć od ljekara dr R. V., koja je nakon izvršenog pregleda o ovom pregledu sačinila izvještaj. Dalje su istakli da sa okrivljenim Z. Lj. i njegovom braćom  nijesu u dobrim odnosima već nekoliko godina i da od tada žive u velikom strahu od njih tako da se ne smiju slobodno niti kretati niti živjeti na svom imanju. Zbog prijetnji su inače i ranije prijavljivali okrivljenog i njegovu braću ali Ispostava policije u Plavu povodom ovih njihovih prijava nije ništa preduzimala uz obrazloženje da se prijetnje više neće  ponavljati. Zbog toga žive u stalnom  strahu od njih i plaše se za svoje živote, tim prije što su za razliku od okrivljenog i njegove braće oboje stari i bolesni. Na kraju su naveli da zbog prijetnji okrivljenog Z. Lj. da će ih oboje zapaliti kao miševe u duvar i dan danas osjećaju strah i ugroženost. Oštećeni Z. M. je naveo još i to da od tada živi u stalnom stresu da li će okrivljeni ovu svoju prijetnju realizovati tim prije što on i oštećena C. žive sami u kući, dok  je oštećena  C. istakla da se posledice prijetnje okrivljenog kod nje takodje ogledaju u stalnom strahu i stresu te da joj ni dan danas nije prijatno kada se susretne sa okrivljenim jer još uvijek osjeća strah od njega.

      Odbranu okrivljenog kojom negira izvršenje krivičnog djela koje mu je javnom optužbom stavljeno na teret je u najbitnijem posredno obezvrijedio i izvedeni pismeni dokaz - izještaj ljekara  dr R. V. od 22.09.2011 godine,  pa i ova činjenica u sveukupnosti sa ostalim utvrdjenim činjenicama navode javne optužbe u pogledu krivice i krivično pravne odgovornosti okrivljenog Z. Lj. za izvršeno krivično djelo čini još osnovanijim i utemeljenijim. Naime, ako se saglasnim iskazima oštećenih Z. M. i Z. C. dodaju i konstatacije ljekara dr R. V. iz ovog  izvještaja da se oštećena Z. C. dana 22.09.2011 godine javila na pregled zbog akutne reakcije na stres i da ista dva dana prije javljanja na pregled, što se poklapa sa danom kada se predmetni dogadjaj desio, osjeća uznemirenost i trešenje čitavog tijela,  to i ova činjenica  takodje ukazuje da se predmetni dogadjaj odvijao na način kako su to u svojim iskazima naveli oštećeni i da je ovakvo stanje oštećene uzročno vezano za predmetni dogadjaj. Ovo iz razloga jer su ovakvim konstatacijama tj. dijagnozom pomenutog ljekara ne samo potvrdjeni  navodi oštećene Z. C.  u pogledu njenog osjećaja straha i ugroženosti za život i tijelo zbog prijetnji okrivljenog Z. Lj.  već i navodi javne optužbe u pogledu nastupanja zabranjene posledice krivičnog djela ugrožavanje sigurnosti koje je ovom optužbom stavljeno na teret okrivljenom. Istovremeno, ovakvom dijagnozom ljekara dr R. V. je u potpunosti i obezvrijedjena odbrana okrivljenog Z. Lj. da kritične prilike nije prijetio oštećenim, jer iz svega izloženog jasno proizilazi da je oštećena Z. C. ustvari zbog takvih njegovih prijetnji i zatražila ljekarsku pomoć.

      Zbog svega izloženog sud je iskazima oštećenih Z.  M. i Z. C. u potpunosti povjerovao i iste u cjelosti prihvatio ocijenivši ih jasnim, logičnim i što je najbitnije saglasnim kako medusobno tako i sa izvještajem ljekara dr R. V., koji je sud takodje bez rezerve prihvatio kao jasan , potpun i objektivan.

      Istovremeno sud odbranu okrivljenog Z. Lj. , kojom negira  izvršenje krivičnog djela koje mu  je javnom optužbom stavljeno na teret,  kao potpuno suprotnu prihvaćenim iskazima oštećenih Z. M. i Z. C. i izvještaju dr R. V.,   nije mogao prihvatiti, već ju je kao neosnovanu i sračunatu na izbjegavanje krivično  pravne odgovornosti u potpunosti odbacio. Naime, jasno je da je odbrana okrivljenog Z. Lj.  kojom negira da  je u vrijeme, na mjestu i na način kako mu se javnom optužbom stavlja na teret ugrozio sigurnost oštećenih Z. M. i Z. C.,  u situaciji kada su njegovi odnosi sa njima znatno poremećeni zbog višegodišnjeg imovinskog spora i kod nesporno utvrdjene činjenice  da su oštećeni istog dana prije predmetnog slučaja policiji prijavili njegovog brata  Z. P. zbog prijetnji koje je uputio oštećenom M. prethodnog dana, ne samo nejasna i nelogična već i neuvjerljiva. Ovo utoliko prije što je ovakva njegova odbrana , pored toga što je nejasna i nelogična, još i u potpunosti negirana saglasnim iskazima oštećenih Z. M. i Z. C. i izvještajem ljekara dr R. V. u kojem su u potpunosti  potvrdjeni navodi oštećene C. u pogledu njenog straha i ugroženosti za život i tijelo kao posledice prijetnji koje je njoj i oštećenom M. uputio okrivljeni.  Samim tim je i jasno i očigledno  da se predmetni dogadjaj odvijao na način kako su to u svojim iskazima  opisali oštećeni Z. M. i Z. C. i da je  ovakva odbrana okrivljenog sračunata i usmjerena na izbjegavanje njegove krivično  pravne odgovornosti za izvršeno krivično djelo, zbog čega  je sud kao takvu nije ni mogao prihvatiti.  Naime, jasno je da konstatacije iz izvještaja ljekara dr R. V. u ukupnosti sa činjenicama utvrdjenim iz iskaza oštećenih Z. Lj. i Z. C. predstavljaju jednu skladnu i  logičnu cjelinu  koja isključuje svaku drugu mogućnost osim da se predmetni slučaj odigrao na način kako su to u svom iskazu opisali oštećeni . Ovo utoliko prije što iz utvrdjenih činjenica nesporno proizilazi i sam motiv izvršenja predmetnog krivičnog djela od strane okrivljenog koji se ogleda kako u višegodišnjoj poremećenosti  njihovih medjusobnih odnosa  zbog spora oko puta  tako i u njegovoj reakciji zbog toga što su oštećeni prije nego što im je uputio predmetnu prijetnju policiji  prijavili njegovog brata P. zbog prijetnji koje je ovaj uputio oštećenom prethodnog dana . Naime, jasno je kako na osnovu logike stvari tako i na osnovu životnog iskustva da je okrivljeni Z. Lj. u takvoj sitauciji imao očigledan motiv za izvršenje predmetnog krivičnog djela na štetu oštećenih, što njegovu odbranu kojom negira izvršenje krivičnog djela koje mu je stavljeno na teret čini još neutemeljenijom i neuvjerljivijom.

      Iz istog razloga sud nije prihvatio ni iskaze svjedoka Z. P., Z. V. i Z. M., jer je našao da su i iskazi ovih svjedoka,  s obzirom na njihovo blisko srodstvo sa okrivljenim, takodje sračunati i usmjereni na zaštitu okrivljenog od krivično pravne odgovornosti za izvršeno krivično djelo. Naime, prilikom ocjene iskaza pomenutih svjedoka u dijelu u kojem potvrdjuju odbranu okrivljenog kojom negira izvršenje predmetnog krivičnog djela , sud je ove njihove iskaze , iz već navedenih razloga, cijenio sa naročitom pažnjom i kritičnošću, pa je nakon njihove svestrane analize i  ocjene , kako pojedinačno tako i u vezi sa odbranom okrivljenog,  našao da su isti u ovom dijelu uskladjeni do najsitnijih detalja, kako  medjusobno tako i sa odbranom okrivljenog, što nesumnjivo upućuje na zaključak da su kao takvi sračunati radi zaštite okrivljenog od krivične odgovornosti za izvršeno krivično djelo

      Kako iz svega izloženog  proizilazi da u pogledu utvrdjivanja krivičnog djela koje je optužnim predlogom ODT u Plavu , stavljeno na teret okrivljenom Z. Lj., nakon sprovedenog dokaznog postupka i ocjene izvedenih dokaza , nije bila sporna nijedna činjenica, sud je stao na stanovište da su činjenice iz činjeničnog opisa izreke presude u svemu dokazane i da je okrivljeni izvršio  predmetno krivično djelo.

      Ocjenjujući pravno utvrdjeno činjenično stanje, sud nalazi da su u radnji okrivljenog   sadržani  svi  bitni elementi, kako subjektivni tako i objektivni, krivičnog djela ugrožavanje sigurnosti iz čl. 168. st. 1.  KZ, pa mu   je za izvršeno krivično djelo i izrekao kaznu bliže opisanu u izreci presude. Radnja izvršenja krivičnog djela koje je počinio  okrivljeni se sastoji u tome što je prijetnjom da će napasti na život i tijelo oštećenih Z. M. i Z. C. , ugrozio njihovu  sigurnost, na način što im je dana 19.09.2011 god. izmedju 13,00 i 15,00 časova, u selu M., opština P., dok su se nalazili u svojoj ljetnjoj kuhinji, uputio prijeteće riječi: "Ko je prijavio P., prijavite mene ako smijete, popalit ću vas kao miševe u duvar", kojom prilikom je kod oštećenih izazvao osjećaj straha i nesigurnosti za svoje živote i tjelesni integritet. Naime, jasno je  da su prijeteće riječi koje je u konkretnom slučaju okrivljeni Z. Lj.  uputio oštećenim Z. M. i Z. C.  i po sadržini i po značenju objektivno podobne da kod svakog lica kojem se sa njima prijeti , pa i kod oštećenih, izazovu osjećaj straha i lične nesigurnosti,  što ovim prijetnjama i daje kvalitet ozbiljnih prijetnji. Ovo utoliko prije što je okrivljeni  Z. Lj., za razliku od oštećenih Z. M. i Z. C. koji su stari i bolesni,  mlad i fizički snažan čovjek te što su njihovi medjusobni odnosi nekoliko zadnjih godina znatno poremećeni zbog neriješenog imovinskog spora tako da je samim tim i njihov strah zbog prijetnji koje im je okrivljeni uputio bio ne samo opravdan već i znatno jačeg inteziteta .

      U prilog utvrdjenju suda o podobnosti upućenih riječi da kod oštećenih  izazovu osjećaj straha i ugroženosti ide i činjenica što njihov prijeteći sadržaj proizilazi ne samo iz njihovog jezičkog već  i logičkog tumačenja. Ovo ne samo zbog toga što je u ovim riječima sadržana i riječ "popaliti tj. zapaliti" koja riječ jasno  upućuje na način ugrožavanja života i tijela oštećenih od strane okrivljenog, već i zbog toga što je okrivljeni prijetnju sadržanu u ovoj riječi, kao što je već navedeno, upotrijebio u periodu njihovih poremećenih medjusobnih odnosa zbog spora oko puta i nakon što su oštećeni, takodje zbog prijetnji, prethodnog dana policiji prijavili njegovog brata P.. Naime, jasno je da je zbog svega izloženog okrivljeni Z.  Lj. prilikom upućivanja predmetnih prijetnji oštećenim Z. M. i Z. C.  za tako nešto imao nesporan motiv, tako da se i iz tog razloga niukom slučaju ne može prihvatiti stanovište odbrane da se u konkretnom slučaju radi o "uslovljenoj prijetnji". Ovo utoliko prije što je ne samo jasno da je neposredan  povod tj. motiv za dolazak okrivljenog Z. Lj. u kuću oštećenih i upućivanje prijetećih riječi bio taj što su oni prije toga, takodje zbog prijetnji od prethodnog dana, Ispostavi policije Plav prijavili njegovog brata P., već i zbog toga što ovaj motiv jasno proizilazi i iz jezičkog tumačenja ostalih riječi koje je okrivljeni kritične prilike uz prijetnju uputio oštećenim , jer iz riječi  "Ko je prijavio P." ustvari proizilazi i razlog  kasnijeg upućivanja samih prijetećih riječi "Popaliću vas kao miševe u duvar". Dakle, prema stanovištu ovog suda prijetnje okrivljenog Z. Lj. oštećenim Z. M. i Z. C. "Popaliću vas kao miševe u duvar" su u direktnoj uzročnoj vezi sa njihovim ranijim postupkom - prijavljivanjem policiji brata okrivljenog P. i njegovim riječima "Ko je prijavio P.",  tako da iste nijesu niti mogu biti "uslovljene" budućim ponašanjem oštećenih koje se sastoji u prijavljivanju okrivljenog policiji a  samim tim ni sa riječima  "Prijavite mene ako smijete," koje je okrivljeni istom prilikom takodje izgovorio, kako to prilikom negiranja krivice okrivljenog  želi predstaviti.

      Sud je cijenio i vinost, odnosno psihički odnos okrivljenog   u odnosu na radnju izvršenja predmetnog krivičnog  djela,  pa je našao da je okrivljeni prilikom  izvršenja ovog djela postupao sa direktnim umišljajem. Naime, okrivljeni Z. Lj.  je bio svjestan ne samo činjenice da upućivanjem navedenih prijetećih riječi oštećenim Z. M. i Z. C.,  u situaciji kada je od njih znatno mladji i fizički jači i kada su njihovi medjusobni odnosi znatno poremećeni,  istim ugrožava sigurnost, već i činjenice da se takve njegove prijetnje odnose na napad na  život i tjelesni integritet oštećenih,  pa  im  je i pored  takve svijesti  uputio ove prijetnje čime je  i manifestvovao svoje htjenje za nastupanje zabranjene posledice  \- osjećaj straha i ugroženosti  oštećenih  za život i tjelesni integritet a samim tim i za izvršenje krivičnog djela ugrožavanje sigurnosti iz čl. 168 st. 1. KZ koje mu  je javnom optužbom stavljeno na teret.

      Prilikom izbora vrste i visine krivične sankcije koju treba primijeniti prema okrivljenom    za izvršeno krivično djelo , sud je pored težine, načina izvršenja i društvene opasnosti krivičnog djela, uzeo u obzir i stepen krivične odgovornosti okrivljenog   kao i sve ostale okolnosti koje su relevantne u tom pogledu. Tako je od olakšavajućih okolnosti sud okrivljenom cijenio i uzeo u obzir: da je porodičan čovjek, da je otac dvoje maloletne djece, da ranije nije osudjivan i da je lošeg imovnog stanja,  pa je u nedostatku otežavajućih okolnosti našao da u konkretnom slučaju ima uslova  da se prema njemu primjeni blaža vrsta kazne , obzirom da su za ovo djelo alternativno predvidjene novčana i kazna zatvora, te  mu  je i izrekao novčanu kaznu u naznačenom iznosu.

      Sud je uvjerenja da je  izrečena kazna srazmjerna težini izvršenog krivičnog djela i stepenu krivično-pravne odgovornosti okrivljenog  te da će se  u konkretnom slučaju i  ovom vrstom i visinom kazne, u okviru opšte svrhe izricanja krivičnih sankcija predvidjene čl. 4 st. 2 KZ, postići svrha kažnjavanja propisana čl. 32 istog Zakona. Osnovano se može očekivati da će izrečena kazna pozitivno djelovati na prevaspitanje okrivljenog i da će ista uticati na njega  da ubuduće ne vrše krivična djela.

      Odluka o troškovima krivičnog postupka je zasnovana  na odredbi čl. 229 st. 1 ZKP.Troškovi krivičnog postupka - paušalni iznos od  50,00 eura,  je odmjeren  sobzirom na složenost i trajanje krivičnog postupka te obzirom na imovno stanje okrivljenog  , shodno čl. 226 st. 3 ZKP.

      Kako su oštećeni Z. M. i Z. C. u toku postupka zadržali pravo da imovinsko pravni zahtjev za naknadu štete ostvaruju u parnici, to je sud u pogledu ovog zahtjeva odlučio kao u izreci presude, na osnovu čl. 239 st.2. ZKP.

      Na osnovu iznijetih razloga odlučeno je kao u izreci presude.

OSNOVNI SUD U PLAVU
Dana, 05.09.2012 godine.  
Zapisničar
S  U D I J A
Senada Radončić
Hilmija Sujković  
PRAVNA POUKA:  
Protiv ove presude može se izjaviti žalba
Višem sudu u Bijelom Polju  u roku od
8 (osam) dana od dana  njenog prijema
preko ovog suda.  
DNA:  1 x  ODT u Plavu
            1 x  okrivljenom Z. Lj. 
            1 x oštećenom Z. M.
            1 x oštećenoj Z. C.  