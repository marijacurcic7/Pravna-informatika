OSNOVNI SUD U PLAVU
K. br.43/2012  
U IME CRNE GORE
      Osnovni sud u Plavu, sudija  Hilmija Sujković, sa zapisničarem Senadom Radončić, u krivičnom predmetu okrivljenog K. D. zv. Z. , iz sela V., opština P., zbog tri  krivična djela ugrožavanje sigurnosti iz čl. 168. st. 2. u vezi st. 1., u vezi sa čl. 48 st. 1. Krivičnog zakonika, po optužnom predlogu Osnovnog Državnog tužilaštva u Plavu,Kt.br. 44/2012 od 20.06.2012. godine,  po održanom usmenom, javnom, glavnom pretresu u prisustvu: okrivljenog, zamjenika ODT u Plavu Rugovac Drite i oštećenih P. V., P. I.1 i P. I.2 , donio je i javno objavio dana 05.09..2012 god.

P R E S U D U
      Okrivljeni  **K. D. zv. Z.** ,   od oca D. i majke V., rodjene N., rodjen ... godine, u selu V., opština P., gdje i živi,  državljanin Crne Gore,  nezaposlen, neoženjen , pismen,  završio srednju školu, lošeg imovnog stanja, osudjivan presudama Osnovnog suda u Plavu: K.br. 12/96 od 15.02.1996 god., zbog krivičnog djela iz čl. 136. st. 1. KZ RCG, na novčanu kaznu u iznosu od 500,00 dinara, K.br. 13/96 od 15.02.1996 god., zbog krivičnog djela iz čl. 136. st. 2. KZ RCG na kaznu zatvora u trajanju od 90 dana - uslovno za 1 godinu, K.br. 74/98 , zbog krivičnog djela iz čl. 204. st. 2, KZ, na kaznu zatvora u trajanju od 7 mjeseci - uslovno za 1 godinu, K.br.49/10 od 16.06.2010 god. , zbog krivičnog djela iz čl. 208. st. 1. u vezi čl. 204. st. 1. KZ , na kaznu zatvora u trajanju od 45 dana, K.br. 36/10 od 06.10.2010 god. , zbog krivičnog djela iz čl. 239. st. 1. KZ, na novčanu kaznu u iznosu od 1.200,00 eura i K.br. 44/11 od 12.07.2011 god. , zbog krivičnog djela iz čl. 169. st. 1. KZ na novčanu kaznu u iznosu od 2.000,00 eura .

K r i v   j e
      Što je:

      Dana 12.06.2012 godine, oko 10,00 časova , u selu V., opština P., sa više zasebnih prijetnji ugrozio sigurnost oštećenih : P. V. , P. I.1 i P. I.2, na način što je sa svog fiksnog telefona pozvao na fiksni telefon oštećenog Vukašina br. ... i nakon što mu se isti javio na ovaj poziv prvo mu se obratio riječima: "Tvoji sinovi su kod šumara prijavili mene da siječem državnu šumu" a zatim mu uputio i riječi prijetnje: "To će vas koštati života, likvidirat ću vas" zbog čega je oštećeni V. prekinuo telefonsku vezu, da bi odmah nakon toga okrivljeni ponovo pozvao na isti telefon i kada se na ovaj poziv javio oštećeni P. I.1 i pitao ga šta hoće, i njemu uputio riječi prijetnje  : " Doći ću tamo i pobiću vas sve, likvidirat ću vas, majku vam jebem" zbog čega je i on prekinuo vezu  i telefon  dao oštećenom P. I.2 kako bi sa svog mobilnog telefona o ovim prijetnjama obavijestio policiju, da bi nakon toga  telefon opet zazvonio i kada se na taj poziv javio oštećeni P. I.2, okrivljeni i njemu uputio prijeteće riječi : "Doći će neki čovjek iz L., sve će vas uništiti i poubijati" pa je na taj način kod oštećenih P. V., P. I.1 i P. I.2 izazvao osjećaj straha i nesigurnosti.

      -čime je u sticaju izvršio tri  krivična djela ugrožavanje sigurnosti iz čl. 168. st. 1. Krivičnog zakonika.

      Pa ga sud za izvršena krivična djela, na osnovu navedenog zakonskog propisa te primjenom čl: 4,32,36,42 i 48  KZ i čl. 374 ZKP, pošto mu je prethodno u t v r d i o:

      \- za krivično djelo ugrožavanje sigurnosti  iz čl. 168. st. 1. KZ  , izvršeno na štetu oštećenog P. V., kaznu zatvora u trajanju od  30 (trideset) dana ,

      \- za krivično djelo ugrožavanje sigurnosti  iz čl. 168. st. 1. KZ  , izvršeno na štetu oštećenog P. I.1, kaznu zatvora u trajanju od  35 (tridesetpet) dana  i

      \- za krivično djelo ugrožavanje sigurnosti  iz čl. 168. st. 1. KZ  , izvršeno na štetu oštećenog P. I.2, kaznu zatvora u trajanju od  40 (četrdeset) dana ,

O S U D J U J E
      Na jedinstvenu kaznu zatvora u trajanju od 85 (osamdesetpet) dana.

      Okrivljeni se obavezuje da na ime troškova krivičnog postupka- paušala, plati iznos od 50,00 (pedeset) eura, u roku od 15 dana po pravosnažnosti presude, pod prijetnjom prinudnog izvršenja.

      Oštećeni: P. V., P. I. i P. I., se radi ostvarivanja imovinsko pravnog zahtjeva za naknadu štete upućuju na parnicu.

O b r a z l o ž e n j e
      Osnovno državno tužilaštvo u Plavu, optužnim predlogom Kt. br. 44/2012 od 20.06.2012. optužilo je K. D., iz sela V., opština P., za tri  krivična djela ugrožavanje sigurnosti iz čl. 168. st. 2. u vezi st. 1. u vezi sa čl. 48 st. 1. KZ.

      Pri podnesenom optužnom predlogu je sve do kraja krivičnog postupka u svemu ostala i zamjenik ODT u Plavu,  Rugovac Drita,  pa je u završnoj riječi predložila sudu  da okrivljenog K. D. oglasi krivim  za navedena krivična djela i za svako od ovih djela ga osudi na kaznu zatvora u trajanju od po 3 mjeseca, nakon čega će mu izreći jedinstvenu kaznu zatvora u trajanju od 7 mjeseci.

      Oštećeni: P. V., P. I.1  i P. I.2 su se u završnoj riječi pridružili krivičnom gonjenju protiv okrivljenog i zadržali pravo da odštetni zahtjev ostvaruju u parnici.

      Izjašnjavajući se o optužnom predlogu ODT u Plavu, okrivljeni K. D. ne priznaje izvršenje krivičnih  djela koja su mu ovim predlogom stavljena na teret a samim tim ni krivicu za ova krivična djela. U svoju odbranu navodi da je tačno, da je dana 12.06.2012. godine, negdje oko 10,00 časova, sa svog fiksnog telefona br. ..., pozvao oštećenog P. V. na njegov fiksni telefon br. ..., ali ne da bi mu prijetio već da bi ga obavijestio da je konj kojeg mu je prodao u decembru mjesecu 2011 godine bolestan , da hrama na jednu nogu i da ga je zbog svega toga tri puta morao voditi na liječenje kod veterinara. Nakon što mu se na njegov poziv lično javio oštećeni V., kazao mu je sve ove stvari za konja kojeg mu je prodao. Oštećeni medjutim nije htio prihvatiti ove njegove tvrdnje već mu je rekao  da je konj bio zdrav kada mu ga je prodao  i da se vjerovatno povrijedio kod njega nakon čega mu je prekinuo vezu. Zbog toga ga je odmah ponovo pozvao i kada mu se oštećeni opet javio na telefon pitao ga je zbog čega mu prekida vezu i da to ne radi jer trebaju da porazgovaraju o svemu tome. Pošto mu je oštećeni V. i tada prekinuo vezu, pozvao ga je i treći put.  Nakon što se  i na ovaj poziv takodje javio oštećeni V. i  kazao mu da ga  u vezi  toga više ne zove , telefon je uzeo njegov sin I.1 kojem je prepoznao glas jer  istog dobro poznaje. Pošto mu je prvo rekao : "Nemoj više da zoveš na ovaj telefon džukelo jedna, ti si siledžija, ti si se peo na tavan lopove jedan, čim se sretnemo na džadu isprebijat ćemo te, daćemo ti šta je tvoje" I.1 je  nastavio da ga psuje i da mu prijeti ali se nije mogao sjetiti šta mu je sve tačno kazao. Poslije kraćeg vremena od I.1 je telefonsku slušalicu  uzeo njegov stariji brat I.2, čiji glas je takodje prepoznao, pa ga je i on počeo psovati i prijetiti mu riječima: "Šta ćeš ti sad za konja poslije toliko vremena, nemoj više da zoveš, isprebijat ćemo te zbog toga". Odmah nakon što je završio razgovor sa I.2, na fiksni telefon ga je pozvao policajac Ispostave policije u Plavu  Ljutić Slavko i obavijestio ga da su oštećeni P. V. i njegovi sinovi I.1 i I.2 protiv njega putem telefona podnijeli prijavu. Na kraju je naveo da je sa oštećenim P. V. i njegovim sinovima I.1 i I.2 već dvadesetak godina u veoma lošim odnosima zbog nekih neraščišćenih poslovnih stvari i da ga zbog toga  oni stalno izazivaju i na taj način stvaraju medjusobnu netrpeljivost kako nebi izmirili svoje obaveze prema njemu. U završnoj riječi je još jednom negirao izvršenje krivičnih  djela koja su mu javnom  optužbom  stavljena na teret i predložio sudu da ga za ova krivična djela oslobodi od optužbe.

      Sud je cijenio odbranu okrivljenog K. D., kojom negira izvršenje krivičnih djela koja su mu javnom optužbom stavljena na teret, pa je našao da je ista neosnovana te je kao takvu nije ni prihvatio.

      Naime, sud je radi provjere odbrane okrivljenog u dijelu u kojem negira izvršenje krivičnih djela koja su mu javnom optužbom stavljena na teret, odnosno radi što pravilnijeg i zakonitijeg rješavanja ove krivično-pravne stvari u dokaznom postupku izveo sledeće dokaze: saslušao u svojstvu svjedoka oštećene P. V., P. I.1 i P. I.2 i svjedoke R. G. , K. V., K. D.i P. Ž. i pročitao izvod iz kaznene evidencije za okrivljenog K. D., pa je svestranom ocjenom izvedenih dokaza i njihovim uporedjivanjem sa navodima javne optužbe i odbranom okrivljenog našao da su činjenice iz činjeničnog opisa izreke presude u svemu dokazane i da je okrivljeni izvršio tri krivična djela ugrožavanje sigurnosti iz čl. 168. st. 1. KZ .

      Dakle, sud ne samo da nije prihvatio odbranu okrivljenog u dijelu u kojem negira izvršenje krivičnih djela koja su mu stavljena na teret, već nije prihvatio ni stanovište javne optužbe da se u konkretnom slučaju radi o tri kvalifikovana oblika krivičnog djela ugrožavanje sigurnosti iz čl. 168. st. 2. u vezi st. 1. KZ, i to iz sledećih razloga:

      U toku krivičnog postupka je nesporno utvrdjeno, kako na osnovu odbrane  okrivljenog K. D. tako i na osnovu iskaza oštećenih P. V., P.I.1 i P. I.2 , da je okrivljeni dana 12.06.2012. godine, sa svog fiksnog telefona br. ... , negdje oko 10,00 časova, u tri navrata pozivao oštećenog P. V. na njegov fiksni telefon br. ...  i tom prilikom pored oštećenog V. razgovarao i sa oštećenim I.1 i I.2. Medjutim, obzirom da je okrivljeni K. D. negirao izvršenje krivičnih djela koja su mu stavljena na teret, odnosno negirao da je prilikom ovih poziva i razgovora sa oštećenim P. V., P. I.1 i P. I.2 , istim uputio prijeteće riječi iz izreke presude i na taj način im ugrozio sigurnost,  to su samim tim u toku krivičnog  postupka bile sporne ove činjenice pa ih je kao takve trebalo nesumnjivo utvrditi tj. dokazati.

      Optužba je inače u tom pogledu jasna i njeno stanovište je da je okrivljeni K. D. dana 12.06.2012. godine, negdje oko 10,00 časova, ugrozio sigurnost oštećenih P. V., P. I.1 i P. I.2, na način što je svakom od njih pojedinačno preko telefona uputio prijeteće riječi iz izreke presude , dok okrivljeni u svojoj odbrani tvrdi suprotno braneći se da je tačno da je navedenog dana pozvao oštećenog P. Vu. na njegov fiksni telefon i tom prilikom pored V. razgovarao i  sa njegovim sinovima I.1 i I.2 ali da nije tačno da je to učinio kako bi im  prijetio već  samo da bi oštećenom V. kazao da je konj kojeg mu je prodao bolestan i da hrama na jednu nogu.

      Da bi provjerio osnovanost odbrane okrivljenog u ovom dijelu a samim tim i utvrdio pravo stanje stvari, sud je, kao što je već navedeno, saslušao okrivljenog i izveo sve potrebne dokaze, pa je njihovom uporednom analizom i ocjenom našao da je ovakva njegova odbrana ne samo nejasna i nelogična već i suprotna , kako sama sebi  tako i izvedenim dokazima , te je kao takvu nije ni prihvatio.

      Tako su oštećeni P. V., P. I.1 i P. I.2, koje je sud saslušao u svojstvu svjedoka , u potpunosti obezvrijedili odbranu okrivljenog u dijelu u kojem negira izvršenje krivičnih djela koja su mu stavljena na teret, saglasno istakavši da ih je okrivljeni dana 12.06.2012. godine,  tri puta za redom zvao na njihov fiksni telefon i tom prilikom  svakom od njih pojedinačno, nakon što su se javili na ove njegove pozive, uputio prijeteće riječi iz izreke presude. Oštećeni P. V. je dalje naveo da se na prvi poziv okrivljenog javila njegova supruga koja je odmah po javljanju telefon dala njemu i kazala mu da ga traži "Z." misleći pri tom na okrivljenog K.D.. Pošto mu je okrivljeni odmah nakon toga  kazao da ga je prevario za konja kojeg mu je prodao jer je isti bolestan i hrama, odgovorio mu je da je u vrijeme kupoprodaje konj   bio zdrav.  Nakon što mu je okrivljeni dalje rekao : "Tvoji sinovi su kod šumara prijavili mene da sječem državnu šumu, to će vas koštati života, likvidirat ću vas", kazao mu je da ga više ne zove i prekinuo mu vezu. Kada je telefon opet zazvonio, na ovaj poziv se javio i razgovarao sa okrivljenim  njegov sin I.1, a na treći poziv okrivljenog se na telefon javio i sa njim razgovarao  njegov drugi sin I.2, s tim što su obojica ove razgovore obavili ispred kuće gdje su izašli. Nakon što su završili razgovor sa okrivljenim i vratili se u kuću, I.1 i I.2 su mu ispričali  da je okrivljeni i njima prijetio. Nadalje je naveo da su prijetnje koje mu je preko telefona uputio okrivljeni kod njega izazvale strah i ugroženost i to ne samo za sebe već i za svoju cjelokupnu porodicu. Njegov strah je bio utoliko veći  što mu je bilo lično poznato da okrivljeni posjeduje veliku količinu oružja: bombe, puške i raketni pištolj , koje je nabavio i kući donio za vrijeme ratnog stanja.  Pošto je sa okrivljenim komšija, poznato mu je i to da isti nikada ne ide u šumu bez oružja  i da prilikom ovih šetnji po šumi  često baca bombe "kašikare  kao i da je dvije  ove bombe bacio tj. aktivirao i na  Badnje veče, u blizini crkve gdje je bio okupljen veliki broj ljudi i djece. Na kraju je naveo da okrivljenog poznaje od njegovog rodjenja i da su on i njegova porodica sa njim već duže vremena  u veoma lošim  odnosima tako da zna da je okrivljeni izuzetno opasan čovjek i da ove svoje prijetnje može lako ostvariti, zbog čega je  iste i shvatio ozbiljno .  Izjašnjavajući se o prijetnjama koje je kritične prilike K. D. uputio lično  njemu preko telefona , oštećeni P. I.1 je dalje  istakao  da se nakon što je njegov otac V. završio razgovor sa okrivljenim te nakon što je telefon ponovo zazvonio on javio na ovaj poziv i odmah prepoznao Z. glas. Nakon što ga je pitao šta hoće, okrivljeni   mu  je odmah  zaprijetio: "Doći ću tamo i pobiću vas sve, likvidirat ću vas, majku vam jebem". Kada ga je iznenadjen  ovakvim  njegovim postupkom pitao kome to prijeti, okrivljeni mu je odgovorio: "Vama svima" i ponovo mu uputio iste prijetnje. Pošto mu je kazao: "Dodji ako smiješ, sad ću da zovem policiju"  prekinuo je telefonsku vezu sa njim i sa svog mobilnog telefona o ovim prijetnjama  obavijestio Ispostavu policije Plav.  Dok je razgovarao sa službenikom ove Ispostave,  Ljutić Slavkom , fiksni telefon je ponovo zazvonio. I pored toga što se na ovaj poziv javio njegov brat I.2, odmah je znao da to okrivljeni ponovo zove,   jer je čuo I.2 kako u jednom trenutku pita:  "Kome ti prijetiš" . Nakon što je završio razgovor sa okrivljenim i sam I.2 mu je kazao kako mu je okrivljeni prijetio da će platiti nekog iz L. da ih sve likvidira. Na kraju je naveo da su ove prijetnje okrivljenog i kod njega izazvale osjećaj straha i ugroženosti jer je i njemu lično poznato ne samo da okrivljeni posjeduje razno oružje , kako vojno tako i ono koje je lično izradio odnosno preradio, već i da je isti sposoban da svoje prijetnje ostvari. Što se tiče prijetnji koje je okrivljeni K. D. u razgovoru preko telefona dana 12.06.2012. godine uputio njemu, oštećeni P. I.2 je dalje naveo  da je nakon što mu je I.1 dao u ruke fiksni telefon i sa svog mobilnog telefona pozvao policiju kako bi  zbog prijetnji prijavio okrivljenog, fiksni telefon zazvonio i treći put. Kada se na ovaj poziv on javio,  odmah  je prepoznao glas okrivljenog K. D. koji mu je psovao majku i prijetio mu riječima: "Doći će neki čovjek iz L., sve će vas uništiti i poubijati. Pošto je ovaj razgovor sa okrivljenim vodio ispred kuće, gdje su on i brat I.1 prethodno izašli, to su po povratku u kuću sve prisutne obavijestili o prijetnjama koje im je tom prilikom uputio okrivljeni,  a nakon toga  je  i njihov otac V. takodje ispričao da je okrivljeni i njemu prijetio preko telefona.  Dalje je naveo da su ove prijetnje okrivljenog i kod njega izazvale ozbiljan strah i ugroženost kako zbog toga što su  sa njim i ranije imali raznih problema tako i zbog toga što ih  je okrivljeni često sačekivao pored puta, gadjao ih  kamenicama i napadao metalnim štanglama tj. šipkama. Na kraju je naveo i to da mu je  okrivljeni komšija i da je svima poznato da isti posjeduje dosta oružja i municije tako da je siguran  da on ove svoje prijetnje može vrlo  lako realizovati zbog čega je njegov strah od prijetnji okrivljenog  još veći.

      Odbranu okrivljenog K. D. u dijelu u kojem negira izvršenje krivičnih djela koja su mu stavljena na teret je u svom iskazu posredno negirao i svjedok R. G., istakavši da se dana 12.06.2012. godine , kada se desio predmetni dogadjaj, nalazio u kući oštećenih P. i da su mu oni odmah nakon obavljenih telefonskih razgovora sa okrivljenim lično ispričali kako im je okrivljeni tom prilikom prijetio. Tog dana je inače u kuću oštećenih došao negdje oko 09,00 časova, da bi nakon što je negdje oko 10,00 časova zazvonio fiksni telefon te nakon što se na ovaj poziv javila V. supruga M., ista odmah telefon dala V. istovremeno mu kazavši da ga traži "Z.".  I pored toga što nije obraćao pažnju na ovaj razgovor,  ipak je  čuo kako je oštećeni V. prilikom ovog razgovora pominjao nekog konja.  Istovremeno je zapazio da je u jednom momentu V. zaćutao i prekinuo vezu,  a  nakon toga se zamislio i jedno vrijeme nije pričao ni sa kim. Odmah poslije  toga  telefon je  ponovo zazvonio pa se  tada na ovaj poziv javio V. sin I.1. Iako je I.1 sa telefonom izašao ispred kuće da razgovara, kroz otvorena vrata je jasno čuo ne samo I.1 kako u jednom trenutku govori okrivljenom:   "Koga ćeš ti da ubiješ, koga ćeš ti likvidirati" već i I.2 kako odmah nakon toga pita okrivljenog: "Kome ti prijetiš".  Nakon što su se obojica ubrzo poslije toga vratili u kuću, ispričali su im da im je okrivljeni Z. prijetio kako će ih ubiti i likvidirati, da bi poslije toga i oštećeni V.  takodje ispričao da je okrivljeni i njemu uputio iste prijetnje. Dalje je naveo da je i njemu lično poznato ne samo  da je okrivljeni K. D. sa ratišta donio dosta bombi i pušaka i da ima običaj da u šumi aktivira poneku bombu, već i da je to učinio za Badnje veče kada je u prisustvu velikog broja ljudi i djece ispred crkve aktivirao dvije bombe. Na kraju je naveo da je sa okrivljenim u relativno dobrim komšijskim odnosima ali da i pored toga ne bi volio bilo kakve probleme sa njim obzirom da je isti nepredvidljiv tako da ne zna šta je sve spreman da učini,  čime je potvrdio iskaze oštećenih i u  pogledu opravdanosti njihovog straha zbog prijetnji okrivljenog.

      Ako se ovakvim iskazima oštećenih i svjedoka R. G. dodaju i iskazi svjedoka K. D. i P. Ž.  u dijelu da su dana 12.06.2012 godine, u kući okrivljenog  K. D. lično prisustvovali njegovom telefonskom razgovoru sa oštećenim i da im nakon ovog razgovora okrivljeni nije pominjao nikakve  prijetnje od strane oštećenih , to i ova činjenica  u sveukupnosti sa ostalim utvrdjenim činjenicama odbranu okrivljenog kojom negira izvršenje predmetnih krivičnih djela čini još neosnovanijom i neutemeljenijom.Ovo ne samo zbog toga što je saslušanje pomenutih svjedoka predložio sam okrivljeni, i to baš radi izjašnjenja na okolnosti odvijanja i sadržine predmetnih telefonskih razgovora, već i zbog toga što su njihovi iskazi u ovom dijelu u potpunosti potvrdjeni  i iskazima oštećenih P. V., P. I.1 i P. I.2 i svjedoka R. G.. Pri tom za sud nije bitno što pomenuti svjedoci u svojim iskazima nijesu potvrdili navode javne optužbe i u dijelu da je okrivljeni K. D. prilikom ovih telefonskih razgovora prijetio oštećenim, jer je jasno da su isti svojim izjavama u ovom dijelu ustvari pokušali zaštititi okrivljenog od krivično pravne odgovornosti za izvršena krivčna djela. Naime, jasno je da su iskazi svjedoka K. D. i P. Ž. u ovom dijelu sračunati i usmjereni na zaštitu okrivljenog od krivično pravne odgovornosti za izvršena krivičana djela i to  ne samo zbog toga što su isti  nejasni i neprecizni već i zbog toga što je  nelogično da pomenuti svjedoci, i pored toga što su prema sospstvenom kazivanju lično prisustvovali predmetnom telefonskom  razgovoru, nijesu čuli nikakve prijetnje od strane okrivljenog jer navodno na  ovaj razgovor nijesu obraćali pažnju. Zbog toga sud iskaze svjedoka K. D. i P. Ž. u ovom dijelu, za razliku od njihovih iskaza u dijelu u kojem  tvrde da im okrivljeni K. D. nakon obavljenog telefonskog razgovora nije pominjao nikakve prijetnje od strane oštećenih, nije prihvatio, pa i ova okolnost takodje ide u prilog neosnovanosti odbrane okrivljenog kojom negira izvršenje predmetnih krivičnih djela.

      Zbog svega izloženog sud je prihvatio ne samo iskaze oštećenih P. V., P. I.1 i P. I.2 i  svjedoka R. G. u cjelosti već i iskaze svjedoka  K. D. i P. Ž. u dijelu u kojem tvrde da im okrivljeni nakon obavljenog telefonskog razgovora nije pominjao nikakve prijetnje od strane oštećenih, našavši da su isti u ovom dijelu ne samo jasni i logični već i medjusobno saglasni .

      Istovremeno sud odbranu okrivljenog K. D. kojom negira izvršenje krivičnih djela koja su mu javnom optužbom stavljena na teret , kao potpuno suprotnu prihvaćenim iskazima oštećenih i pomenutih svjedoka, nije prihvatio, već ju je kao neosnovanu i sračunatu na izbjegavanje krivično pravne odgovornosti u cjelosti odbacio. Naime, jasno je da je odbrana okrivljenog K. D. kojom negira da je u vrijeme , na mjestu i na način kako mu se javnom optužbom stavlja na teret ugrozio sigurnost oštećenih P. V., P. I.1 i P. I.2, u situaciji kada su njihovi medjusobni odnosi znatno poremećeni  dugi niz godina i kada njegovu odbranu u ovom dijelu nijesu potvrdili čak ni svjedoci K. D. i P. Ž. koje je lično predložio za svjedoke, ne samo nejasna i nelogična već i neuvjerljiva. Ovo tim prije što je ovakva njegova odbrana , pored toga što je nejasna i nelogična, još i u najbitnijem negirana saglasnim iskazima  oštećenih i pomenutih svjedoka, jer su isti svojim iskazima u dijelu da im nakon obavljenog telefonskog razgovora okrivljeni nije pominjao nikakve prijetnje od strane oštećenih ustvari posredno potvrdili navode oštećenih u dijelu da kritične prilike okrivljenom nijesu upućivali nikakve prijetnje, kako on to tvrdi u svojoj odbrani. Nelogičnost ovakve odbrane okrivljenog je utoliko veća  što je, prema sopstvenom kazivanju, oštećenog P. V. zvao na telefon samo da mu kaže da konj kojeg mu je prodao hrama, jer je jasno da bi ovakva mana konja, ukoliko je ista postojala u vrijeme njegove kupoprodaje, bila znatno ranije primijećena od strane okrivljenog. Naime, jasno je da bi s obzirom na vrlo laku uočljivost ovakve mane kod konja kao i s obzirom na relativno dug protek vremena od njegove kupovine, okrivljeni ovu manu uočio još u samom momentu njegove kupovine,  tako da je i nejasna i nelogična njegova odbrana da je ovu manu na konju zapazio tek  nakon 6 mjeseci od njegove kupovine i da je zbog toga dana 12.06.2012. godine i zvao oštećenog P. V.  preko telefona. Samim tim je i jasno i očigledno da se predmetni dogadjaj odvijao na način kako su to u svojim iskazima opisali oštećeni P. V., P. I.1i P. I.2 i da je ovakva odbrana okrivljenog sračunata i usmjerena na izbjegavanje njegove krivično pravne odgovornosti za izvršeno krivično djelo , zbog čega je sud kao takvu nije ni mogao prihvatiti. Naime, jasno je da činjenice koje su utvrdjene iz iskaza oštećenih u ukupnosti sa činjenicama utvrdjenim iz iskaza svjedoka R. G. u cjelosti i K. D. i P. Ž. u dijelu u kojem ih  je sud prihvatio, predstavljaju jednu skladnu i logičnu cjelinu  koja isključuje  svaku drugu mogućnost osim da se predmetni slučaj odigrao na način kako su to u svojim iskazima opisali oštećeni.  Ovo utoliko prije što iz utvrdjenih činjenica nesporno proizilazi da bolest konja na koju se okrivljeni poziva u svojoj odbrani nije ni bila stvarni razlog pozivanja oštećenog P.V. preko telefona, već da je  pravi razlog tj. motiv ovog pozivanja ustvari višegodišnja  poremećenosti  njihovih medjusobnih odnosa i njegova reakcija zbog navodnog prijavljivanja za šumsku sječu od strane oštećenih P. I.1 i P. I.2.  Naime, jasno je kako na osnovu logike stvari tako i na osnovu životnog iskustva da je okrivljeni K. D. u takvoj situaciji imao očigledan motiv za izvršenje predmetnih krivičnih djela na štetu oštećenih što njegovu odbranu kojom negira njihovo izvršenje čini još neutemeljenijom i neuvjerljivijom.

      Iz istog razloga sud nije prihvatio ni iskaz svjedoka K.V. u dijelu u kojem potvrdjuje odbranu okrivljenog K. D. da nije izvršio krivična djela koja mu se javnom optužbom stavljaju na teret, jer je očigledno da  je i  iskaz ovog svjedoka, s obzirom na njeno blisko srodstvo sa okrivljenim K. D.,  koji joj je sin , takodje sračunat u cilju njegove zaštite od krivično pravne odgovornosti. Ovo utoliko prije što je iskaz pomenutog svjedoka u ovom dijelu , pored toga što je nejasan i nelogičan, još i u najbitnijem suprotan odbrani okrivljenog, jer ista, za razliku od okrivljenog koji u svojoj odbrani priznaje da je dana 12.06.2012 god. kada se desio predmetni dogadjaj tri puta za redom zvao na fiksni telefon oštećenog P.V., tvrdi suprotno, navodeći da je okrivljeni tom prilikom oštećenog zvao samo jednom, što  s obzirom na ovakav iskaz okrivljenog  nije tačno.

      Kako iz svega izloženog proizilazi da u pogledu utvrdjivanja krivičnih djela koja su  javnom optužbom stavljena na teret okrivljenom K.D., nakon sprovedenog dokaznog postupka i ocjene izvedenih dokaza, nije bila sporna nijedna činjenica , sud je stao na stanovište da su činjenice iz činjeničnog opisa izreke presude u svemu dokazane i da je okrivljeni počinio predmetna krivična djela.

      Ocjenjujući pravno utvrdjeno činjenično stanje, sud nalazi da su u radnjama okrivljenog opisanim u  izreci presude sadržana sva bitna obilježja,  subjektivna i objektivna, tri krivična djela ugrožavanje sigurnosti iz čl. 168 st. st. 1. KZ izvršena  u realnom sticaju, pa mu je za izvršena krivična djela i izrekao jedinstvenu  kaznu bliže opisanu u izreci presude.  Radnje izvršenja krivičnih djela koje je počinio okrivljeni se sastoje u tome što je prijetnjama da će napasti na život i tijelo oštećenih P. V., P. I.1 i P. I.2, ugrozio njihovu sigurnost, na način što im je dana 12.06.2012. godine, oko 10,00 časova preko fiksnog telefona uputio sledeće prijetnje: oštećenom P. V. "Tvoji sinovi su kod šumara prijavili mene da sječem državnu šumu, to će vas koštati života, likvidirat ću vas", oštećenom P. I.1 "Doći ću tamo i pobiću vas sve, likvidirat ću vas majku vam jebem " i oštećenom P. I.2 "Doći će neki čovjek iz L., sve će vas uništiti i poubijati", kojom prilikom je kod oštećenih izazvao osjećaj straha i nesigurnosti za svoje živote i tjelesni integritet, što znači da je isti u konkretnom slučaju sa tri zasebne radnje ostvario biće tri navedena krivična djela, odnosno da je ova djela izvršio u realnom sticaju.  Naime, jasno je da su prijeteće riječi koje je u konkretnom slučaju okrivljeni K. D. uputio oštećenim P. V., P. I.1 i P. I.2 i po sadržini i po značenju objektivno podobne da kod svakog lica kojem se sa njima prijeti, pa i kod oštećenih, izazovu osjećaj straha i lične nesigurnosti , što ovim prijetnjama i daje kvalitet ozbiljnih prijetnji. Ovo utoliko prije što su njihovi medjusobni odnosi znatno poremećeni već dugi niz godina te što su oštećeni znali ne samo da je okrivljeni prijek i nepredvidljiv čovjek već i da posjeduje veću količinu raznog oružja koje je donio sa ratišta, u kom pogledu se izjasnio i svjedok R. G., tako da je samim tim i njihov strah zbog prijetnji okrivljenog bio još više opravdan.

      Dakle, kao što je već navedeno sud nije prihvatio stanovište javne optužbe da se u konkretnom slučaju radi o tri kvalifikovana oblika krivičnog djela ugrožavanje sigurnosti (čl. 168 st. 2) već je našao da su u radnjama okrivljenog opisani u izreci presude sadržani elementi tri osnovna oblika ovog djela (čl. 168 stav 1). Ovo ne samo zbog opšteprihvaćenog stava sudske prakse da više uzastopno učinjenih prijetnji  da će  se napasti na život ili tijelo istog lica znače jedinstvenu radnju u smislu ovog krivičnog djela,  a ne sticaj onoliko djela koliko ima prijetnji, već i zbog takodje opšteprihvaćenog stava da ukoliko učinilac sa više odvojenih radnji prijeti većem broju lica neće postojati kvalifikovani oblik krivičnog djela ugrožavanje sigurnosti već sticaj onoliko djela koliki je broj lica čija je sigurnost ugrožena. Kako je nesporno da je okrivljeni u konkretnom slučaju sa tri odvojene radnje svoje prijetnje direktno uputio oštećenim Petrović Vukašinu, Petrović Igoru i Petrović Ivanu, to je jasno ne samo da se ove prijetnje odnose na njih  već i da isti  takvim svojim radnjama nije izvršio tri kvalifikovana oblika krivičnog djela ugrožavanje sigurnosti iz čl. 168. st. 2. u vezi st. 1. KZ, kako tvrdi javna optužba , već tri osnovna oblika istog krivičnog djela iz čl. 168. st. 1. KZ učinjena u realnom sticaju. U prilog zaljučenju suda da se sve prijetnje koje je dana 12.06.2012. godine, okrivljeni K. D. uputio oštećenim P. V., P. I.1  i P.  I.2, odnose samo na njih trojicu, ide ne samo činjenica što ovakav zaključak nesumnjivo proizilazi i iz činjeničnog opisa  dispozitiva optužnog predloga ODT u Plavu,  u kojem je konstatovano da je okrivljeni "sa više prijetnji ugrozio sigurnost više lica i to oštećenih:  P. V., P. I.1 i P. I.2" već i to  što isti  zaključak proizilazi i iz logičkog i jezičkog tumačenja ostalih riječi koje je okrivljeni kritične prilike uz prijetnju uputio oštećenog P. V., jer iz riječi "Tvoji sinovi su kod šumara prijavili  mene  da sječem državnu šumu" proizilaze ne samo lica na koja se ove prijetnje odnose već i sam razlog tj. motiv zbog kojeg su im iste upućene. Konačno, i sama činjenica da sva lica čija je lična sigurnost ugrožena kod kvalifikovanog oblika krivičnog djela ugrožavanje sigurnosti više lica  moraju biti individualno odredjena, takodje ide i u prilog ovakvom zaključenju suda, jer iz dispozitiva optužnog predloga ODT u Plavu nesumnjivo proizilazi da u ovom predlogu osim oštećenih P. V., P. I.1 i P. I.2 , nije individualno odredjeno nijedno drugo lice čija je lična sigurnost bila takodje ugrožena prijetnjama okrivljenog.

      Sud je cijenio i vinost odnosno psihički odnos okrivljenog  u odnosu na radnje izvršenja predmetnih krivičnih djela, pa je našao da je okrivljeni  prilikom izvršenja svih ovih djela postupao sa umišljajem. Naime okrivljeni K. D. je bio svjestan ne samo činjenice da upućivanjem navedenih prijetećih riječi oštećenim P. V., P. I.1 i P. I.2, u situaciji kada su njihovi medjusobni odnosi znatno poremećeni, istim ugrožava sigurnost, već i činjenice da se takve njegove prijetnje odnose na napad na život i tjelesni integritet oštećenih, pa im je i pored takve svijesti uputio ove prijetnje čime je i manifestvovao svoje htjenje za nastupanje zabranjene posledice - osjećaj straha i ugroženosti oštećenih za život i tijelo a samim tim i za izvršenje tri krivična djela ugrožavanje sigurnosti iz čl. 168. st. 1. KZ počinjena u realnom sticaju.

      Prilikom izbora, vrste i visine krivične sankcije koju treba primijeniti prema okrivljenom  za učinjena krivična djela, sud je pored težine, načina izvršenja i društvene opasnosti krivičnih djela, uzeo u obzir i stepen krivične odgovornosti okrivljenog   kao i sve ostale okolnosti koje su relevantne u tom pogledu. Tako je od olakšavajućih okolnosti sud okrivljenom cijenio i uzeo u obzir: da je nezaposlen i da je lošeg imovnog stanja , dok mu je kao otežavajuću okolnost cijenio njegovu raniju osudjivanost, pa mu je s obzirom na ove okolnosti, pošto mu je prethodno na osnovu čl. 48 KZ za svako od počinjenih krivičnih djela utvrdio kazne zatvora, i to: za krivično djelo izvršeno na štetu oštećenog P. V.  u trajanju od 30 dana, za krivično djelo učinjeno na štetu oštećenog P. I.1 u trajanju od 35 dana i za krivično djelo učinjeno na štetu P. I.2 u trajanju od 40 dana,  odmjerio i izrekao jedinstvenu kaznu zatvora u trajanju od 85 dana.

      Sud je uvjerenja da je izrečena jedinstvena kazna srazmjerna težini izvršenih krivičnih djela i stepenu krivično  pravne odgovornosti okrivljenog   te da će se  u konkretnom slučaju jedino sa ovom vrstom i visinom kazne,  u okviru opšte svrhe izricanja krivičnih sankcija predvidjene čl. 4. st.2 KZ postići svrha kažnjavanja propisana čl. 32 istog Zakona. Osnovano se može očekivati da će izrečena kazna pozitivno djelovati na prevaspitanje okrivljenog  i da će ista uticati na njega da ubuduće ne vrši krivična djela.

       Odluka o troškovima krivičnog postupka je zasnovana na odredbi čl. 229 st.1. ZKP. Troškovi krivičnog postupka- paušalni iznos od 50,00 eura, odmjeren je s obzirom na složenost i trajanje krivičnog postupka te obzirom na imovno stanje okrivljenog,  shodno čl. 226 st.3. ZKP.

      Kako su oštećeni P. V., P. I.1 i P. I.2 u toku postupka zadržali pravo da imovinsko pravni zahtjev za naknadu štete ostvaruju u parnici, to  je sud u pogledu ovog zahtjeva odlučio kao u izreci presude, na osnovu čl. 239 st. 2. ZKP.

      Na osnovu iznijetih razloga odlučeno je kao u izreci presude.

OSNOVNI SUD U PLAVU
Dana 05.09.2012 godine  
Zapisničar
S U D I J A
Senada Radončić
Hilmija Sujković  
PRAVNA POUKA :  
Protiv ove presude nezadovoljna stranka
ima pravo žalbe u roku od 8 dana od dana
prijema iste preko ovog sudaVišem sudu B. Polje.  
DNA: 1 x ODT u Plavu
           1 x okrivljenom K. D. 
           1 x oštećenom P. V. 
           1 x P. I.1
           1 x P. I.2.   