OSNOVNI SUD U PLAVU
K.br. 46/2012  
U IME CRNE GORE
OSNOVNI SUD U PLAVU, po sudiji Elici Pantović, sa zapisničarem Nerminom
Nikočević, u krivičnom predmetu okrivljenog F. Š., iz P., zbog krivičnog djela
ugrožavanje sigurnosti iz člana 168. st. 1. Krivičnog zakonika, po optužnom
predlogu Osnovnog državnog tužilaštva u Plavu, KT br. 40/2012 od
27.06.2012.godine, po održanom usmenom, glavnom i javnom pretresu u prisustvu:
okrivljenog, zamjenika ODT u Plavu, Drite Rugovac i oštećenog K. Dž., donio je
i javno objavio, dana 11.10.2012.godine  
P R E S U D U
Okrivljeni F. Š., od oca A. i majke E., rođene M., rođen 09.06.1951. godine, u
selu B., opština P., sa prebivalištem u S., naselje S. potok, opština B., JMBG
.... , državljanin CG, nezaposlen, oženjen, otac troje djece, pismen, završio
višu mašinsku školu, lošeg imovnog stanja,  neosuđivan,  
K r i v  j e
što je:  
dana 09.maja.2012.godine oko 20,30 časova u mjestu G., u selu M., opština P.,
prijetnjom ugrozio sigurnost oštećenog K. Dž., na naćin što je, došao do
vozila u kojem se oštećeni nalazio na mjestu vozača, otvorio vrata i nekoliko
puta zatvorenom šakom udario oštećenog u predjelu glave, nakon čega ga je
uhvatio za ruku i izvukao ga iz vozila gdje ga je ponovo udario otvorenim
šakama i uputio mu riječi prijetnje, ,,ubiću te, zaklaću te, ti si se našao da
čuvaš jezero“, pa je na taj način kod oštećenog izazvao osjećaj straha i
nesigurnosti,  
      -čime je izvršio krivično djelo ugrožavanje sigurnosti iz člana 168. stav 1. Krivičnog zakonika Crne Gore.

      Pa ga sud za izvršeno krivično djelo na osnovu navedenog zakonskog propisa, te primjenom člana 4, 32, 39, 42, KZ CG i člana 374. ZKP-a,

O S U Đ U J E
Na novčanu kaznu u iznosu od 600,00 (šeststotinaeura) eura, koju je dužan
platiti u roku od 30 (trideset) dana, po pravosnažnosti presude.  
      Ukoliko se novčana kazna ne plati u određenom roku, ista će se zamijeniti kaznom zatvora, računajući svakih započetih 25,00 (dvadesetpeteura) eura navčane kazne za 1 (jedan) dan zatvora.

      Okrivljeni se obavezuje da naknadi troškove krivičnog postupka-paušal u iznosu od 50,00 (pedeset) eura, u roku od 15 dana po pravosnažnosti presude, pod prijetnjom prinudnog izvršenja.

      Oštećeni Dž. K., se radi ostvarivanja imovinsko-pravnog zahtjeva za naknadu štete upućuje na parnicu.

O b r a z l o ž e nj e
      Osnovno državno tužilaštvo u Plavu, optužnim predlogom KT br. 40/2012 od 27.06.2012.godine, optužilo je Š. F., iz sela B., opština Plav sa prebivalištem u S., naselje S.potok, opština B., za krivično djelo ugrožavanje sigurnosti iz čl. 168. stav 1. Krivičnog Zakonika.

      Pri podnešenom optužnom predlogu je sve do kraja krivičnog postupka u svemu ostala i zamjenica ODT u Plavu, Drita Rugovac pa je u  završnoj riječi predložila sudu da okrivljenog Š. F.,  oglasi krivim  za navedeno krivično djelo i osudi ga na novčanu kaznu u iznosu od 600,00 eura.

      Oštećeni Dž. K. se u završnoj riječi pridružio krivičnom gonjenju protiv okrivljenog i zadržao pravo da imovinsko pravni zahtjev za naknadu štete ostvaruje u parnici.

      Izjašnjavajući se o optužnom predlogu ODT U Plavu, okrivljeni Š. F. ne priznaje izvršenje krivičnog djela koje mu je ovim predlogom stavljeno na teret. U svoju odbranu navodi da je dana 09.05.2012.godine sve do večernih časova radio na njivi sa svojim bratom Đž., pa je oko 20,00 časova krenuo put svoje kuće koja se nalazi na oko 100m. Pošto je bio mrak kada je stigao kod svoje kuće, ispred kuće svog btata Đž. primijetio je parkirano vozilo sa upaljenim svijetlima, a njegova kuća udaljena od kuće njegovog  brata Đž. oko 50metara. Nekih minut do dva, posmatrao je ovo vozilo, primijetio da iz vozila niti ko izlazi niti se vozilo kreće dalje, pa je  tada pješke krenuo prema ovom vozilu da vidi ko je i šta traži ispred kuće njegovog brata. Dok se kretao prema vozilu, kada je prišao na jedno 10-20m od ovog vozila, ovo vozilo se uključilo na put i lagano krenulo prema G. On je stajao još neko vrijeme ispred kuće svog brata Dž. i posmatrao ovo vozilo koje se i dalje polako kretalo, što je njemu bilo čudno i privuklo mu pažnju. Na udaljenosti od oko 200 m ovo vozilo se okrenulo na proširenju pored puta i zaustavilo se, okrenuto prema njihovim porodičnim kućama, nakon čega su se svjetla ugasila. Pošto je njemu sve ovo bilo sumnjivo, a kako nije znao o kojim licima se radi  i pored toga što je bio umoran od rada na njivi, pošao do svoje kuće, sjeo u svoje vozilo G. III, crne boje i krenuo prema naprijed navedeno vozilo. Kada je stigao do tog vozila, parkirao se na proširenju iza tog vozila, nakon čega je izašao sa namjerom da vidi o kojem licu se radi i šta traži u blizini njihovih kuća, jer je bio revoltiran ovakvim ponašanjem ovim njemu nepoznatim licem, s obzirom da su im kod kuće  žene, snahe od sinova, snahe od braće, ćerke. Kad je izašao iz svog vozila, uputio se prema ovom parkiranom vozilu, tj. prema vratima vozača tog vozila da vidi o kojem se licu radi, te pošto je bila noć, kada je prišao nekih pola metra od vozačevih vrata, ista vrata su se otvorila i udarila ga u predjelu nogu, a istovremeno su se otvorila i vrata suvozača i tada je vidio da sa mjesta vozača izlazi K. Dž.a sa mjesta suvozača izlazi B. O. Tada ih je upitao „šta frnjušite u ova doba oko naših kuća, šta tražite gadovi jedni, pizda vam materina“, a odmah nakon toga obojica su ga uhvatila rukama, oborili ga na zemlju pored auta i dok je B. O. bio na njega i držao mu ruke oštećeni K. Dž., ga je preko B. stisnutom šakom-pesnicom udario u predjelu desnog oka, nakon čega je on uspio da se pridigne sa zemlje i možda  je nekog i  otvorenom šakom udario. Nakon toga obojica su krenuli da uđu u svoje vozilo i kroz otvorena vrata su mu uputili riječi „sad idemo u policiju da te prijavimo“ na šta im je on odgovorio „idite u sto pizda materina, ovdje ste došli ispred kuća da frnjušite da nas napadate i bijete“. Nakon toga oni su vozilom otišli u pravcu P., a on je jedva vozilom pošao kući gdje je odmah zvao brata Dž. da ga vozi u bolnicu, jer je bio povrijeđen. Na putu prema bolnici, on i njegov brat Dž. svratili su do stanice policije kako bi prijavili ovaj slučaj. U stanici policije ispred dežurne službe dok su on i Dž. razgovarali sa službenikom Ljutić Slavkom, iznenada iz dežurne službe izletjeli su oštećeni  K. Dž. i B. O. i oštećeni ga je stisnutom šakom-pesnicom udario u predjeliu desne slepoočnice, a B. je takođe pokušavao da ga udari, nasrćući svo vrijeme na njega i to pred policijom. Nakon ovog događaja njega su policijskim vozilom odveli uhitno u D. Zdravlja radi ukazivanja ljekarske pomoći zbog povreda koje je zadobio od strane K. i B., a koje povrede su opisane u ljekarskom izvještaju. Osim psovki koje je naprijed naveo, on  oštećenom K. Dž. i B. O., nikakve druge rijeći nije upućivao, niti im je na bilo koji način prijetio, već je oštećeni njemu prijetio. Naveo je, da prema parkiranom vozilu je pošao da vidi o kojem licu se radi, a ne da se bilo kome prijeti, niti da se fizički razračunava. Da je znao o kojim licima se radi, sigurno prema njima ne bi pošao sam i praznih ruku, jer je on čovjek u 62-oj godini života, a oni mladi momci u punoj snazi, tako da bi on pozvao svoju braću, a možda sa sobom ponio i kolac. Još jednom je napomenuo da on nikakve riječi prijetnje nije upućivao, niti je imao vremena, već je bio prinuđen svo vrijeme da se brani od njihovih fizičkih napada, za šta postoji medicinska dokumentacija. Na glavnom pretresu dodao je da ima primjedbe na postupanje službenika policije Ispostave policije u Plavu, kada je sa bratom Š. Dž. došao da prijavi slučaj, kada u stanici policije je bio napadnut od oštećenog i svjedoka, a policija na to nije reagovala, niti pak  na njegovo reagovanje.  Naveo je da  oštećenog i svjedoka poznaje i to dobro, a na na pitanje suda odgovorio da se oštećeni i svjedok bave svim i svačim, da obavljaju posao lovočuvara vode, kojim poslom se bavio njegov otac, koji se ni sa kim za vrijeme njegovog rada nije posvađao, a oštećeni i svjedok su se sa svima potukli i posvađali. Naveo je i to da su oštećeni i svjedok bez dokaza napravili prijavu njegovom bratu Š. Dž., da je vozio čamac i lovio ribe i zato je njegov brat kažnjen sa 2.400.00 eura, a kaznio ga je predsjednik ovog suda, ni krivog ni dužnog. U završnoj riječi u potpunosti je prihvatio završnu riječ svog branioca i tražio da se oštećeni zakunu da ga nijesu udarali  pa kada to urade  on predlaže da ga sud kazni još većom kaznom od 600,00 eura  jer je on emotivno vezan za pravo.

Branilac okrivljenog B. D., advokat iz P., u završnoj riječi je izjavio da
dijelom izvedenih dokaza koje je sud dozvolio da se izvedu, nije dokazana
krivica okrivljenog niti navodi optužnog predloga. Smatra da je sud nezakonito
i neovlašćeno uskratio odbrani odgovor svjedoka na suštinska pitanja koja sud
bitna za rasvetljavanje i dokazivanje ove krivično-pravne stvari te da je na
taj način povrijedjeno načelo pravičnosti i istinitosti, jer je odredbama
Zakona o krivičnom postupku propisano da su i sud i tužilac dužni da ispitaju
sa podjednakom pažnjom sve činjenice i one koje terete okrivljenog kao i one
koje mu idu u prilog. Da suština kritičnog dogadjaja nije razjašnjena, jer je
sud uskratio uvid u medicinsku dokumentaciju o povredama okrivljenog koje je
zadobio u samom kritičnom događaju koji je predmet ovog pretresa i na taj
način, sud je  selektivno izvodio dokaze i to onih koji terete okrivljenog a
zanemario  dokaze koje bi sud po odredbama Zakona o krivičnom postupku bio
dužan da izvede, pa da onda cijeni u sklopu svih izvedenih dokaza da li na
strani okrivljenog ima elemenata odgovornosti za djelo koje mu se stavlja na
teret optužnim predlogom. Da sama prijetnja nije ničim dokazana, jer su
svjedoci i sami učesnici tog dogadjaja, pa su njihova kazivanja pristrasna, a
da bi postojali elementi djela prijetnje ona bi trebala da bude ozbiljna,
ostvarljiva i da se nije mogla ni na koji način spriječiti niti
preduprijediti, a koliko je bila ozbiljna ta prijetnja i ostvarljiva govore
dokazi, medicinska dokumetnacija i fotografije okrivljenog u koje sud nije
htio da izvrši uvid. Budući da nije razjašnjeno u kom svojstvu su se oštećeni
našli u blizini kuće okrivljenog, kao ni da li su bili ovlašćeni da ulaze u
posjed- neposredne blizine kuće okrivljenog, predlažio je da sud okrivljenog
oslobodi odgovornosti za krivično djelo koje mu je optužnim predogom stavljeno
na teret.  
Sud je cijenio odbranu okrivljenog Š. F. u dijelu u kojem priznaje da se dana
09.05.2012.godine, oko 20,30 časova svojim vozilom marke G. III, dovezao u
mjestu G., u selu M., opština P. i parkirao iza vozila parkiranog na
proširenju sa desne strane puta gledano iz pravca G.-P. u kojem se nalazio na
mjestu vozača oštećeni K. Dž., pa je našao da je ista u svemu u skladu sa
izvedenim dokazima pa ju je kao takvu  u ovom djelu u cjelosti prihvatio.  
Međutim, njegovu odbranu u dijelu u kojem negira izvršenje krivičnog djela
koje mu je javnom optužbom stavljeno nateret, odnosno  negira  da je u vrijeme
i na mjestu kako ga tereti javna optužba ugrozio sigurnost oštečenog K. Dž. na
način opisan u dispozitivu optužnog predloga, sud nije mogao prihvatiti, jer
je našao da je ista ne samo nejasna i nelogična već i protivuriječna, kako
sama sebi tako i izvedenim dokazima.  
Naime, sud radi provjere odbrane okrivljenog, u dijelu u kojem negira
izvršenje krivičnog djela koje mu je javnom optužbom stavljeno na teret,
odnosno radi što pravilnijeg i zakonitijeg rješavanja ove krivično pravne
stavri, u dokaznom postupku izveo sledeće dokaze: saslušao u svojstvu svjedoka
oštećenog Dž. K., saslušao svjedoka O. B., pročitao izvještaj ljekara za Hitnu
medicinsku pomoć u P. broj protokola ... od 09.05.2012.godine na ime K. Dž. i
izvršio uvid u izvod iz kaznene evidencije okrivljenog izdat od Ispostave
policije u Plavu br. ... od 21.06.2012.godine, pa je svestranom ocjenom
izvedenih dokaza i njihovim upoređivanjem sa navodima javne optužbe i odbranom
okrivljenog utvrdio da  isti u potpunosti obezvređuju ovakvu njegovu odbranu i
da je okrivljeni izvršio krivično djelo ugrožavanje sigurnosti iz čl. 168.
stav 1. Krivičnog zakonika CG.  
Ovakvo svoje utvrđenje i odluku u pogledu krivice i krivično -pravne
odgovornosti okrivljenog Š. F. za navedeno krivično djelo sud je zasnovao na
sledećim razlozima:  
U toku krivičnog postupka je nesporno utvrđeno kako na osnovu odbrane
okrivljnog, tako i na osnovu iskaza oštećenog Dž. K., te i iskaza svjedoka O.
B., da se okrivljeni Š. F., dana 09.05.2012.godine, oko 20,30 časova svojim
vozilom marke G. III, dovezao u mjestu G., u selu M., opština P. i parkirao
iza vozila parkiranog na proširenju sa desne strane puta gledano iz pravca
G.-P., u kojem su se nalazili, na mjestu vozača oštećeni K. Dž. a na mjestu
suvozača svjedok B. O. Međutim, obzirom da je okrivljeni Š. F. negirao da je
kako ga tereti javna optužba ugrozio sigurnost oštečenog K. Dž. na način
opisan u dispozitivu optužnog predloga, braneći se da  je u navedeno vrijeme i
mjesto došao sa namjerom  da vidi o kojem licu se radi  i šta traži u blizini
njihovih kuća,  te negirao da je uputio navedene prijeteće rijeći oštećenom,
to je samim tim u toku krivičnog postupka bila sporna ova činjenica, pa ju je
kao takvu trebalo  nesumnjivo utvrditi tj.dokazati.  
Optužba je inače u tom pogledu jasna i njeno stanovište je da je okrivljeni Š.
F. dana 09.maja 2012.godine oko 20,30 časova, u mjestu G., u selu M., opština
P., ugrozio sigurnost oštećenog K. Dž. prijetećim  riječima „ubiću te, zaklaću
te, ti si se našao da čuvaš jezero“,  čime je i izvršio krivično djelo
ugrožavanje sigurnosti  iz čl. 168. stav 1. KZ CG, dok okrivljeni u svojoj
odbrani tvrdi suprotno, braneći se da navedenog dana nije ugrozio sigurnost
oštećenog prijetnjama koje mu se stavljaju na teret, već je samo tog dana
oštećenom  i svjedoku O. B., nakon što su izašli iz vozila, kojem vozilu je on
prišao kako bi vidio o kojem licu se radi i šta traži u blizini njihovih kuća,
kazao “ šta frnjušite u ovo doba oko naših kuća, šta tražite gadovi jedni,
pizda vam materina“.  
Da bi provjerio osnovanost odbrane okrivljenog u ovom dijelu a samim tim i
utvrdio pravo stanje stvari, sud je kao što je već navedeno saslušao
okrivljenog i izveo sve potrebne dokaze, pa je njihovom uporednom analizom i
ocjenom našao da je ovakva odbrana okrivljenog ne samo nejasna i nelogična već
i suprotna  izvedenim dokazima, u prvom redu iskazu oštećenog K. Dž., čiji
iskaz  je za razliku od odbrane okrivljenog  i iskaz svjedoka B. O., sud u
potpunosti prihvatio ocijenivši ih jasnim, potpunim, objektivnim i što je
najbitnije međusobno saglasnim a samim  tim i uvjerljivim.  
Tako je oštećeni K. Dž., koga je sud saslušao u svojstvu svjedoka u potpunosti
obezvrijedio odbranu okrivljenog  u dijelu u kojem negira izvršenje krivičnog
djela koje mu je javnom optužbom stavljeno na teret, istakavši da je dana
09.05.2012.godine nešto posle 20,00 časova sa predsjednikom sportskog
ribolovnog kluba „P. J.“ B. O., a on u svojstvo volontera u ribočuvarskoj
službi pošao na osmatranje M. jezera u mjestu G. Prilikom odlaska na to mjesto
on i O., njegovim vozilom marke „G.III“ prošli su pored kuća Š. regionalnim
putem P.-G., bez zaustavljanja ispred njihovih kuća. Dolaskom ispred
prodavnice „S.“, na proširenju pored puta okrenuo je svoje vozilo u pravcu P.
i parkirao vozilo sa desne strane kolovoza. Kada je ugasio vozilo i svjetla na
njemu, primijetio je da je nakon 5 minuta sa svojim vozilom iz pravca P.,
prošao pored njegovog vozila okrivljeni Š. F., kojeg poznaje od ranije i sa
kojim je bio u dobrim odnosima sve do podnošenja prijave protiv njegovog brata
Š. Dž. i odmah se okrivljeni svojim vozilom okrenuo i parkirao iza njegovog
vozila. Kada je izašao iz vozila okrivljeni F. je došao do njegovog vozila  u
kojem je  on je sjedio na mjestu vozača dok O. sjedio na mjestu suvozača, koji
mu je tom prilikom rekao da ne reaguje na eventualne psovke i provokacije. pa
čim je prišao do njegovog vozila okrivljeni je otvorio vrata sa njegove strane
i četiri puta bez ikakvog povoda ga udario po glavi stisnutom šakom-pesnicom,
govoreći mu „ šta češ tu pašče jedno“. Odmah zatim uhvatio ga je za ruku,
izvukao iz vozila i u tom momentu ga udario otvorenim šakama po glavi i uputio
mu riječi prijetnje “ ubiću te, zaklaću te, ti si se našao da čuvaš jezero“.
Tada okrivljenom F. prišao O. B. i razdvojio ih, pa se okrivljeni okrenuo
prema O. i sa obje ruke ga udario u predjelu glave, a njemu je tada O. rekao
da pozovu policiju. U dva navrata je pozvao dežurnu službu Ispostave policije
u Plavu, ali mu se niko nije javljao na ove pozive. Okrivljeni F. ponovo mu
prilazi , pa ga on tada uhvatio za obje ruke i kazao mu „sram te bilo F. otac
možeš da nam budeš, vidiš da nas je dvojica da smo jači od tebe, ali nećemo da
te bijemo“, nakon čega su u toku guranja sva trojica pali na sklad pored puta,
nakon čega su se razdvojili i kada su kretali on i O. put  njegovog vozila,
kazao je okrivljenom F. da će da ide u policiju da ga prijavi, a okrivljeni mu
je ponovo uputio riječi prijetnje “zaklaču te, pobiću i tebe i tvoju familiju,
budeš li prijavio u policiju“. Nakon ovoga on i O.  su ušli u njegovo vozilo i
vozilom se uputio u pravcu P., došao u zgradu Ispostave policije u Plav, gdje
je dežurnoj službi prijavio ovaj slučaj. Pošto je u ovom događaju zadobio
povrede od strane okrivljenog Š. F., a osjećao i ogroman strah od ovih
prijetnji, njega su službenici policije u Plavu poveli u D.zdravlja u P., radi
ukazivanja ljekarske pomoći, gdje su mu dali sredstva za smirenje i bolove.
Osim prijetnji koje je naprijed naveo, okrivljeni F., njemu druge riječi
prijetnje nije upućivao, a ove prijetnje on je shvatio ozbiljno i  naveo je da
osjeća strah kako za svoj život i tijelo tako i za život i tijelo svoje
porodice, zbog čega je ovaj slučaj odmah prijavio policiji, kako bi ga
zaštitili od okrivljenog F. Š. Inače od dana kada se desio ovaj slučaj, više
ne vrši ribočuvarske poslove, niti ide u dijelu jezera prema kućama
okrivljenog F. i njegove braće, pa čak ne prolazi ni putem pored njihovih kuća
prema G., već ide putem preko V. sela. Naveo je da i danas osjeća konstantni
strah od prijetnji koje je njemu okrivljeni uputio navedene noći, a ovo iz
razloga što vjeruje da ove prijetnje on može ostavriti, te osjeća strah i
nesigurnost i za sebe i za svoju porodicu, budući da okrivljenog poznaje od
ranije, te da su dobre odnose pokvarili nakon prijavljivanja njegovog brata
Dž. za krivolov. Ovakvo ponašanje okrivljenog u odnosu na njega on nije
očekivao, a da je znao da će ga fizički napasti i da mu prijeti on bi upalio
svoje vozilo i udaljio se sa lice mjesta, prije no što bi on uspio da izađe iz
svog vozila i da priđe njegovom vozilu.  Naveo je da niti on niti O. B. su
kritične prilike udarali okrivljenog, da je moguće da je okrivljeni zadobio
povrede prilikom njihovog guranja  i pada na sklad, niz strminu, svi su oni
pali na leđa  pa i glavom.  
Izjašnjavajući se o predmetnom događaju kao i okolnostima koje su mu
prethodile i svjedok O. B., je u potpunosti obezvrijedio odbranu okrivljenog u
dijelu u kojem negira uzvršenje krivičnog djela koje mu je javnom optužbom
stavljeno na teret, istakavši da je dana 09. 05. 2012. godine nešto posle
20,00 časova sa volonterom u ribočuvarskoj službi sportskog ribolovnog kluba
„P. J.“, oštećenim  K. Dž. pošao iz pravca P. u pravcu naselja G., koje se
nalazi iznad M. jezera, kako bi vršili osmatranje istog jezera, koje se tada
kao i sada nalazi u strogom ribolovnom zabranu. Dok su se vozilom oštećenog K.
Dž. kretali u pravcu naselja G., prošli su magistralnim putem kroz selo B. i
pored kuća Š. koje se nalaze sa obje strane ovog magistralnog puta. Prilikom
prolaska pored njihovih kuća oštećeni Dž. je vozio brzinom oko 60 km na čas,
prošli su bez zausatavljanja, nijesu primijetili okrivljenog F. Š. Dolaskom u
naselje G., parkirali su se na proširenju pored kolovoza, sa desne strane
gledano iz pravca G. u pravcu P. i izgasili vozilo i svijetla u vozilu. Nakon
odprilike 5 minuta pored njih je vozilom prošao okrivljeni Š. F., odmah se
okrenuo i parkirao na proširenju pored puta, odmah iza njihovog vozila. Tada
je on kazao oštećenom Dž. da ne reaguje na njegove psovke i provokacije. Po
izlasku iz vozila, okrivljeni Š. F. se uputio prema njihovom vozilu, otvorio
vrata vozača i odmah počeo da udara zatvorenim šakama oštećenog po glavi dok
je on sjedio na mjestu vozača u vozilu, pri tom obraćajući se oštećenom
riječima “šte češ tu šašče jedno“, a nakon toga ga je uhvatio za ruku  i na
silu izvukao iz vozila i nastavio da ga udara otvorenim šakama i prijeti mu
riječima „ubiću te, zaklaću te, ti si se našao da čuvaš jezero“. Tada je on
izašao iz vozila, prišao do njih i pokušao da ih razdvoji, a okrivljeni se
okrenuo prema njemu i više puta sa obje ruke otvorenim šakama ga udario u
predjelu glave. Udaljio se od okrivljejnog tj. povukao unazad i rekao
oštećenom Dž. da pozove policiju, a okrivljeni tada prišao njemu, a on
izbegavao fizički kontakt sa njim, na način što svo vrijeme bježao oko
njihovog auta. Kada je okrivljeni ponovo prišao oštećenom sa namjerom da
nastavi da ga udara, oštećeni je uhvatio okrivljenog za ruke, pa je i on  tada
prišao i u međusobnom guranju sva trojica su pali na zemljanom proširenju
pored vozila. Tada je  oštećeni Dž. rekao okrivljenom “sram te bilo F., možeš
otac da nam budeš, a vidi šta nam radiš, vidiš da nas je dvojica, da smo jači
od tebe, ali nećemo da te bijemo“. Nakon toga on i oštećeni su ustali i
uputili se prema njihovom vozilu i oštećeni mu rekao da će ga odmah prijaviti
policiji. U tom momentu okrivljeni ponovo krenuo prema njihovom vozilu i
oštećenom prijetio riječima “zaklaću te, pobiću i tebe i tvoju familiju, budeš
li me prijavio u policiju“, a nakon toga ove iste riječi prijetnje uputio i
njemu, dok je on ulazio u vozilu. Odmah zatim on i oštećeni su krenuli vozilom
u pravcu P. i slučaj prijavili pooliciji. Službenici policije su ga odveli u
D. zdravlja radi ukazivanje ljekarske pomoći, jer je bio povrijeđen, osjećao
je strah i uznemirenost. Naveo je da kritične prilike niko nije udarao
okrivljenog.  
Konačno, odbranu okrivljenog Š. F. u dijelu u kojem negira izvršenje krivičnog
djela koje mu je javnom optužbom stavljeno na teret je obezvrijedio i pismeni
dokaz, Izvještaj ljekara jedinice za Hitnu medicinsku pomoć u P. broj
protokola ... od 09.05.2012.godine, na ime oštećenog K.  Dž., jer je na osnovu
ovog izvještaja utvrđeno da je prilikom pregleda  kod oštećenog  uočen hematom
na nosu, ogrebotina na lijevoj ruci u predjelu pregiba lakta sa unutrašnje
strane, da sum u pokreti  u vratu ograničeni  pri pregledu u desno I istom
prepisana terapija za bolive i smirenje.  
Zbog svega izloženog sud je iskazima oštećenog Dž. K.  i svjedoka O. B., kao
što je već navedeno u potpunosti povjerovao i iste u cjelosti prihvatio,
ocijenivši ih jasnim, potpunim, logičnim, samim tim i uvjerljivim, zasnovanim
na ličnim zapažanjima i što je najbitnije saglasnim kako međusobno tako i sa
pismeno izvedenim dokazom, izvještaja ljekara za HTP u P., koji je sud takođe
bez rezerve prihvatio kao jasan, potpun i objektivan, a  njihovi iskazi
saglasni i sa iskazom okrivljenog u dijelu gdje priznaje da je kritične
prilike svojim vozilom  došao do vozila oštećenog  koje je bilo parkirano na
parking prostoru sa desne strane puta gledano iz pravca G. P., u mjestu G., u
selu M., u kojem su se oštećeni i svjedok O. B. nalazili.  
Istovremeno sud odbranu okrivljenog Š. F., kojom negira izvršenje krivičnog
djela koje mu je javnom optužbom stavljeno na teret kao potpuno suprotnu
prihvaćenim iskazima oštećenog K. Dž.i svjedoka B. O. i izvještaja ljekara
jedinice za HTP u P., nije mogao prihvatiti već ju je kao neosnovanu i
sračunatu na izbjegavanje krivično–pravne odgovornosti u potpunosti odbacio.
Naime, jasno je da je odbrana okrivljenog F. Š. kojom negira da je u vrijeme,
na mjestu i na način kako mu je javnom optužbom stavljeno na teret ugrozio
sigurnost oštećenog Dž. K., u situaciji kada je  oštećeni naveo da je su
odnosi između njega i okrivljenog  poremećeni  nakon što je on prijavio brata
okrivljenog za nezakonit ribolov,  kada je i  okrivljeni u svom iskazu naveo
da su oštećeni K. Dž. i svjedok O. B., bez ikakvih dokaza prijavili njegovog
brata, da je vozio čamac i lovio ribu zbog čega je njegov brat i kažnjen sa
2.400,00 eura, da ga je kaznio predsjednik ovog suda ni krivog ni dužnog, a
imajući pri tom i nespornu činjenicu da je okrivljeni kritične prilike kada je
prišao vozilu u kojem su bili oštećeni i imenovani svjedok, kako je to sam
naveo iste psovao i nazvao gadovima, da im se obratio riječima došli ste da
nas napadate i bijete, da im je prišao izrevoltiran, ne samo nejasna i
nelogična već i neuvjerljiva. Ovo utoliko prije što je ovakva  njegova
odbrana, pored toga što je nejasna i nelogična, još i u potpunosti negirana
saglasnim iskazima oštećenog i svjedoka O. B. Samim tim je i jasno i očigledno
da se predmetni događaj odvijao na način kako su to u svojim iskazima naveli
oštećeni K. Dž.i svjedok B. O. i da je ovakva odbrana okrivljenog  sračunata i
usmjerena na njegovo izbjegavanje njegove krivično pravne odgovornosti za
izvršeno krivično djelo, zbog čega je sud kao takvu nije ni mogao prihvatiti.
Naime, iz utvrđenih činjenica nesporno proizilazi i sam motiv izvršenja
predmetnog krivičnog djela od strane okrivljenog  koji se ogleda  u
poremećenosti njihovih međusobnih odnosa zbog toga što je oštećeni prijavio
brata okrivljenog zbog nezakonitog ribolova,  a isti zbog toga i kažnjen, pa
je jasno da je okrivljeni Š. F.  u takvoj situaciji  imao očigledan motiv za
izvršenje predmetnog krivičnog djela na štetu oštećenog, što njegovu odbranu
kojom negira izvršenje krivičnog djela koje mu je javnom optužbom stavljeno na
teret čini još neutemeljenijom i neuvjerljivijom.  
Kako iz svega izloženog proizilazi da u pogledu utvrđivanja krivičnog djela
koje je optužnim predlogom ODT u Plavu stavljeno na teret okrivljenom Š. F.,
nakon sprovedenog dokaznog postupka i ocjene izvedenih dokaza, nije bila
sporna ni jedna činjenica  sud je stao na stanovište da su činjenice iz
činjeničnog opisa izreke presude u svemu dokazane i da je okrivljeni izvršio
predmetno krivično djelo.  
Ocjenjujući pravno utvrđeno činjenično stanje, sud nalazi da su u radnji
okrivljenog sadržani svi bitni elementi kako subjektivni tako i objekivni,
krivičnog djela ugrožavanje sigurnosti iz čl. 168 stav 1. KZ CG,  pa mu je za
izvršeno krivično djelo i izrekao kaznu bliže opisanu u izreci presude. Radnja
izvršenja krivičnog djela koje je počinio okrivljeni se sastoji u tome što je
ozbiljnom prijetnjom da će napasti na život i tijelo oštećenog Dž. K., ugrozio
njegovu sigurnost, na način što je  dana 09.05.2012.godine oko 20,30 časova, u
mjestu G., u selu M., opština P., došao do vozila u kojem se oštećeni nalazio
na mjestu vozača, otvorio vrata i nekoliko puta zatvorenom šakom udario
oštećenog u predjelu glave, nakon čega ga je uhvatio za ruku i izvukao ga iz
vozila gdje ga je ponovo udario otvorenim šakama i uputio mu prijeteće riječi
„ubiću te, zaklaću te, ti si se našao da čuvaš jezero“,  kojom prilikom je kod
oštećenog  izazvao osjećaj straha i nesigurnost za svoj život i tjelesni
integritet. Naime, jasno je  da su prijeteće  riječi koje je u konkretnom
slučaju okrivljeni Š. F. uputio oštećenom K.  Dž.  i po sadržini i po značenju
objektivno podobne da  kod svakog lica kojem se sa njima prijeti, pa i kod
oštećenog, izazovu osjećaj straha i lične nesigurnosti, što ovim prijetnjama i
daje karakter ozbiljnih prijetnji. Ovo tim prije, kako je oštećeni naveo, više
ne  obavlkja poslove ribočuvara na M. jezeru u P., ne ide putem pored kuća
okrivljenog i njegove braće.  
Sud je cijenio i vinost odnosno psihički odnos okrivljenog u odnosu na radnju
izvršenja krivičnog djela pa je našao da je okrivljeni prilikom izvršenja ovog
krivičnog djela postupao sa direktnim umišljajem. Naime okrivljeni Š. F., je
bio svjestan ne samo činjenice da upućivanjem inkriminisanih riječi oštećenom
K. Dž.,  imajući u vidu da su njihovi međusobni odnosi poremećeni, istim
ugrožava sigurnost, već i činjenice da se takve njegove prijetnje odnose  na
napad  na život i tjelesni integritet oštećenog, pa mu je i pored takve
svijesti uputio navedene prijeteče riječi, čime je i manifestvovao svoje lično
htjenje za nastupanje zabranjene posledice-osjećaj straha i ugroženosti
oštećenog  za život i tjelesni integritet a samim tim i za izvršenje
krivičnog djela ugrožavanje sigurnosti  iz čl. 168.stav 1. Kz CG,  koje mu je
javnom optužbom stavljeno na teret.  
Prilikom izbora vrste i visine krivične sankcije koju treba primijeniti prema
optuženom za izvršeno krivično djelo, sud je pored težine, načina izvršenja i
društvene opasnosti krivičnog djela, uzeo u obzir i stepen krivične
odgovornosti optuženog kao i sve ostale okolnosti koje su relevantne u tom
pogledu. Tako je od olakšavajućih okolnosti sud optuženom  cijenio i uzeo u
obzir da je porodičan čovjek, da je otac  troje djece, da je lošeg imovnog
stanja, nezaposlen, da se radi o osobi starije dobi i da ranije nije osuđivan
obzirom  da su  mu ranije osude Opštinskog suda u Plavu, K.br. 96/83 od 12.03.
1984.godine, zbog krivičnog djela iz člana 45/1 SRCG,  kojom mu je izrečena
kazna zatvora u trajanju od 150. dana, K.br. 108/95 od 21.12.1995.godine, zbog
krivičnog djela iz člana104/1 i čl. 134/1 KZ RCG,  kojom mu je izrečena
novčana kazna u iznosu od 1.000,00 dinara i K.br.57/01 od 07.12.22001.godine,
zbog krivičnog djela iz člana 172. stav 3. KZ RCG kojom mu je izrečena novčana
kazna u iznosu od 2.000,00dinara, rješenjem Osnovnog suda u Plavu Kv.br.22/12
od 14.06.2012. godine brisane, pa u nedostatku  otežavajućih okolnosti našao
da u konkretnom slučaju ima uslova da se prema njemu primijeni blaža vrsta
kazne, obzirom da su za ovo djelo alternativno predviđene novčana kazna i
kazna zatvora, te mu je i izrekao novčanu kaznu u naznačenom iznosu.  
Sud je uvjerenja da je izrečena krivična sankcija srazmjerna težini izvršenog
krivičnog djela i stepenu krivično-pravne odgovornosti  optuženog, te da će se
i ovom vrstom i visinom krivične sankcije, u okviru opšte svrhe izricanja
krivičnih sankcija, predviđene čl. 4 st. 2 KZ CG, postići svrha kažnjavanja
propisana čl. 32 istog Zakona. Osnovano se može očekivati da će izrečena
sankcija pozitivno djelovati na prevaspitanje optuženog i da će ista uticati
na njega da ubuduće ne vrši krivična djela.  
Odluka o troškovima krivičnog postupka je zasnovana na odredbi člana 229.stav
1. Troškovi krivičnog postupka – paušalni iznos od 50,00 eura, je odmjeren s
obzirom na složenost i trajanje krivičnog postupka, te obzirom na imovno
stanje okrivljenog, shodno čl. 226 stav 3. ZKP-a.  
Na osnovu čl. 239 stav 2  ZKP-a sud je  oštećenog K. Dž. radi ostvarivanja
imovinsko pravnog zahtjeva za naknadu štete uputio na parnicu.  
Na osnovu iznijetih razloga odlučeno je kao u izreci presude.  
OSNOVNI SUD U PLAVU
Dana,11.10.2012. godine.  
Zapisničar
S  U D I J A
Nermina Nikočević,s.r.
Elica Pantović,s.r.  
PRAVNA POUKA:
Protiv ove presude može se izjaviti žalba Višem sudu u Bijelom Polju, u roku
od 8 (osam ) dana, a preko ovog suda.  
DNA:
1 x ODT  u Plavu,
1x  braniocu okrivljenom, D. B., advokat iz P.
1 x okrivljenom Š. F., S., naselje S. P., opština B.,
1x oštećenom K. Dž., iz P., ul. R. bb.  