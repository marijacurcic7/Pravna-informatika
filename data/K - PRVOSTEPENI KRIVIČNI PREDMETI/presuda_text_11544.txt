
K.br.81/12 
U IME   CRNE GORE 
                     Osnovni sud u Pljevljima,kao prvostepeni  krivični sud, po sudiji Ljiljani Popović, uz sudjelovanje zapisničara Leković Zore, u krivičnom predmetu protiv optuženog B. A. iz P., zbog krivičnog djela nedavanje izdržavanja iz čl.221 st.1 Krivičnog zakonika a po optužnom predlogu ODT Pljevlja, Kt.br.131/12 od 06.06.2012.godine,nakon održanog glavnog i javnog pretresa, u prisustvu  zamjenika ODT Pljevlja Djurović Veljka,zakonske zastupnice maloljetnog oštećenog S. E.i optuženog  B. A., dana 25.06.2012. godine,  donio je i javno objavio

P R E S U D U 
                    **  Optuženi**   **B. A., JMBG .......,** od oca  A.i majke F. rodjene M., rodjen  u P. dana 09.07.1983.godine sa prebivalištem u mjestu M.,opština  P. , državljanin CG, razveden, otac jednog djeteta, nezaposlen, pismen,govori crnogorski jezik,  završio osnovnu školu, lošeg imovnog stanja,osudjivan presudom Osnovnog suda u Pljevljima K. br.240/06 od 23.01.2007.godine,  zbog krivičnog djela nasilje u porodici ili u porodičnoj zajednici  iz čl.220 st.2 KZ CG kažnjen 4 mjeseca zatvora uslovno jednu godinu, presudom Osnovnog suda u Pljevljima K.br.28/10  od 04.06.2010.godine, zbog krivičnog  djela nedavanje izdržavanja iz čl.221 st.1 KZ  kaženjen  600,00 € novčano i presudom Osnovnog suda u Pljevljima K.br.178/11 od 02.11.2011.godine  zbog krivičnog djela nedavanje izdržavanje iz čl.221 st.1 Kz kažnjen 30 dana zatvora.

K R I V    J E 
                         Što je : 
                    u periodu od mjeseca septembra 2011.godine pa zaključno sa mjesecom majem 2012.godine nije davao izdržavanje za svog maloljetnog sina B. A.  u ukupnom iznosu od 247,50 € koga je po zakonu dužan da izdržava na osnovu pravosnažne i izvršne presude Osnovnog suda u Pljevljima  P.br.412/07 od 26.10.2007.godine  u visini  od 50%  od minimalne cijene rada počev od dana donošenja presude pa u buduće dok za to budu postojali zakonski  razlozi,

                    čime je izvršio krivično djelo nedavanje izdržavanja iz čl.221 st.1Krivičnog zakonika ,

                    pa ga sud na osnovu već citiranog zakonskog propisa te primjenom   članova 4,5,13,15, 32, 33,36 i 42  Krivičnog zakonika, te čl.226, 229,239  i 374  ZKP-a

O S U DJ U J E 
                      **Na kaznu zatvora   u trajanju od 30 (trideset) dana.**

                     Optuženi je dužan platiti ovom sudu  na ime paušala  iznos od 27,50 €.

                     Optuženi je dužan  na ime imovinsko pravnog zahtjeva  isplatiti  zakonskoj zastupnici mal.oštećenog  iznos od  247,50 €.

                     A ovo u roku od 15.dana po pravosnažnosti presude.

O b r a z l o ž e nj e 
                    Osnovno državno tužilaštvo u Pljevljima optužnim predlogom Kt.br.131/12 od 06.06.2012.godine,  optužilo  je  B. A. iz P. da je izvršio  krivično djelo  nedavanje izdržavanja  iz čl. 221 st.l Krivičnog zakonika, a na način,  mjesto i vrijeme bliže opisano izrekom ove presudu. U završnoj riječi  ODT Pljevlja, predložio  je  da sud optuženog oglasi krivim i osudi po zakonu.

                   Zakonska zastupnica maloljetnog oštećenog  se  pridružila krivičnom  gonjenju  i postavila imovinsko pravni zahtjev u iznosu  od 247,50 €  koji se odnosi  na period septembar 2011.godine - maj 2012.godine.

                    Optuženi B. A. u odbrani  datoj na glavnom pretresu ne priznajući izvršenje krivičnog djela  ni svoju krivicu navodi da je sa S. E. bio u braku  od maja 2005.godine do marta ili aprila 2007.godine kada su se razveli pravosnažnom presudom P.br.412/07 a njihov sin A. koji sada ima 6.godina prilikom razvoda braka povjeren je na brigu i vaspitanje majci a on obavezan da mjesečno  za njegovo izdržavanje plaća 27,50 € koliko je iznosilo 50% od njegove zarade koja je bila minimalna  a koju  je ostvarivao u GP "O."  gdje je tada radio. Dalje je naveo da sada ne radi nigdje već živi na selu sa roditeljima koji ga izdržavaju kao i da živi u vanbračnoj zajednici sa jednom djevojkom koju ima namjeru da oženi. Tačno je da u spornom periodu nije davao izdržavanje svome sinu, u stvari on nedaje izdržavanje od 2009.godine  od kada i ne radi  i u 2011.godini je osudjen  isto za nedavanje izdržavanja i to 30 dana  zatvora koje je odležao u decembru mjesecu 2011.godine. Nema  odakle da da izdržavanje  a i zašto bih ga davao kad mu nije dozvoljeno da gleda i vidja svoga sina  već dvije godine. Optuženi dalje navodi da njega izdržavaju roditelji koji su oboje bolesni, otac je u januaru 2012.godine imao moždani udar i nemože ništa da radi a majka i pored  zdrastvenih problema ponešto radi, on živi od očeve penzije jer ga otac  izdržava kao i od 3 krave koje drže njegovi roditelji oko kojih radi on i majka  i prodaju mlijeko  pa ponekad i sir i od toga žive  a kilogram  sira je oko 3 €. Do sada je inače  dva puta osudjivan za nedavanje izdržavanja, povremeno radi neke  fizičke poslove u sezoni, fizikalcu je dnevnica 10 do 15 € a sva očeva penzija ide na lijekove ocu i majci  te da on ne bježi od plaćanja alimenacije, kad bude imao novca  platiće  a inače u decembru mejsecu 2011.godine nije ni mogao  platiti alimentaciju jer je bio u zatvoru  u B. P.. U završnoj riječi  odluku o krivici i kazni ostavio je na ocjenu sudu.

                    U dokaznom postupku  sud je  saslušao  zakonsku  zastupnicu mal.oštećenog  S.  E., izvršio uvid u predmet Osnovnog suda  u Pljevljima P.br.412/07, izvršio uvid u spise predmeta Osnovnog suda u Pljevljima K.br.178/11 i  pročitao izvod iz KE za optuženog.

                    Nakon provedenog dokaznog postupka  i ocjene izvedenih dokaza kako svakog pojedinačno tako i u medjusobnoj povezanosti  a pri tom cijeneći i odbranu optuženog, sud je utvrdio činjenično stanje bliže opisano izrekom ove presude.

                     Naime, javna optužba stavlja na teret  optuženom B. A. da je  izvršio krivično djelo  nedavanje izdržavanja  iz čl.221 st.1 Krivičnog zakonika  tako što u periodu  od  septembra mjeseca 2011.godine pa do maja mjeseca  2012.godine  nije davao izdržavanje  za svog maloljetnog  sina B. A.  i to u ukupnom iznosu od 247,50 €  koga je po zakonu dužan da izdržava  na osnovu  pravosnažne i izvršne presude  Osnovnog suda u Pljevljima  P.br.412/07 od 26.10.2007.godine  i to u visini od 50% od minimalne cijene rada  od donošenja presude   dok za to postoje zakonski razlozi.  Optuženi B. A.  priznaje  da od 2009.godine  neplaća alimentaciju  za svog sina koja alimentacija iznosi  27,50 € mjesečno  kao i da je tačno da  ni u periodu od  septembra 2011.godine do maja 2012.godine nije davao izdržavanje  ali da ne bježi od davanja izdržavanja, kad bude u mogućnosti  plaćaće izdržavanje.

                     Navodi  optuženog B. A.  da od 2009.godine  pa do sada a u koji period spada i vrijeme od septembra 2011.godine do maja 2012.godine nedaje  izdržavanje svom maloljetnom sinu A. u iznosu od 27,50€ mjesečno  su jasni, nedvosmisleni  i potpuni. Osim toga ovi navodi optuženog su  potvrdjeni  iskazom zakonske zastupnice maloljetnog  oštećenog S. E.  koja je izjavila  da je  sa  optuženim  bila u braku od 2005.godine do 2007.godine, da su u braku dobili sina A. rodjenog 14.03.2006.godine ali da se sa optuženim sudski razvela 2007.godine a  tom presudom optuženi obavezan da na ime izdržavanja za maloljetog sina  koji je povjeren njoj na odgoj i vaspitanje mjesečno plaća iznos od 27,50 € što je bilo 50% minimalne zarade  i ta odluka nije  mijenjana već je i sada na snazi. Zakonska zastupnica malololjetnog oštećenog je dalje kazala da  optuženi od  decembra mjeseca 2009.godine  u opšte nedaje izdržavanje pa je dva puta podnosila krivičnu prijavu i optuženi dva puta osudjen  zbog nedavanja izdržavanja, prvi put novčano a drugi put krajem prošle godine 30 dana zatvora  i obavezan da naknadi  sve rate alimentacije  do septembra 2011.godine. Do danas optuženi nije uplatio ni te rate  niti od septembra 2011.godine do sada  plaća mjesečni iznos na koji je obavezan. Od septembra  2011.godine do maja 2012.godine  što čini period od  9 mjeseci bio je dužan  da mjesečno plaća 27,50 € a inače optuženi joj rekao da neće da plaća alimentaciju jer neda njoj pare na ruke da ih ona troši.

                     Cijeneći  iskaz zakonske zastupnice maloljetnog oštećenog sud je stekao ubjedjenje  da je bila  istinita i objektivna u svom kazivanju  a njeni navodi  nijesu u  suprotnosti  sa presudom  ovog suda  P.br.412/07 od 26.10.2007.godine,presudom Osnovnog suda u Pljevljima K.br.178/11 od 30.09.2011.godine kao ni u suprotnosti sa  navodima optuženog koji priznaje da je do sada dva puta osudjivan zbog nedavanja izdržavanja, da je njegova mjesečna obaveza za izdržavanje maloljetnog sina 27,50 € kao i da za sporni period  ukupno nije platio izdržavanje  u iznosu od 247,50 €.  Iz navedenih razloga  sud u cjelosti prihvata  iskaz zakonske zastupnice  maloljetnog oštećenog.

                    Dakle,navodima optuženog  da od 2009.godine pa ni u periodu od septembar mjesec 2011.godine do mjeseca maja 2012.godine  nije  plaćao  alimentaciju  za svog maloljetnog sina u iznosu od 27,50 € mjesečno kako je na to  obavezan presudom  ovog suda P.br.412/07 od 26.10.2007.godine kao i  iskazom zakonske zastupnice  maloljetnog oštećenog   na nesumnjiv način je utvrdjeno  da  optuženi  B. A. u periodu od mjeseca septembra  2011.godine pa  zaključno  sa mjesecom majom 2012.godine  nije davao izdržavanje  za svog maloljetnog sina B. A.  i to u ukupnom iznosu od 247,50 € (devet mjeseci po 27,50 €)  koje je  bio dužan davati po osnovu pravosnažne  presude  ovog suda P.br.412/07 od  26.10.2007.godine  i to svakog mjeseca  ukupno 50%  od  minimalne cijene rada koji iznos  je 27,50 eura što je nesporno utvrdjeno kako iz odbrane optuženog tako i iz iskaza zakonske zastupnice maloljetnog oštećenog  te da  optuženi  iako je znao za ovu svoju obavezu  nije plaćao izdržavanje,  dva puta  je prethodno osudjivan zbog  istog krivičnog djela, dakle postupao je sa direktnim umišljajem pa ga je  sud kao umišljajnog učinioca  obzirom  da se u ovim njegovim radnjama stiču  svi bitni elementi bića krivičnog djela nedavanja izdržavanja iz čl.221 st.1 Krivičnog zakonika  oglasio krivim i osudio po zakonu.

                     Prilikom utvrdjivanja  krivice  optuženog  sud je  cijenio i njegove navode  da nije   zaposlen, da ga izdržavaju roditelji. Medjutim, po mišljenju ovog suda  ovi navodi optuženog su samo smišljeni  da bi optuženi olakšao svoj položaj pred sudom  jer  mjesečni iznos alimentacije  je 27,50 eura  i sud je mišljenja  da se ovaj iznos  uvijek može zaraditi a i sam optuženi  je kazao  da u sezoni radi  fizičke poslove  gdje mu je dnevnica  od 10 do 15 € pa dakle  dva dana  sezonskog rada  mogu platiti mjesečno izdržavanje  njegovog djeteta.

                     Kako je dakle sud utvrdio da je optuženi B. A. izvršio krivično djelo  nedavanje izdržavanja iz čl.221 st.1 Kz kako je to bliže opisano izrekom ove presude  to ga je sud oglasio krivim i osudio po zakonu a prilikom odlučivanja  o vrsti i visini kazne  sud je cijenio sve okolnosti  koje utiču  kako na vrstu  tako i na visinu kazne. Optuženi je nezaposlen  i izdržavaju ga roditelji.Ove činjenice sud je optuženomuzeo kao olakšavajuće okolnosti.Kao otežavajuću okolnost  na strani optuženog  sud je uzeo  njegov raniji  život a naime  njegovu osudjivanost  i to  do sada tri puta od čega  dva puta za krivično djelo nedavanje  izdržavanja  iz čl.221 Krivičnog zakonika a jedanput za krivično djelo nasilje u porodici ili u porodičnoj zajednici iz čl.220  Krivičnog zakonika,  dakle za krivična  djela  protiv braka i porodice  pa je sud mišljenja da u konkretnom slučaju radi krivično pravne zaštite prema ovom optuženom jedina adekvatna krivična sankcija je  kazna zatvora  pa  ga je sud  osudio i  izrekao mu kaznu  zatvora u  trajanju od 30.dana   smatrajući  da će se ovom kaznom  dovoljno uticati na optuženog  da u buduće  ne vrši krivična djela  i na taj način postići  svrha kažnjavanja  zakonom predvidjena.

                    Shodno čl.226 i 229 ZKP-a  sud je obavezao  optuženog da na ime paušala plati ovom sudu iznos od 27,50 € koji iznos je odmjeren  obzirom na dužinu trajanja  i složenost krivičnog postupka  te imovno stanje optuženog.

                    U smislu čl.239 ZKP-a  sud je   a  ovo obzirom da je u postupku nesporno utvrdjen ukupan iznos  neisplaćenih obaveza optuženog za sporni period  koji iznosi 247,50 € obavezao optuženog da na ime imovinsko pravnog zahtjeva zakonskoj zastupnici  maloljetnog – oštećenog  plati iznos od  247,50 €.

OSNOVNI SUD U PLJEVLJIMA ,
Dana 25.06.2012.godine. 
Zapisničar,
S ud i j a,
Leković Zora
Ljiljana Popović  
PRAVNA POUKA: 
                                Protiv ove presude dozvoljena je  žalba u roku od 8.dana po  
                                prijemu iste Višem sudu B.Polje, a preko ovog suda.

DOSTAVITI:
1 x ODT Pljevlja
1 x Optu ženom 