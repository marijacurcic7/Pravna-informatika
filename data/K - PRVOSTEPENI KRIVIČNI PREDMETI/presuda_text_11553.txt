K.br.176/12 
                                                        **U IME CRNE GORE**

                    Osnovni sud u Pljevljima, kao prvostepeni krivični sud po sudiji Ljiljani Popović, uz sudjelovanje zapisničara Zore Leković, u krivičnom predmetu protiv optuženog J.J.iz B. P.,zbog krivičnog djela nedozvoljeno držanje oružja i eksplozivnih materija iz čl.403 st.1 Krivičnog Zakonika a po optužnom predlogu ODT Pljevlja Kt.br.280/12 od 26.11.2012. godine,nakon održanog glavnog i javnog pretresa  u prisustvu zamjenika ODT Pljevlja Tomčić Milivoja i optuženog  J. J., dana 17.12.2011.godine , donio je i javno objavio


                                                        **P R E S U D U**

                   **Optuženi   J. J., JMBG ....., **od oca M. i majke R. rodjene B., rodjen .......godine u B.P. sa prebivalištem u P. P.opština B. P., državljanin CG, neoženjen, bez djece, završio višu turističku školu, zaposlen u DOO "B. B."- P. P., pismen, govori sprskim jezikom, razumije crnogorski jezik,  srednjeg imovnog stanja, neosudjivan.


                                                          **K R I V      J E **

                         Što je :  
                    Dana 28.10.2012.godine,  oko 16,15 časova u mjestu K., opština P., suprotno  odredbi čl.10 a st.2 Zakona o izmjenama i dopunama  Zakona o oružju ("Sl.list  CG, br.20/11 )  neovlašćeno  nosio   na  zadnjem sjedištu  PMV marke "V.W P." reg.oznaka .......  lovačku pušku  marke " TOZ"  kalibra 16 mm fabričkog broja  D 13839 i municiju-18 patrona municije  za pomenutu pušku,

                    **čime je izvršio krivično djelo nedozvoljeno   držanje oružja i eksplozivnih materija iz čl.403 st.1   Krivičnog zakonika,**

                    pa mu sud  na osnovu već citiranog zakonskog propisa te primjenom članova 4,5,13,15,32,36,42,52,53 i 54  Krivičnog zakonika  te čl.226, 229 i 374 ZKP- **a    i z r i č e **

                                                              USLOVNU
OSUDU 
                    Sa kojom se optuženom **J. J.** utvrdjuje kazna zatvora u trajanju od 3 (tri)mjeseca  i istovremeno odredjuje  da se ista neće izvršiti ako optuženi  u roku od jedne godine dana ne izvrši novo krivično djelo.

                      Optuženi je dužni  platiti ovom sudu  na ime paušala  iznos od  27,50 eura,

                    a ovo u roku od 15.dana po pravosnažnosti presude, pod prijetnjom prinudnog izvršenja.


                                            **     O b r a z l o ž e nj e**


                      Osnovno državno tužilaštvo u Pljevljima , optužnim predlogom  Kt.br.280/12 od 26.11.2012.godine,  optužilo je J. J.iz  B. P., da je  izvršio krivično djelo nedozvoljeno  držanje  oružja i ekpslozivnih materija iz čl.403  st.1  Krivičnog Zakonika CG  a na način,  mjesto i vrijeme  bliže  opisano izrekom ove presude. U završnoj riječi zamjenik  ODT Pljevlja  ostajući pri optužnom predlogu,  predložio je  da   sud optužnog  oglasi krivim  i osudi  po zakonu.

                     Optuženi  J. J.  u svojoj odbrani navodi da se od petog razreda osnovne škole bavi lovom  i da je strastveni lovac a dana 28.10.2012.godine  bio je u lovu na teritoriji opštine P. zajedno sa svojim prijateljima I. M. i D. D.,bio je lovni dan, nedelja,  pa je iz B.P. pošao u P.sa prijateljima i sa sobom nije  imao nikakve  isprave o oružju u orginalu  ali je imao  fotokopiran  oružni list koji glasi na ime T. N.. Pri povratku iz lova  u jednom mjestu  na teritoriji opština P. vozilo u kom se nalazio  zaustavila su dva policajca, D. je vozio  a on sjedio na zadnjem  sjedištu a pored njega na sjedištu se nalazila rasklopljena puška marke "TOZ" kalibra 16 mm, to je ruska puška. Optuženi je dalje u svoju odbranu kazao da je oko struka imao redenkim u kome je  bilo 18 patrona  municije  kalibra 16mm  za tu pušku. Puška je bila rasklopljena i u njoj nije bilo metaka  a po povratku iz  lova  je pušku rasklopio jer se puška  prenosi rasklopljena ili u futroli za pušku  i ta puška je vlasništvo njegovog pokojnog tetka T. N.  odnosno N. sina T.M. iz B. P. i ova puška je bila  predmet nasledjivanja  i pripala u svojinu  M.. Kazao je da nema svoju pušku ali kad ide u lov  i kad u lov sa njim ide  M. on nosi ovu pušku. I kritičnog dana T. M. je bio u lovu  ali nezna da li je iz lova otišao  prije njega  ili poslije njega  a M. nije ponio pušku sa sobom da bi on-optuženi fabio kerove. Puška koju je kritičnog dana nosio sa sobom  je bila  u kući njegovog oca M.  gdje je zadnjih 16 godina jer je njegov tetak ostavio  pušku kod njegovog oca u kući na čuvanje  a kritičnog dana   niko od ukućana znao da je ovu pušku ponio u lov  osim T.M.. Dodao je da je član lovačkog društva i da su mu člansku kartu, dozvolu  za lov i lovnu kartu izdali u L. d. P.na osnovu   fotokopije oružnog lista T. N. kao i da nije znao  da nemože bez isprav ao oružju  ići u lov  odnosno da nemože pušku nositi sa fotokopijom oružnog lista  odnosno  fotokopijom isprava o oružju koje je  tudje jer su mu u L. d. rekli  da može regularno da se bavi lovom. Istakao je  da on ne posjeduje nikakvu pušku niti isprave o oružju  a u policiji u P. su mu oduzeli ovu pušku  i izdali potvrdu  o oduzetim  predmetima. I ranije je kontrolisan na graničnim prelazima  na ovaj način  ali nikad nije imao problema  a i u  B. P. je išao u lov sa fotokopijom oružnog lista i dobijao dozvolu za lova,  lovnu kartu i  članarinu  na osnovu kopije  oružnog lista.  Na glavnom pretresu  ne priznajući izvršenje  krivičnog djela ni svoju krivicu i ostajući pri odbrani datoj u tužilaštvu  optuženi je naveo  da se ne osjeća krivim jer ima sve dozvole za lov, plaća članarinu  i to sve na osnovu kopije oružnog lista  na ime poč.T. N., kazao je da nema svoje oružje pa ni dozvolu za držanje i nošenje oružja  pa ni lovačke puške a  L. d. u P. je  rečeno mu da donese kopiju oružnog lista  od puške koju će  koristiti u lovu što je i uradio  i donio  kopiju oružnog lista  na ime svog poč.tetka T. N. i uplatio 100 € i od L. d. P. dobio dozvolu da može da se bavi lovom  na području teritorije P. kojim gazduje  L.d. P.. Nije siguran  ali misli da je njegov tetak T. N. umro 2000 godine  i ovu lovačku pušku je naslijedio njegov sin M.  ali nezna da li M. ima oružni list  za ovu pušku. U završnoj riječi  ističući  da smatra da nije kriv  zato što mu je L. d. P. na kopiji tog oružnog lista izdalo dozvolu za lov i omogućilo mu da se bavi  lovom  predložio je da ga sud oslobodi od optužbe.


                    U dokaznom  postupku sud je pročitao iskaz svjedoka L. D.,  pročitao službenu zabilješku UP PJ Pljevlja broj 02-240/12-10495/4 od 28.10.2012.godine, pročitao potvrdu o privremeno oduzetim predmetima  UP PJ Pljevlja broj 02-240/12-10495/1 od 28.10.2012.godine,  izvršio uvid u fotokopiju oružnog lista na ime T. N.,izvršio uvid u fotokopije dozvole za lov broj 116 na ime optuženog  izdate od L. d. P., izvršio uvid u fotokopiju lovne karte broj 02364 izdatu od L. s. CG na ime optuženog  i pročitao izvod iz KE za optuženog.


                    Nakon provedenog dokaznog postupka i ocjene izvedenih dokaza  a  pri tom cijeneći  odbranu  optuženog  J. J. ovaj sud je utvrdio  činjenično stanje  bliže opisano  izrekom ove presude.

                    Naime, javna optužba  stavlja na teret optuženom J. J. da je izvršio krivično djelo nedozvoljeno držanje oružja i eksplozivnih materija  iz čl.403 st.1 Krivičnog zakonika tako što je dana 28.10.2012.godine  suprutno odredbi čl.10 a st.2  Zakona o izmjenama i dopunama Zakona o oružju  neovlašćeno nosio  u vozilu marke  "V.W P." reg.br. .....  na zadnjem sjedištu lovačku pušku marke   "TOZ" kalibra 16 mm i fabričkog broja D 13839 i municiju - 18 komada patrona za ovu pušku.Optuženi ne priznaje izvršenje  krivičnog djela ni krivicu  navodeći da je tačno  da  je kritične prilike prilikom kontrole  vozila   "V.W P." reg broj  ....... u kojem su se nalazili  on i  D. D. policija kod njega pronašla  lovačku pušku  marke "  TOZ"  i 18   patrona od lovačke puške, da je puška bila rasklopljena na zadnjem sjedišta  a patroni bili u redeniku koji je  bio stavio preko sebe, da je puška njegovog brata od tetka T. M., da je imao  fotokopiju oružnog lista naime  poč. T. N.kao i da on nema svoju pušku niti  oružni list a nije znao da se puška  nemože nositi  sa fotokopijom  oružnog lista. Kazao je da je lovac i član L. d..

                    Radi utvrdjivanja  činjenica  za donošenje  odluke  u ovoj krivično pravnoj stvari  sud je izveo  navedene dokaze. Svjedok  L.D., policajac UP PJ Pljevlja  je  izjavio  da je kritičnog dana zajedno sa kolegama T. N. i M.N.  bio u  akciji "L." u MZ V.  te da su mjestu K.opština P.  zaustavili vozilo  koje se kretalo u pravcu B. P., da su u vozilu bila tri lica  a na zadnjem sjedištu je sjedio J. J., vozač i suvozač su  imali uredne isprave o oružju  dok J. J.nije imao nikakvu dozvolu  niti isprave  o lovačkoj pušci marke "TOZ"  kalibra 16 mm koja je bila na zadnjem sjedištu vozila i koja nije  bila u futroli već  je bila rasklopljena na tri dijela.Optuženi je tvrdio da je njegova puška, nasledje od djeda a provjerom  su utvrdili  da J. J. ne posjeduje oružje  kao ni isprave o oružju.U prsluku u redeniku  koji je bio na J. bilo je 18 metaka kalibra 16 mm za ovu pušku.

                    Sud  je cijenio iskaz  svjedoka  L. D. i  njegov iskaz prihvatio  kao istinit  i  nepristrasan.Navodi svjedoka L.nijesu  u suprotnosti ni sa navodima optuženog J. koji je kazao da ne posjeduje oružje pa ni dozvolu za držanje i nošenje oružja  pa ni lovačke puške.Navodi svjedoka L.nijesu u suprotnosti ni sa  službenom zabilješkom  UP PJ Pljevlja  od 28.10.2012. godine niti sa  potvrdom o privremeno oduzetim predmetima UP PJ Pljevlja od 28.10.2012.godine.

                      Odbranom optuženog J. J., iskazom svjedoka L. i ostalim dokazima izvedenim u postupku  nesumnjivo je utvrdjeno  da su policajci UP PJ Pljevlja medju kojima i svjedok L.dana 28.10.2012.godine  oko 16,15 časova u selu K. opština P.,zaustavili vozilo marke "P." reg.br. . ...... u kome se na zadnjem sjedištu nalazio  optuženi J.J.a na zadnjem sjedištu se nalazila rasklopljena lovačka puška marke "TOZ" kalibra 16 mm fabričkog broja D13839 dok je  18 patrona municije za ovu pušku bilo u redeniku koji je optuženi nosio oko struka.Dalje  je utvrdjeno  da   optuženi J. J. nije vlasnik ove lovčake puške već je vlasnik iste njegov brat od tetke T.M.. Utvrdjeno je da optuženi J. nema dozvolu za držanje  i nošenje oružja pa ni lovačke puške.Dakle, za ovu lovačku pušku optuženi J. nije imao  odobrenje nadležnog  organa Uprave odnosno odgovarajuću ispravu. Znao je  da za nošenje lovačke  puške mora imati  odobrenje  nadležnog organa odnosno  odgovarajuću ispravu o oružju jer je to opšte poznata činjenica. Uprkos tome  optuženi je nosio lovačku pušku za koju nije imao odobrenje nadležnog organa niti oružni list kao i patrone-municiju za ovu lovačku pušku. Dakle,optuženi J. J. je dana 28.10.2012. godine  u vozilu marke " P." reg.br. ....... sa sobom nosio  lovačku pušku marke "TOZ"  i patrone municije za istu  za koju pušku  nije imao ovlašćenje  nadležnog organa te je dakle ovu lovačku pušku i municiju  optuženi  neovlašćeno nosio  suprotno  odredbi čl.10a st-2  Zakona o izmjenama i dopunama Zakona o oružju ("Sl.list CG br.20/11 od 15.04.2011.godine")  koji član  propisuje  da je zabranjeno  nabavljanje, držanje  i  nošenje oružja kategorije B u koje spada  lovčako vatreno oružje bez odgovarajuće  isprave  o oružju i po mišljenju  suda  optuženi  je znao  da za  tu lovačku pušku nema  odgovarajuću ispravu,odnosno da istu  nosi  neovlašćeno pa je dakle optuženi  J.postupao sa direktnim umišljajem  jer i  ako je znao i morao znati obzirom da je lovac i član L. d. P. da je zabranjeno nošenje   lovačke puške i drugog oružja bez odobrenja  ipak je istu nosio  i u ovim njegovim radnjama  stiču se svi bitni elementi  bića krivičnog djela  nedozvoljeno držanje oružja i eksplozivnih materija iz čl.403 st.1 Krivičnog zakonika pa ga je sud kao umišljajnog učinioca oglasio krivim i osudio po zakonu.

                     Prilikom  donošenja  odluke sud je cijenio  navode  optuženog  da je kritične prilike imao fotokopiju oružnog  lista za navedenu pušku  na ime svog  poč.tetka T. N. kao i da su mu  u L.d.P.rekli da sa fotokopijom oružnog lista  može loviti na području  ovog lovačkog društva,  medjutim  po mišljenju suda  ovi navodi optuženog  su bez značaja za  donošenje drugačije odluke. Ovo sa razloga što ta fotokopija oružnog lista  se odnosi  na  sada poč.T. N. koji je umro 2000.godine po navodima optuženog  a sporna lovačka puška je bila predmet zaostavštine  i  sada je vlasništvo N. sina  M. a ne optuženog. Optuženi je  morao imati dozvolu za držanje i nošenje oružja  na svoje ime. Zato ove navode optuženog  sud ne prihvata jer to što je  imao dozvolu za lov  i što je član L. d. P. neznači  i da je imao  ovlašćenje  izdato od nadležnog organa za  držanje i nošenje oružja.

                    Kako je sud utvrdio  da je optuženi  kao umišljajni učinilac  izvršio krivično djelo stavljenog mu na teret javnom optužbom  oglasio ga je krivim  i osudio po zakonu.

                    U okviru opšte svrhe krivičnih sankcija  sud je shodno čl.52 Kz cijenio i svrhu uslovne osude. Optuženi je mlad čovjek, neoženjen.Strastveni je lovac.Do sada nije dolazio u sukob sa zakonom što je utvrdjeno iz izvoda iz KE. Ove činjenice su uzete kao olakšavajuće okolnosti  na strani optuženog pa  mu je utvrdio kaznu zatvora u trajanju od 3 (tri)mjeseca istovremeno odredjujući da se ista neće izvršiti ako optuženi u roku od jedne godine ne izvrši novo krivično djelo  smatrajući da će se i samim upozorenjem uz prijetnju kaznom dovoljno uticati na ovog optuženog da više ne vrši krivična djela  i tako  postići svrha kažnjavanja  Zakonom predvidjena.

                     Odluka suda  da optuženi  plati na ime paušala   iznos od  27,50 eura  koji iznos je odmjeren obzirom na dužinu trajanja  i složenost krivičnog postupka  te imovno stanje optuženog  zasniva se na čl.226 i 229  ZKP-a .


                    **OSNOVNI SUD U PLJEVLJIMA, dana   17.12.2012.godine.**

Zapisničar,
S u d i j a,
Zora  Leković
Ljiljana  Popović  
PRAVNA POUKA:
                          Protiv ove presude  dozvoljena je žalba u roku od 8.dana po prijemu
                          iste  Višem sudu B. Polje, a preko ovog suda.  
DOSTAVITI:
1 x ODT Pljevlja
1 x Optuženom 