HYPERLINK
"http://upload.wikimedia.org/wikipedia/commons/2/23/Coat_of_arms_of_Montenegro.svg"
K.br.66/12
U IME CRNE GORE
Osnovni sud u Pljevljima, kao prvostepeni krivični sud, po sudiji Ljiljani
Popović uz sudjelovanje zapisničara Zore Leković, u krivičnom predmetu protiv
optuženog B.F. iz P. zbog krivičnog djela lake tjelesne povrede iz čl.152 st.2
u vezi st.1 Krivičnog zakonika, a po optužnom predlogu ODT Pljevlja
Kt.br.109/12 od 14.05.2012. godine, nakon održanog glavnog i javnog pretresa u
prisustvu zamjenika ODT Pljevlja Tomčić Milivoja,oštećenog M. K. i optuženog
B.F., dana 30.05.2012.godine donio je i javno objavio
P R E S U D U
Optuženi B. F., JMBG .......,od oca B.i majke Z.rodjene M.,rodjen u B.dana
........godine, državljanin CG,oženjen, otac 7 djece,
nepismen,nezaposlen,prima socijalnu pomoć, govori romski jezik, razumije
crnogorski jezik,lošeg imovnog stanja, neosudjivan.
K R I V J E
Što je:
Dana 06.05.2012.godine, oko 19,00 časova u romskom naselju "T." opština P.
lako tjelesno povrijedio oštećenog M. K. na način što je sa staklenom pivskom
flašom-sredstvom podobnim da tijelo teško povrijedi ili zdravlje teško naruši
udario jedanput oštećenog u predjelu glave pri čemu je oštećeni zadobio laku
tjelesnu povredu u vidu kontuzije glave sa površnom razderotinom u predjelu
tjemeno-potiljačno lijevo,
čime je izvršio krivično djelo lake tjelesne povrede iz čl.152 st.2 u vezi
st.1 Krivičnog zakonika.
pa mu sud na osnovu već citiranog zakonskog propisa te primjenom članova
4,5,13, 15, 32, 33,36 ,42, 52, 53 i 54 Krivičnog zakonika te čl.226, 229 i 374
ZKP-a
i z r i č e
USLOVNU OSUDU
Sa kojom se optuženom B. F. utvrdjuje kazna zatvora u trajanju od 45
(četrdeset pet) dana i istovremeno odredjuje da se iste neće izvršiti ako
optuženi u roku od jedne godine dana ne izvrši novo krivično djelo.
Optuženi je dužan platiti ovom sudu na ime troškova krivičnog postupka iznos
od 82,50 eura kao i na ime paušala iznos od 27,50 €,
a ovo u roku od 15.dana po pravosnažnosti presude pod prijetnjom prinudnog
izvršenja.
Imovinsko pravnog zahtjeva nije bilo.
O b r a z l o ž e nj e
Osnovno državno tužilaštvo u Pljevljima optužnim predlogom Kt.br.109/12 od
14.05.2012.godine optužilo je B. F. iz P., da je izvršio krivično djelo lake
tjelesne povrede iz čl.152 st.2 u vezi st.1 Krivičnog zakonika a na način,
mjesto i vrijeme bliže opisano izrekom ove presude. Na glavnom pretresu
zamjenik ODT Pljevlja ostajući pri optužnom predlogu protiv optuženog
predložio je da ga sud oglasi krivim i osudi po zakonu za krivično djelo
stavljeno mu na teret jer je u postupku utvrdjeno da je optuženi počinio
krivično djelo lake tjelesne povrede iz čl.152 st.2 u vezi st.1 Kz.
Oštećeni M. K.u završnoj riječi je istakao da se ne pridružuje krivičnom
gonjenju protiv optuženog te da ne postavlja imovinsko pravni zahtjev kao i da
ne želi da optuženog koji mu je rodjeni ujak vidi u zatvoru.
Optuženi B.F. priznajući izvršenje krivičnog djela i svoju krivicu u svojoj
odbrani navodi da je toga dana bila romska slava Dj. i da su bili malo popili.
Oštećeni je njegov rodjeni sestrić. Negdje predveče došlo je do svadje izmedju
oštećenog i B. F. i on je htio da odbrani B. od oštećenog i tada je oštećenog
gadjao staklenom pivskom flašom koja je oštećenom prošla pored glave i
zakačila ga po glavi. Optuženi je kazao da mu je žao što se ovo desilo te da
se sa oštećenim izmirio,i dalje žive u romskom naselju gdje se to i desilo i
on i oštećeni su zaboravili da se to desilo izmedju njih. U završnoj riječi
ostavljajući sudu na ocjenu odluku o krivici i kazni molio je sud da ako ga
kazni kazni ga što blaže jer je u lošoj materijalnoj situaciji,izdržava 7
djece i odlaskom u zatvor bi im bila ugrožena egzistencija a oštećeni mu je
sestrić, izmirili su se i sada imaju dobre odnose.
U dokaznom postupku sud saslušao svjedoka-oštećenog M.K.,pročitao nalaz i
mišljenje vještaka dr. P.M. i pročitao izvještaj ljekara O. b. P. broj 1913 od
06.05.2012.godine.
Nakon provedenog dokaznog postupka i ocjene izvedenih dokaza i to kako svakog
pojedinačno tako i u medjusobnoj povezanosti a pri tom cijeneći priznanje
optuženog ovaj sud je utvrdio da je optuženi B. F. izvršio krivično djelo lake
tjelesne povrede iz čl.152 st.2 u vezi st.1 Krivičnog zakonika kako mu je to
javnom optužbom stavljeno na teret pa ga je sud oglasio krivim i osudio po
zakonu.
Ovakvu svoju odluku sud temelji na činjenicama koje su utvrdjene iz dokaza
izvedenih u postupku.
Optuženi B. F. priznaje da je dana 06.05.2012.godine oko 19,00 časova u
romskom naselju T. u P. udario staklenom pivskom flašom oštećenog M. u
predjelu glave. Priznanje optuženog je jasno, potpuno i nedvosmisleno a kao
takvo je potvrdjeno i iskazom oštećenog M. koji je kazao da mu je optuženi
rodjeni ujak,da obojica žive u romskom naselju T. te da su dana
06.05.2012.godine slavili romsku slavu Dj.i njegov ujak - optuženi F.i B. F.
su bili dobro popili. Dalje je kazao da je u jednom momentu došlo do svadje
izmedju njega i B.,da ga je B. vrijedjao i vrijedjao njegovu porodicu i kada
mu B. opsovao majku koja je prije toga na dva mjeseca umrla i to nije mogao da
otrpi pa je htio da se fizički obračuna sa B.. Ostali su ih spriječili i tada
ga je optuženi gadjao i pogodio staklenom pivskom flašom u predjelu glave od
čega je zadobio povredu od koje i sada ima ožiljak. Zbog povrede se javio
ljekaru i ima medecinsku dokumentaciju. Kazao je i to da se sa optuženim
izmirio, da je oprostio optuženom koji mu je rodjeni ujak i sada su u dobrim
odnosima.
Cijeneći iskaz oštećenog M. sud je njegov iskaz u cjelosti prihvatio kao
istinit i objektivan. Njegov iskaz nije u suprotnosti sa priznanjem optuženog.
Osim toga iskaz oštećenog M. potvrdjuje kako medecinska dokumentacija tako i
nalaz i mišljenje vještaka dr. P.M. koji je u svom objektivnom i po pravilima
struke datom nalazu i mišljenju a nakon uvida u medecinsku dokumentaciju za
oštećenog kazao da je oštećeni dana 06.05.2012. godine zadobio povredu i to
kontuzija glave sa površnom razderotinom u predjelu tjemeno-potiljačno lijevo
te da se radi o lakoj tjelesnoj povredi koja je nanesena jednim udarcem tupim
tvrdim rpedmetom u povrijedjeni dio te da je moguće da je ova povreda nanijeta
i staklenom flašom.
Dakle, u postupku je na osnovu jasnog i nedvosmislenog priznanja optuženog B.,
istinitog i nepristrasnog iskaza oštećenog M.,na osnovu objektivnog i stručnog
nalaza i mišljenja vještaka dr. P.te medecinske dokumentacije na nesumnjiv
način utvrdjeno da je optuženi B. F.dana 06.05.2012.godine oko 19,00 časova u
romskom naselju T., svjestan da staklena pivska flaša predstavlja sredstvo
podobno da tijelo teško povrijedi ili zdravlje teško naruši i da se istim može
nanijeti povrede udario M.K. staklenom pivskom flašom u predjelu glave i nanio
mu laku tjelesnu povredu bliže opisanu izrekom ove presude.U ovim radnjama
optuženog B. F. stoje svi bitni elementi bića krivičnog djela lake tjelesne
povrede iz čl.152 st.2 u vezi st.1 Krivičnog zakonika pa ga je sud kao
umišljajnog učinioca oglasio krivim i osudio po zakonu.
U okviru opšte svrhe krivičnih sankcija sud je u smislu čl.52 Kz cijenio i
svrhu uslovne osude.Optuženi B. je porodičan čovjek, otac 7 djece, nezaposlen
i živi od socijalne pomoći. Do sada nije osudjivan.M.K. kao oštećeni se nije
pridružio krivičnom gonjenju ističući da nebi volio da optuženi koji mu je
inače rodjeni ujak ode u zatvor. Optuženi i oštećeni su u srodstvu, izmirili
su se i oštećeni je oprostio optuženom. Ove činjenice su u smislu čl.42 Kz
uzete kao olakšavajuće okolnosti na strani optuženog i sud je mišljenja da u
konkretnom slučaju obzirom na porodične prilike, dosadašnji život
optuženog,stav oštećenog kao i činjenicu da je u srodstvu sa oštećenim te da
će se svakodnevno sretati obzirom da žive u istom naselju, nije nužno izricati
kaznu zatvora već da se opravdano može očekivati da će i samo upozorenje
djelovati na ovog optuženog da više ne vrši krivična djela i postići se svrha
kažnjavanja zakonom predvidjena pa je sud optuženom utvrdio kaznu zatvora u
trajanju od 45 dana i istovremeno odredio da se ista neće izvršiti ako
optuženi u roku od jedne godine dana ne izvrši novo krivično djelo.
Odluka suda da optuženi na ime troškova krivičnog postupka plati iznos od
82,50 € koji čini naknada i nagrada za obavljeno medecinsko vještačenje kao i
da na ime paušala plati iznos od 27,50 € koji iznos je odmjeren obzirom na
dužinu trajanja i složenost krivičnog postupka te imovno stanje optuženog
zasniva se na čl.226 i 229 ZKP-a .
Imovinsko pravnog zahtjeva nije bilo.
OSNOVNI SUD U PLJEVLJIMA, dana 30.05.2012.godine.
Zapisničar, S u d i j a,
Zora Leković Ljiljana Popović
PRAVNA POUKA:
Protiv ove presude dozvoljena je žalba u roku od 8.dana po prijemu iste
Višem sudu Bijelo Polje, a preko ovog suda.
DOSTAVITI :
1 x ODT Pljevlja
1 x Optuženom