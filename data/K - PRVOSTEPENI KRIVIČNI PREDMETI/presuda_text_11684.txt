
K.br.76/12 
U IME CRNE GORE
Osnovni sud u Kolašinu kao prvostepeni krivični po predsjedniku suda Arsenu
Popoviću kao sudiji pojedincu uz učešće zapisničara Mrdak Ljiljane, u
krivičnom predmetu protiv optuženog B.M. iz K. zbog krivičnog djela izazivanje
opšte opasnosti iz čl.327.st.1. Krivičnog zakonika, po optužnom predlogu ODT
iz Kolašina Kt.br.45/12 od 03.08.2012. godine, nakon održanog glavnog javnog
pretresa dana 25.09.2012. godine u prisustvu zamjenika ODT Kolašin Šćepanović
Maje, optuženog B. M.i oštećenog K. S., donio je i javno objavio,-  
P R E S U D U
Optuženi: 
B. M. , jmbg…., od oca Z. i majke P. rodj. Dj., rodjen …. godine u K. .-
R., gdje je i nastanjen, Crnogorac, državljanin CG, govori crnogorskim
jezikom, nezaposlen, oženjen, otac 4 djece, pismen, završio četiri razreda
osnovne škole, lošeg imovnog stanja, osudjivan.  
        K r i v  j e: 
Zato što je: 
Dana 10.06.2012. godine, na planini Javorje – Opština Kolašin, opšteopasnom
radnjom i opšteopasnim  sredstvom izazvao opasnost za život i tijelo oštećenog
K.S., na način što je nakon kraće prepirke iz pištolja marke “Zastava”
kal.6,35 mm, nekontrolisano ispalio dva hica iznad glave oštećenog,
izazivajući na taj način opasnost za njegov život i tijelo,  

čime je izvršio krivično djelo izazivanje opšte opasnosti iz čl. 327.st.1. Krivičnog zakona.  Pa ga sud primjenom citirane zakonske odredbe i čl.4, 32, 36, 42 i 46 Krivičnog zakonika i čl. 229 i 374 ZKP-a,



O S U DJ U J E
      Na kaznu zatvora u trajanju od 30 (trideset) dana, koju će kaznu izdržati po pravosnažnosti ove presude.

      Obavezuje se okrivljeni na plaćanje sudskog paušala u iznosu od 20,00 €, uplatom na žiro-račun br. 832-196-94 koji se vodi na ime Osnovnog suda Kolašin, a u roku od 15 dana od dana pravosnažnosti ove presude, pod prijetnjom prinudnog izvršenja.

O b r a z l o ž e nj e
      ODT iz Kolašina je optužnim predlogom Kt.br.45/12 od 03.08.2012. godine stavio na teret optuženom B.M. da je počinio krivično djelo izazivanje opšte opasnosti iz čl.327.st.1. Krivičnog zakonika. Pri podnijetom optužnom predlogu do okončanja glavnog pretresa ostao je zamjenik Šćepanović Maja, u završnoj riječi precizirajući optužni akt i predlažući da sud optuženog oglasi krivim i osudi po zakonu.  
      Okrivljeni  B. M. u svojoj odbrani je naveo da se kritičnog dana na planini Javorje sreo sa K. S. i da su zajedno pošli do kuće Š. D. da popiju piće, te da su u kući zatekli Š.M., D. M., Š. S. i T.V., a da su nakon izvjesnog vremena Š. M. i D. M. otišli. Naveo je da su tom prilikom konzumirali veću količinu alkohola kada je došlo do prepirke izmedju njega i P. S. da bi ga u jednom trenutku K.udario šakom u predjelu lica. Da je nakon toga uzeo jaknu i izašao napolje a da je K. krenuo za njim i počeo da ga gadje kršima, sa kojih razloga je iz džepa pantalona izvadio pištolj marke “Zastava” kal. 6,35 mm i uvis ispalio  jedan metak a nakon toga se uputio u pravlcu svoje kolibe, naveo je da je K. svo vrijeme išao za njim zbog čega je ispalio još jedan metak u vis a sve sa namjerom da zaplaši K.. Naveo je da se nakon ovog dogadjaja izmirio sa oštećenim K.S., a u završnoj riječi je izrazio kajanje za dogadjaj koji se odigrao.  
      Sud je u dokaznom  postupku saslušao oštećenog K.S., svjedoke Š. S. i T. V., pročitao službenu zabilješku Uprave policije – Ispostave Kolašin od 15.06.2012. godine, pročitao potvrdu o privremenom oduzimanju oružja izdatu od Ispostave Kolašin od 11.06.2012. godine, izvršio uvid u foto-elaborat Uprave policije – Ispostave Kolašin od 11.06.2012. godine, pročitao izvještaj o balističkoj analizi izdat od Forezničkog centra 21.06.2012. godine, pročitao izvještaj o analizi parafinskih rukavica sačinjen od Forezničkog centra 28.06.2012. godine, pročitao izvještaj o ispitivanju prisustva barutnih čestica sačinjen od Forezničkog centra 29.06.2012. godine, te pročitao izvod iz kaznene evidencije na ime okrivljenog izdat od Ispostave Kolašin 23.08.2012. godine.  
      Oštećeni K.S. u svom iskazu je naveo da se kritičnog dana na planini Javorje sreo da komšijom B.M. i da su nakon toga otišli kod Š.D.da popiju po piće, da su konzumirali alkohol i da su se nakon izvjesnog vremena posvadjali, te da ga je u jednom trenutku udario šakom u predjelu glave, a da su nakon toga izašli napolje. Naveo je da je stajao na balkonu ispred kuće kada je začuo repetiranje pištolja i da je tada B. M. opalio jedan metak izviše njegove glave, a da se nakon toga uputio u pravcu svoje kolibe. Naveo je da se B.kretao ispred njega i da je u jednom trenutku ispalio još jedan metak izviše njegove glave.  Istakao je da su se on i B. M. u medjuvremenu izmirili, nije se pridružio krivičnom gonjenju i nije postavio imovinsko-pravni zahtjev prema okrivljenom.  
      Svjedok Š. S. u svom iskazu je navela da su dana 10.06.2012. godine kod nje kući došli B.M. i K. S. te da je tu bio prisutan i T. V., da su isti konzumirali alkohol i da je u jednom trenutku došlo do svadje izmedju B.i K., te da su zbog te svadje izašli njih dvojica ispred kuće. Da je u jednom trenutku B.M. izvadio pištolj i repetirao ga i ispalio jedan metak, a isti su se nakon toga uputili u pravcu njihovih koliba, da bi ona nakon nekih dvadesetak minuta čula još jedan pucanj iz pištolja.  
      Svjedok T. V. u svom iskazu je naveo da se dana 10.06.2012. godine nalazio na planini Javorje u kolibi kod Š. M. i njegove supruge S.gdje je navratio da se odmori a da je tamo zatekao B. M. i K. S. koji su se u jednom trenutku posvadjali zbog čega su izašli napolje ispred kolibe, a da je on ostao unutra. U jednom trenutku je čuo pucanj ali je istakao da nezna ko je pucao, te da mu je još poznato da su se kasnije B. i K. pomirili i da su sada u dobrnim odnosima.  
      Iz službene zabilješke Uprave policije – Ispostave Kolašin od 15.06.2012. godine, utvrdjeno je da je dana 10.06.2012. godine dežurna služba Ispostave Kolašin obavještena da je na planini Javorje došlo do upotrebe vatrenog oružja od strane B.M.i da je isti pucao dva puta na K.S., sa kojih razloga su ovlašćena službena lica pošla na lice mjesta.  
      Iz potvrde o privremenom oduzimanju oružja izdate od Ispostave Kolašin 11.06.2012. godine, utvrdjeno je  da je od lica B. M. oduzet pištolj marke “Zastava” kal. 6, 35 mm, okvir od istog sa dva metka, dok se fotografije istog pištolja vide i na foto-elaboratu Uprave policije – Ispostave Kolašin od 11.06.2012. godine.  
      Iz izvještaja o balističkoj analizi forezničkog centra od 21.06.2012. godine, utvrdjeno je  da je sporni pištolj marke “Zastava” kal.6,35 mm ispravan i da je iz predmetnog pištolja pucano nakon čega cijev pištolja nije čišćenja niti podmazivana.  
      Iz izvještaja o analizi parafinskih rukavica izdata od forezničkog centra 28.06.2012. godine, utvrdjeno je  da na šakama B. M. nema prisustva barutnih čestica.  
      Iz izvještaja o ispitivanju prisustva barutnih čestica sačinjen od forezničkog centra 29.06.2012. godine, utvrdjeno je  da na dostavljenoj jakni B. M. nije dokazano prisustvo barutnih čestica.  
      Iz izvoda iz kaznene evidencije izdat od Ispostave Kolašin 23.08.2012. godine na ime okrivljenog, utvrdjeno je da je B. M.osudjivan i to 2004 godine presudom Osnovnog suda u Kolašinu za krivično djelo iz čl. 37.st.2. u vezi st.1. KZ-a u kojem postupku mu je  izrečena uslovna osuda; te 2009. godine  presudom Osnovnog suda u Kolašinu za krivično djelo iz čl.403.st.1. KZ-a kada mu je takodje izrečena uslovna osuda.  
      Nakon sprovedenog dokaznog postupka, cijeneći navode javne optužbe, odbranu okrivljenog i izvedene dokaze, sud je utvrdio da su činjenice iz izreke presude u svemu dokazane te da je B.M.izvršio krivično djelo izazivanje opšte opasnost iz čl.327.st.1. Krivičnog zakonika, pa ga je sud za to krivično djelo oglasio krivim i krivično-pravno odgovornim.  
      Ovakav zaključak sud je temeljio prvenstveno na odbrani okrivljenog koju je dao tokom postupka u kojoj je decidno objasnio kako se odigrao sporni dogadjaj tj. da je dana 10.06.2012. godine na planini Javorje – Opština Kolašin nakon kraće prepirke  sa K. S. pucao iz pištolja u vis i to dva put. Na isti način konkretni dogadjaj prikazao je i oštećeni K.S.pojašnjavajući da je tom prilikom okrivljeni ta dva hica ispalio izviše njegove glave. Iz navedenog je evidentno da je okrivljeni preduzeo opšteopasnu radnju upotrebom pištolja što je imalo za posledicu nastupanje konkretne opasnosti za život i tijelo oštećenog K.S. a na taj način je okrivljeni B.M. kritične prilike postupao sa umišljajem jer je imao svijest da preduzima opšteopasnu radnju i da opšteopasnim sredstvom ugrožava život i tijelo oštećenog,  pa se na taj način u preduzetim radnjama okrivljenog stiču sva bitna obilježja krivičnog djela izazivanje opšte opasnosti iz čl. 327.st.1. Krivičnog zakona.  
      Iskazi saslušanih svjedoka i provedeni pismeni dokazi upotpunili su sliku kritičnog dogadjaja i u saglasnosti su sa odbranom okrivljenog, pa ih je  kao takve sud cijenio prilikom utvrdjivanja postojanja krivičnog djela i krivične odgovornosti okrivljenog.  
      Prilikom izbora vrste krivične sankcije za okrivljenog sud je cijenio sve okolnosti u smislu čl. 42 Krivičnog zakonika, pa je na strani okrivljenog kao otežavajuću okolnost utvrdio njegovu raniju osudjivanost, dok je od olakšavajućih okolnosti kod okrivljenog sud našao da je porodičan čovjek i otac četvoro djece, da je izrazio kajanje za počinjeno djelo.  Na osnovu iznijetog a shodno čl. 46 Krivičnog zakonika sud je mišljenja da u konkretnom slučaju ima mjesta primjeni ublažavanja kazne okrivljenom ispod posebnog minimuma , pa je sud okrivljenom srazmjerno težini počinjenog djela i stepenu krivično-pravne odgovornosti izrekao kaznu zatvora u trajanju od trideset dana, jer je za očekivati da će ta visina kazne na okrivljenog   uticati da ubuduće ne vrši krivična djela i da će se istom postići svrha generalne i specijalne prevencije.  
      Shodno čl. 229 ZKP-a obavezan je okrivljeni na plaćanje sudskog paušala u iznosu od 20,00 € koji je odmjeren obzirom na trajanje i složenost krivičnog postupka.  
      Na osnovu izloženog, a shodno čl.374 ZKP-a, odlučeno je kao u izreci presude.

OSNOVNI SUD U KOLAŠINU,
Dana, 25.09.2012. godine 
Zapisničar,
PREDSJEDNIK SUDA,
Mrdak Ljiljana s.r.                                                 Arsen
Popović s.r. 
PRAVNA POUKA: Protiv ove presude može se izjaviti žalba u roku od  8 dana od
dana prijema iste Višem sudu u Bijelom Polju, a preko ovog suda.  