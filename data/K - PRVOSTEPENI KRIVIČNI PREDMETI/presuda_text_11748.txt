

K.br.17/12 
U IME    CRNE GORE 
                    Osnovni sud u Pljevljima, kao prvostepeni krivični sud,  po sudiji Ljiljani Popović, uz sudjelovanje zapisničara Zore Leković, u krivičnom  predmetu protiv optužene E. C. G. - "T."P. iz P., koju zastupa D. R. iz P., zbog krivičnog djela neovlašćeno korišćenje tudjeg patenta iz čl.237 st.1 u vezi st.2  Krivičnog Zakonika po optužnici oštećene kao tužioca P.S.iz P.od 25.01.2012.godine  nakon održanog glavnog i javnog pretresa u prisustvu  oštećene  kao tužioca P. S. i punomoćnika optužene D. R.,dana 16.05.2012.godine, donio je i javno objavio

P R E S U D U 
                    **Optužena E. C. G. -"T." P. iz P.**

                         Na osnovu čl. 373 st.1 tačka 2 ZKP-a  
OSLOBADJA SE OD OPTUŽBE 
        **               Da  je:**

                       Početkom aprila mjeseca 2011.godine na odlagalištu M. opština P. odlagala humifikovanu strugotinu sa oslagališta "V.J." i zloupotrijebila patentno pravo oštećene P.S.na način što je jedna od najbitnijih komponenata Zakonom zaštićenog patenta tj. nosilac plodnosti humifikovana strugotina korišćena kao zamjena za  nedostajući plodni zemljišni sloj na deponiji a sve je to radjeno bez znanja i saglasnosti vlasnika pomenutog patenta P. S. i na taj način je P. S. pričinjana materijalna šteta u iznosu od 100.000,00 €,

                    **čime bi izvršila krivično djelo neovlašćeno korišćenje tudjeg patenta iz čl.237 st.1 u vezi   st.2  Krivičnog Zakonika,**

                    jer u postupku nije dokazano da je optužena izvršila krivično djelo koje joj se stavlja na teret.

                    Troškovi krivičnog postupka  padaju na teret budžetskih sredstava ovog suda.                                                                                             
                    Oštećena kao tužilac P. S. radi ostvarivanja imovinsko pravnog zahtjeva upućuje se na parnicu.

O b r a z l o ž e nj e 
                      Oštećena kao tužilac P. S.nakon što je  ODT Pljevlja  rješenjem Kt.br.113/11 od 15.12.2011.godine odbacilo njenu krivičnu prijavu od 12.04.2011.godine  protiv  E. C. G.-T.E P. iz P., zbog krivičnog djela  neovlašćeno korišćenje tudjeg patenta iz čl.237 st.1 Krivičnog zakonika  a koje rješenje  sa obavještenjem da može nastaviti krivično gonjenje je primila dana 26.12.2011. godine, blagovremeno je ovom sudu  podnijela optužnicu dana 25.01.2012.godine protiv optuženih E. C. G.-"T." P. iz P. i odgovornog lica u E. C.G.-"T. P. zbog krivičnog  djela neovlašćeno korišćenje tudjeg patenta iz čl.237  st.1 u vezi st.2 Krivičnog zakonika a na način, mjesto i vrijeme  bliže opisano izreke ove presude.

                    Krivično vijeće Osnovnog suda u Pljevljima u postupku kontrole optužnice oštećene kao tužioca od 25.01.2012.godine dana 06.02.2012.godine rješenjem Kv.br.7/12 potvrdilo optužnicu oštećene kao tužioca P. S. protiv  optužene E. C.G.-"T." P., zbog krivičnog djela neovlašćeno korišćenje tudjeg patenta iz čl.237 st.1 u vezi st.2 Krivičnog zakonika, dok je istim rješenjem  odbacilo optužnicu  oštećene kao tužioca P. S. podnijetu protiv odgovornog  lica u pravnom licu E. C. G.-"T." P. radi krivičnog djela neovlašćeno korišćenje tudjeg patenta  iz čl.237 st.1 u vezi st.2 Krivičnog zakonika. Rješenje  Kv.br.7/12 postalo je pravosnažno  dana 27.02.2012.godine.

                      Oštećena kao tužilac P.S.u završnoj riječi  ostajući pri podnijetoj optužnici protiv optužene E. C. G.-"T." P.zbog krivičnog djela  neovlašćeno korišćenje tudjeg patenta iz čl.237 st.1 u vezi st.2 Krivičnog zakonika  istakla je da joj je  radnjama optužene pričinjena šteta u iznosu od 100.000,00 € i predložila da sud  optuženu oglasi krivom i osudi po  zakonu kao i da obaveže optuženu da joj naknadi štetu u iznosu od 100.000,00 €.

                    Optužena E.C.G.-"T." P. u svojoj odbrani  preko svog punomoćnika D.R.nije priznala izvršenje krivičnog djela ni krivicu navodeći da optužena nije koristila humifikovanu  strugotinu  kao zamjenu za plodno zemljište već  kao zastor za neraznošenje  prašine kao i lakše kretanje mehanizacije po  odlagalištu  a navedene radnje optužena T. P. je vršila  zbog rješenja koji je naložio ekološki inspektor svojim rješenjem 04-UPI broj 2007/1 od 01.04.2010.godine da hitno riješi probleme na površini deponije pepela i šljake koja nije pod "vodenim ogledalom"  u cilju smanjivanja štetnosti dejstva deponije na životnu sredinu. Navedeno rješenje  optužena jebila u obavezi da izvrši u roku od 15 dana  pa je E. raspisala tender  za pribavljanje ponuda  za nabavku geotekstila  kojim bi se prekrilo sporno  zemljište odakle se emituje znatna količina prašine  i kako navedeni tender nije uspio, bilo je  prigovora od strane učesnika na isti to je  E. izvodjačima radova  "T." DOO P. dala izvodjenje radova  na deponiji pepela i šljake. Dalje je optužena u odbranu navela  da kako se zaštićeni patent za kultivaciju i rekultivaciju prirodnih  i antropogeno degradiranih prostora  za novi zemljišni zastor čine laporac, humifikovana strugotina, nisko kaloričniugalj, otpad od kamenoloma i prirodna glina  to optužena nije koristila ni jedan od tih elemenata niti je vršila miksanje  odnosno mijašanje navedenih elemenata pa samim tim nije ni zloupotrijebila odnosno upotrijebila patent oštećene  kao tužioca. Preduzeće radnje  ne čine rekultivaciju odlagališta pepela iu šljake jer za taj posao se posebno mora uraditi idejni i glavni projekat a radove na rekultivaciji navedenog zemljišta mogu se obavljati jedino kada E.  odnosno T.E P. predje na korišćenje drugog odlagališta. Osnovni  cilj svih preduzetih radnji je smanjenje  štetnog dejstva  odlagališta pepela i šljake  tj.raznošenje prašine a ne rekultivacija navedenog  zemljišta. Inspekcija nije naložila da se koristi strugotina  ili bilo koji drugi materijal već je  ekološki inspektor naložio da se hitno  u roku od 15.dana riješi problem na površini deponije pepela i šljake  koji nije pod vodenim ogledalom  u cilju smanjivanja  štetnog dejstva deponije na životnu sredinu. Optužena nije vršila  rekultivaciju i to ni trajnu ni privremenu  već je samo preduzela navedene radnje u cilju zaštite  životne sredine. Optužena je koristila glinu na svim okomitim i strmim dijelovima na cijelom odlagalištu jedino je na manjoj površini koristila strugotinu ali ne kao zamjenu plodnog zemljišta već kao zastor za neraznošenje prašine kao i lakšu podlogu za kretanje  mehanizacije  po odlagalištu. Optužena navodi da nije znala da je  oštećena kao tužilac registrovala  sporni patent niti je koristila patent oštećene jer prema  Zakonu o petentima ko bez saglasnosti nosioca prava na patent  proizvodi, upotrebljava, nudi za prodaju, stavlja u promet, izvozi, uvozi ili skladišti u navedene svrhe proizvod koji je izradjen prema zaštićenom pronalasku a  optužena nije ni u kom slučaju  radila-preuzela  bilo koju radnju  da bih koristila navedeni patent odnosno nije miješala potrebne konponente  za zaštićeni supstrat. Ni tenderom ni ugovorom E.-T.E P.kao investitor nije odredila izvodjaču radova kojim materijalom će izvršiti zastor na deponiji  a izvodjač je vjerovatno  izabrao materijal  koji mu je bio najeftiniji. Optužena je 05.09.2011.godine tražila od C. z. e. i. C. G. da izvrši fizičko hemijske analize  industrijskog otpada-strugotine sa skladišta "V.J." i nalazom od 03.10.2011.godine  ovaj Centar je dao izvještaj  i mišljenje da je strugotina korištena kao zastor na deponiji  nepravilno korišćena i da je mogla poslužiti predvidjenoj svrsi  samo  ukoliko bi se miješala  sa zemljištem u odredjenom odnosu jer se zbog nemiješanja sa zemljištem  ta strugotina samo zapaljivala  i  time se nije mogao zloupotrijebiti patent oštećene  jer strugotina nije miješana  sa zemljištem i ostalim konponentama  patenta. U završnoj riječi punomoćnik optužene je istakao da je  u optužnici tužilac naveo da je korištena strugotina  kao zamjena za nedostajuće plodno zemljište  te je koristila himifikovanu strugotinu  kao i da je zaštićeni patent namijenjen za kultivaciju i rekultivaciju  prirodnih degradiranih prostora  pri čemu  novi zemljišni supstrat čine laporac, humifikovana strugotina, niskokalorični ugljevi, otpad iz kamenoloma i prirodna glina  a optužena nije koristila ni jedan elemenat patenta niti je  vršila miješanje navedenih elemenata kao ni  rekultivaciju  navedenog odlagališta  pepela i šljake a optužena nije znala za patent oštećene i nesmatra da je izvodjenjem ovih radova postupala protivpravno pa je predložio da  sud optuženu oslobodi od optužbe  jer izvedenim dokazima nije utvrdjeno da je optužena izvršila krivično djelo stavljeno joj na teret optužnicom oštećene kao tužioca.

                    U dokaznom postupku sud je saslušao svjedoka-oštećenu P.S., saslušao svjedoke G. D. i J.R., saslušao vještaka F.B., pročitao patentne zahtjeve, apstrakte i isprave o patentu broj 00070 i 00216, izvršio uvid u  uplatnice  o uplaćenim taksama  za održavanje patenta, pročitao Ugovor za izvodjenje radova  broj 20-004376 od 22.06.2010.godine zaključen izmedju E. CG i "T." DOO P., izvršio uvid u tendersku dokumentaciju-poziv broj 13/10 od 01.04.2010.godine, pročitao rješenje Agencije za zaštitu  životne sredine 04-UPI broj 2007/1 od 01.04.2010.godine i pročitao izvještaj  ekotoksikološkog centra sa mišljenjem broj 00-14-3638/2 od 13.10.2011.godine.

                    Nakon provedenog dokaznog postupka i ocjene izvedenih dokaza kako svakog pojedinačno tako i u medjusobnoj povezanosti  a pri tom cijeneći odbranu  optužene  ovaj sud  nije mogao na pouzdan način utvrditi da je optužena E. C. G.-"T." P. izvršila krivično djelo neovlašćeno korišćenje tudjeg patenta iz čl.237 st.1 u vezi st.2  Krivičnog Zakonika kako joj se  to  optužbom  oštećene kao tužioca P.S.stavlja na teret  pa  je sud optuženu usled nedostatka dokaza a primjenom čl.373 st.1 tačka 2 Zakona o krivičnom postupku  i oslobodio od optužbe.

                    Naime,  oštećena kao tužilac   stavlja na teret optuženoj E. C. G.-"T." P. da je izvršila krivično djelo neovlašćeno korišćenje tudjeg patenta  iz čl.237 st.1 u vezi st.2 Kz  tako što je  početkom  aprila 20011.godine na odlagalištu M. u P.odlagana  humifikovana strugotina sa oslagališta  "V.J." i zloupotrijebljeno patentno pravo oštećene na način što je jedna od najbitnijih konponenata  Zakonom zaštićenog patenta-nosilac  plodnosti humifikovana strugotina  korišćena kao zamjena za nedostajući plodni  zemljišni sloj na deponiji  te da je sve radjeno bez znanja i saglasnosti  vlasnika patenta-oštećene P. koju je na taj način  pričinjena materijalna šteta u iznosu od 100.000,00 €. Optužena  negira izvršenje krivičnog djela i krivicu ističući da nije znala za patent oštećene  niti je koristila patent oštećene, niti je vršila miješanje elemanata patenta  niti koristila  i jedan od elemenata patenta  kao  ni kultivaciju i rekultivaciju  već je po nalogu  ekološkog inspektora  rješavala  priobleme na površini deponije pepela i šljake u cilju smanjivanja  štetnosti dejstva deponije  na životnu sredinu. Izvodjač radova je bila "T. " P. a optužena nije izvodjaču  odredjivala  kojim materijalom će vršiti zastor  na deponiji. Strugotina  je korištena  ne kao zamjena  plodnog zemljišta već kao zastor za neraznošenje prašine  i kao lakša podloga za kretanje mehanizacije po odlagalištu  dok je glina korištena  na svim okomitim i strmim dijelovima odlagališta.

                     Radi provjere  osnovanosti  optužbe  kao i radi provjere odbrane optužene sud je  izveo  predložene dokaze.

                    Oštećena  kao tužilac  u iskazu datom u svojstvu svjedoka  istakla je da je po zanimanju inženjer pejzažne arhitekture i prvu prijavu za patent Zamjena  za prirodno plodno zemljište je podnijela dana 23.12.2005.godine Zavodu za zaštitu  intelektualne svojine u B. iz razloga što C. G. nije imala takav Zavod i  ta njena prijava podnijeta S. je imala tri patentna zahtjeva. Dalje je kazala  da kada je otvoren zavod za intelektualnu svojinu  C. G. ona je dana 04.02.2009.godine  podnijela prijavu sa dva patentna zahtjeva stim što je svaki patentni zahtjev poseban patent pa su joj priznata i tri patentna zahtjeva iz S. a njene patentne zahtjeve je priznala i Svetska patentna organizacija.Zavod za intelektualnu svojinu C.G. je dana 10.10.2010.godine  izdao joj isprave o patentima kojim potvrdjuje njeno vlasništvo na tim patentima odnosno elektualnoj svojini. Kazala je i to da patenti i vlasnici patenata  odnosno  intelktualne svojine nijesu dostupni osim ako se Zavodu za  intelektualnu svojinu CG  ne podnose  zahtjeva za pretraživanje  uz plaćenu taksu a javno je dostupan samo apstrakt-sažetak patenta. Kazala je da je zaštitila sve konponente  za zamjene za prirodno plodno zemljište a to su humifikovana strugotina, niskokalorični ugljevi, laporac, otpad iz kamenoloma i vodonepropusni  sloj gline  i ove četiri konponente predstavljaju novi  zemljišni supstrat i to je njen patent. Ako se koristi samo jedan od ova četiri elementa - konponenta onda i taj jedan elemenat-konponenta predstavlja novi zemljišni supstrat. Optužena je korišćenje humifikovane strugotine koju joj je bez naknade dala "V.J."  i nanošenjem te strugotine na deponiju pepela i šljake zloupotrijebila njen patent. Objasnila je da  je neka strugotina humifikovana  u cjelosti ili je djelimično  zahvaćena humifikacijom  može se utvrditi jedino  hemijskom analizom a sve ostalo su nagadjanja. Upravo tu strugotinu sa odlagališta "V.J." je ona  koristila prilikom izrade patenta a jedna strugotina po njenom mišljenju može biti humifikovana nakon 5 godina a potpuno humifikovana nemože biti nikad. I optužena i "V.J." su morali znati za taj njen patent  jer nagrade koje je dobijala su  javno objavljivane  u sredstvima informisanja. Humifikovana strugotina i sa pepelom i šljakom može dati plodni zemljišni sloj.

                       Svjedok G. D. je izjavio da je po struci  diplomirani elektroinženjer zaposlen u TE Pljevlja  kao i da je u periodu od marta 2010.godine  do avgusta 2011.godine bio vršilac dužnosti direktora TE P.. Dalje je kazao da je tačno da su aprila mjeseca 2011.godine  na odlagalištu - deponiji pepela M.izvodjeni radovi  i to jedni po nalogu ekološke inspekcije a koji su se odnosili na hitno sprečavanje raznošenja pepela sa deponije M. a izvodili su  i radove na izgradnji kaseta što je bio redovan posao. Za ove radove TE P. je na osnovu tendera izabrala  izvodjača radova "T." iz P. sa kojom je zaključila ugovor. Svjedok  G. je dalje kazao da je TE P. prvo probala da nabavi foliju kojom bi spriječila  raznošenje pepela sa deponije M. ali obzirom na dužinu trajanja tenderskog postupka, žalbe u tom postupku kao i obzirom  na nalog ekološke inspekcije da se nešto mora hitno uraditi  dogovoreno je da se na deponiji M.i to  samo suve površine deponije znači one koje se ne nalaze pod vodenim ogledalom prekriju bilo kakvim prirodnim materijalom  u cilju sprečavanja  raznošenja pepela  a ne u cilju  rekultivacije. Za te radove je angažovana "T.". U konkretnom slu;aju se ne radi o rekultivaciji a optužena Ugovorom nije precizirala  koji materijal će izvodjač koristiti za prekrivanje deponije M.,"T." je nabavljala šta nadje od prirodnih materijala,  koristili su glinu od puta  koji je prokopan neposredno u blizini deponije  a poznato mu je da su strugotinu uzeli od "V.J." a nezna gdje su  nalazili humus. Nije mu poznato da je oštećena  imala patent na korišćenje humifikovane strugotine. Na deponiji M. nije došlo  ni do nenamjerne rekultivacije  već se  radilo o ekološkoj katastrofi koja se morala hitno sanirati pa čak i da je znao za patent  oštećen uradio bi isto.  Nije mu poznato da je patent objavljen u službenom glasniku niti njegovo preduzeće  dobija službeni glasnik već samo službeni list.Objasnio je i to da je fizičko hemijska analiza strugotine radjena samo da bi se utvrdilo da ta strugotina nema  neke otrovne ili štetne supstance  a nasipanje deponije radi sprečavanja  raznošenja  prašine konkretne prilike  je bilo  privremeno rješenje  jer se za par godina planira  rekultivacija  i remedijacija  deponije M. ali po uradjenom projektu. Svjedok J. R. je kazao da je po strudi diplomirani gradjevinski inženjer i radnik TE P. kao i da je preudzeće "T." aprila mjeseca 2011.godine  sa svojom mehanizacijom radila  na zasipanju  i presvlačenju  nasipa  od pepela  na deponiji M., taj posao  je "T." dobila putem tendera  i sa istom je zaključen ugovor o angažovanju mehanizacije. Ovaj svjedok je dalje kazao da je "T." trebalo da bilo kojim dostupnim materijalom izvrši to prekrivanje i zasipanje  jer je  TE P. imala nalog ekološke inspekcije  da se hitno, kolko se sjeća u roku od 15 dana  izvrši to prekrivanje  i sprovedu mjere u cilju  sprečavanja  raznošenja prašine  sa deponije M.. Misli da materijal kojim je "T." izvršila to prekrivanje  "T." nije plaćala. Sve što je radjeno  radjeno je u cilju sprečavanja raznošenja pepela a  TE P. je prije toga   pokušala  da nabavi geotekstil-foliju  koju bi razvukla  i prekrila deponiju da nebi došlo  do raznošenja prašine  ali je taj  tender propao pa se to moralo odraditi nekim drugim materijalom. On je bio faktički organ tim radovima i svakodnevno je bio na deponiji M. pa mu je poznato da je "T." za nasipanje deponije  koristila glinu  koja se nalazi  u neposrednoj blizini deponije M. praktično na samoj lokaciji deponije  i srugotinu  od "V.J.". Njemu nije  poiznato da postoji patent  kojim je zaštićena strugotina  niti mu je poznato da postoji  humifikovana strugotina  a strugotina koja jedogonjena iz "V.J."  je ličila na zemlju, radilo se  o starijoj a ne svježijoj strugotini. U konkretnom slučaju  bila je to trenutna mjera sprečavanja raznošenja prašine  a ne rekultivacija.Na deponiji pepela su nanošene minimalne količine odnosno minimalna debljina strugotine ili gline a prilikom  nasipanja deponije nije vršeno miješanje strugotine i gline ni bilo kog drugog materijala, glina je nanošena na kose dijelove nasipa  a strugotina na horizontalnedijelove nasipa  i to sve u minimalnim debljinama  tampon zone.

                       Svjedoci G.D. i J. R. su radnici optužene.Medjutim, uprkos toj činjenici sud je stekao ubjedjenje da su ovi svjedoci bili  istiniti i nepristrasni u svom kazivanju, da su njihovi  iskazi  veoma  detaljni i jasni pa ih sud kao takve i prihvata.

                    Vještak  dr.F.B. u svom pisanom nalazu i mišljenju kao i u riječi na glavnom pretresu je istakao  da je  optužena TE "P." tokom 2011.godine angažovala  firmu "T." iz P.da izvede radove na deponiji pepala na M. radi sprečavanja raznošenja  prašine sa deponije pepela  u cilju sprečavanja  zagadjivanja okoline i trovanja stanovništva štetnim materijama sadržanim u pepelu koji je nus proizvod TE P.. "T." je izvela radove na površini od oko 10 ha i to nanošenjem sloja strugotine debljine  3 do 5 cm na površini od oko 6 ha a slojem zemljišta debljine 3 do 5 cm na površini od oko 4 ha. Vještak je dalje kazao da je "T." strugotinu dobavljala sa deponije "V.J." i strugotina u kojoj je bilo dosta otpadaka drveta nanešena je na polovini  ravnog terena  iznad gornje stepenice nasute zemljane brane i na nasipu duž istočne  i jugoistočne strane  deponije pepela. Prema mrkosmedjoj  boji i strukturi utvrdio je da je upotrijebljena strugotina u znatnoj mjeri razložena ali nije potpuno humifikovana. Nema bitnih razlika izmedju strugotine upotrijebljene na deponiji M. i one koja je korišćena za patent. Vještak je dalje objasnio da strugotina kao materijal biljnog porijekla koji nastaje u tehnološkom postupku drvoprerade pogodna je za proizvodnju  organskih oplemenjivača  zemljišta a može se koristiti i kao mulč tj.za prekrivanje  odredjene površine zemljišta  ili drugih vrsta supstrata sa ciljem da se smanji isparavanje  odnosno bolje čuvanje vlage kao i razvoj mikroorganizama  i zemljište  faune. Takvo upotrijebljena vremenom procesom truljenja povećava se sadržaj organske materije u sloju zemljišta  ili drugog supstrata čime se u ovim procesima zajedno stvaraju uslovi za razvoj biljaka.U oba slučaja strugotinu je poželjno miješati sa slojem zemljišta da bi se stvorili optimalni uslovi za biljke a ako se tako ne radi  procesi transformacije se odvijaju sporo i u dužem vremenskom periodu pa dok se ne razloži odnosno ne pretvori u humus strugotina nemože potpuno zamijeniti prirodno plodno zemljište. Vještak F. dalje navodi  da je po prijavi P-41/09 od 05.12.2005.godine patent oštećene upisan  u Registar patenata 09.08.2010.godine  a objavljen u Crnogorskom glasniku  intelektualne svojine broj 3 od 10.10.2010.godine, prema naslovu Patenta koji glasi  " Presovana  zamjena za prirodno plodno zemljište sa slojem vodonepropusne gline" može se zaključiti da se radi o novom proizvodu  tj.supstratu zemljišta  koji se dobija od navedenih konponenti metodom presovanja. Obzirom da se patent odnosi na nov proizvod tj.jednu vrstu supstrata koji se dobija  ov više konponenti odnosno strugotine, niskokaloričnih ugljeva, otpada iz kamenoloma, gline i laporca sasvim je jesno da TE P. nije koristila - upotrijebila  ovaj proizvod. Strugotina je nus proizvod tehnološkog postupka u preradi drveta pa se u smislu čl.8 Zakona o patentima (Sl.list CG broj 66/08) može tretirati kao proizvod sadržan u stanju tehnike i bio je ili je mogao biti dostupan javnosti sa deponije "V.J." prije nego što je podnijeta prijava patenta 2005.godine. Iz opisa i nacrta prijave patenta nemože se zaključiti ni protumačiti da je tražena posebna zaštita strugotine pa ni u tom pogledu nema zloupotrebe priznatog patenta. TE P. je spriječila  uticaj štetnih materija na stanovništvo nanošenjem  humificirane strugotine a radnja nasipanja strugotinom i zemljom je preduzela po nalogu ekološke inspekcije.  Kazao je i to da nanošenje strugotine i zemljišta  koje  je TE P. izvršila na deponiji M. nije rekultivacija zemljišta  a rekultivacija je proces koji se  radi u skladu sa uradjenim projektom što u konkretnom slučaju nije slučaj. Apstraktom se  štiti patent  a iz apstrakta  oštećene  se nevidi da je oštećena posebno zaštitila humifikovanu strugotinu kao  konponentu novog proizvoda, oštećena je  samo novi proizvod zaštitila patentom ali ne i konponente tog proizvoda. Strugotina "V.J." je proiizvod u  stanju tehnike koji je postojao  i prije podnošenja patentne prijave oštećene  Zavodu za patente  tako da ga je mogao  koristiti svako i sada ga može koristiti svako jer oštećena nije zaštitila  humifikovanu strugotinu  niti ima ugovor sa "V.J." da  ona ima  isključivo pravo  da koristi strugotinu. Vještak je dalje kazao da TE P. u konkretnom slučaju nije koristila  proizvod koji je oštećena zaštitila patentom već je samo koristila jednu od konponenti tog proizvoda stim što oštećena nije zaštitila patentom humifikovanu strugotinu  kao konponentu njenog proizvoda već je oštećena  zaštitila nov proizvod  a ne pojedinačno konponente tog  proizvoda  te da je oštećena  zaštitla i konponente tog proizvoda to bi moralo pisati u apstraktu. Imao je na uvidu  apstrakt oštećena A 633 (51).

                     Cijeneći nalaz i mišljenje vještaka dr.F.  sud je nalaz i mišljenje ovog vještaka  u cjelosti prihvatio  kao objektivan  i dat po pravilima struke  i to na osnovu pregleda  lica  mjesta odnosno izlaska  na deponiju M.. Nalaz i mišljenje vještaka  potvrdjuje  apstrakt oštećene  A 633 (51) od 04.02.2009.godine kao i isprava o patentu broj 00070 od 10.10.2010. godine.

                    Da je optužena radove na deponiji M. izvela po nalogu  ekološke inspekcije  utvrdjuje se i iz rješenja  Agencije za zaštitu  životne sredine 04-UPI br.2007/1 od 01.04.2010. godine. Iz  ugovora za izvodjenje radova broj 4376 od 22.06.2010.godine  utvrdjuje se da je optužena ovaj ugovor zaključila sa "T." DOO P. i to nakon tenderske dokumentacije.

                    Dakle, u postupku je  kao  nesporna utvrdjena činjenica  da je oštećena P. S. po prijavi P-41/09 od 05.12.2005.godine  upisana  kao vlasnik patenta u Registar  patenata  09.08.2010.godine što je objavljeno u Crnogorskom glasniku intelektualne svojine broj 3 od 10.10.2010.godine. Patent je zaštićen pod imenom "Presovana zamjena za prirodno plodno zemljište sa slojem vodonepropusne gline". Iz nalaza i mišljenja vještaka F. utvrdjeno je da se radi o novom proizvodu čije su konponente strugotina, niskokalorični ugalj, otpad iz kamenoloma, glina i laporac te da  oštećena  nije zaštitila posebno konponente novog proizvoda već samo novi proizvod. Dalje je iz nalaza i mišljenja vještaka  utvrdjeno da strugotina sa deponije "V.J." koju je optužena koristila za nasipanje  deponije M. jeste djelimično humifikovana ali da je  strugotina "V.J." proizvod u stanja tehnike  koji je postojao i prije podnošenja patentne prijave  od strane oštećene  tako da ga je mogao koristiti svako a i sada može da ga koristi svako jer oštećena nije  zaštitila humifikovanu strugotinu  patentom  kao konponentu  novog proizvoda  već je zaštitila nov proizvoda humifikovana strugotina je samo jedna od konponenti tog novog proizvoda. Preduzeće "T." je po sopstvenom izboru a ne po nalogu  optužene  odredilo materijal kojim će nasuti deponiju šljake i pepela na M..Strugotina koja je iskorištena za nasipanje ove deponije jeste humifikovana, ne potpuno što je utvrdjeno iz nalaza i mišljenja vještaka F. a  da je  neka strugotina humifikovana  strugotina može se utvrditi samo hemijskom analizom što potvrdjuje i sama oštećena koja je izjavila da, da je neka strugotina humifikovana u cjelosti ili je djelimično zahvaćena humifikacijom može se utvrditi jedino hemijskom analizom a sve ostalo su nagadjanja.

                     Na osnovu ovako utvrdjenih činjenica  u postupku se  nije moglo  utvrditi  da je optužena  počinila  krivično djelo neovlašćeno korišćenje tudjeg patenta iz čl.237 st.1 u vezi st.2 Krivičnog zakonika kako joj je to oštećena stavila na teret  pa je sud  optuženu  u nedostatku dokaza  da je izvršila krivično djelo neovlašćeno korišćenje tudjeg patenta iz čl.237 st.1 u vezi st.2 Krivičnog Zakonika  i oslobodio od optužbe  a na osnovu čl.373 st.1 tačka 2 ZKP-a.                                                                  
                    Shodno čl. 230  ZKP-a  odlučeno je da troškovi krivičnog postupka  padaju na teret budžetskih sredstava  ovog suda   a o istim  će biti  odlučeno  posebnim rješenjem u smislu čl.227 st.2 ZKP-a.

                     Shodno  čl.239 Zkp-a  sud je oštećenu P.S. koja je  istakla imovinsko pravni zahtjev  u iznosu od 100.000,00 € radi ostvarivanja istog  uputio na parnicu  a ovo obzirom da je  optuženu  oslobodio  od optužbe  usled nedostatka  dokaza  da je izvršila krivično djelo stavljeno  joj na teret  kao i obzirom  da krivični sud  u postupku nije utvrdjivao  visinu imovinsko pravnog zahtjeva  oštećene.

OSNOVNI SUD U PLJEVLJIMA ,
Dana 16.05.2012.godine. 
Zapisničar,
S u d i j a, 
Zora Leković
Ljiljana Popović  
PRAVNA POUKA :
                            Protiv ove presude  dozvoljena je žalba u roku od 15.dana po
                            prijemu iste Višem sudu B. Polje, a preko ovog suda.  
DOSTAVITI:
1 x Oštećenoj kao tužiocu
1 x Optuženoj 