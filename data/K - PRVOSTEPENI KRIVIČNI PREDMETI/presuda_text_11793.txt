K.br.84/12
U IME CRNE GORE
Osnovni sud u Kolašinu kao prvostepeni krivični po predsjedniku suda Arsenu
Popoviću kao sudiji pojedincu uz učešće zapisničara Mrdak Ljiljane u krivičnom
predmetu protiv optuženog L.T. iz K. zbog krivičnog djela laka tjelesna
povreda iz čl.152.st.2. u vezi st.1. Krivičnog zakonika, po optužnom predlogu
ODT iz Kolašina Kt.br.53/12 od 19.09.2012. godine, nakon održanog glavnog
javnog pretresa dana 28.01.2013. godine u prisustvu ODT Kolašin Grujić
Vojislava, optuženog L.T. i oštećenog L.M., donio je i javno objavio,-
P R E S U D U
Optuženi:
L. T., od oca B. i majke D. rodj.D., rodjen .... godine u Kolašinu, gdje je i
nastanjen – P., Srbin, državljanin Crne Gore, govori srpskim jezikom,
nezaposlen, oženjen, otac 3 djece, pismen, završio srednju školu, lošeg
imovnog stanja, neosudjivan.
K r i v j e:
Zato što je:
Dana 29.07.2012. godine oko 06,30 časova na katunu Ljuban – Opština Kolašin,
lako tjelesno povrijedio oštećenog L.M. na način što ga je grebenima za branje
borovnica, dakle sredstvom podobnim da tijelo teško povrijedi ili zdravlje
teško naruši, udario u predjelu glave i tijela nanijevši mu lake tjelesne
povrede u vidu više ogrebotina kože čeonog predjela i ušne školjke spoljašnjeg
ušnog otvora desnog uha i ogrebotine kože prednje lijeve strane trbuha,
-​ čime je izvršio krivično djelo laka tjelesna povreda iz čl.152.st.2. nu vezi st.1. Krivičnog zakonika.
Pa mu sud primjenom citirane zakonske odredbe te čl.52, 53 i 54 Krivičnog
zakonika i čl.229 i 374 ZKP-a , i z r i č e,-
USLOVNU OSUDU
Kojom okrivljenom utvrdjuje kaznu zatvora u trajanju od 30 (trideset) dana i
istovremeno odredjuje da se ista neće izvršiti ukoliko okrivljeni u roku od 1
(jedne) godine ne počini novo krivično djelo.
Obavezuje se okrivljeni na plaćanje troškova krivičnog postupka u iznosu od
60,50 €, te na plaćanje sudskog paušala u iznosu od 20,00 €, prednje u roku od
15 dana od pravosnažnosti presude a uplatom na žiro-račun br. 832-196-94 koji
se vodi na ime Osnovnog suda Kolašin.
O b r a z l o ž e nj e
Optužnim predlogom ODT Kolašin Kt.br.53/12 od 19.09.2012. godine stavljeno je
na teret okrivljenom L. T. krivično djelo laka tjelesna povreda iz
čl.152.st.2. u vezi st.1. Krivičnog zakonika. ODT iz Kolašina Grujić Vojislav
do okončanja pretresa ostao je pri optužnom aktu predlažući u završnoj riječi
da sud optuženog oglčasi krivim i osudi po zakonu.
Okrivljeni L. T.u svojoj odbrani u bitnom je naveo da se dana 29.07.2012.
godine nalazio na planini Ljuban gdje je brao borovnice grebenima. Da je tada
došao L. M. i rekao mu da se gubi odatle jer da nema pravo da tu bere
borovnice. Naveo je da na te njegove riječi nije posebno obraćao pažnju
obzirom da je planina državno dobro a i zbog činjenice što sa istim nije
govorio već više godina, ali da mu je tada L. M. prišao i udario ga nogom u
predjelu grudnog koša od kojeg udarca se savio a da je isti nastavio da ga
udara pesnicama u predjelu glave i tijela i da se zbog tih udaraca otkotrljao
do jedne zaravni. Naveo je da ga je nakon toga L.M. uhvatio jednom rukom za
vrat a drugom za grebene i da su se tom prilikom otimali oko grebena te je
moguće da je tada L. M. zadobio povrede od grebena. Nadalje je istakao da je
tu svadju i tuču uspjela da prekine M. V. koja je rodjena sestra L.M.. Istakao
je da mu je žao što se sve odigralo na navedeni način a posebno pri činjenici
da su on i L. M. rodjena braća od stričeva. U završnoj riječi je ostao pri
odbrani datoj na glavnom pretresu.
Sud je u dokaznom postupku saslušao oštećenog L.M., pročitao izvještaj ljekara
hitne medicinske pomoći iz Kolašina br. 30103 od 29.07.2012. godine, pročitao
nalaz i mišljene vještaka medicinske struke dr. B. B. od 13.09.2012. godine,
te izvršio uvid u izvod iz kaznene evidencije na ime okrivljenog izdat od
Uprave policije – Ispostave Kolašin od 25.09.2012. godine. Tokom postupka ODT
iz Kolašina je odustao od predloga da se u dokaznom postupku provede dokaz
saslušanjem svjedoka M.V.iz K..
Oštećeni L. M. u svom iskazu na glavnom pretresu u bitnom je naveo da se
kritični dogadjaj desio u julu mjesecu 2012. godine u ranim jutarnjim časovima
na katunu Lj.kada je primjetio kako L. T. sa grebenima bere borovnice, a
obzirom da su žitelji tog katuna predhodnih dana bili dogovorili da se jedan
vremenski period borovnice ne beru na tom mjestu sa razloga kako bi iste
sazrele, on je prišao L. T. kako bi ga upozorio na taj njihov dogovor, ali je
tada T. reagovao i tom prilikom je došlo do konflikta izmedju njih dvojice
prvo verbalnog a kasnije i fizičkog, te da je on tom prilikom od grebena
zadobio tjelesne povrede u vidu ogrebotina. Nadalje je naveo da je najbitnije
od svega da se taj dogadjaj završio na tome, a kao znak dobre volje istakao je
da se ne pridružuje krivičnom gonjenju protiv L.T. niti je postavio imovinsko-
pravni zahtjev.
Iz izvještaja ljekara Hitne medicinske pomoći iz Kolašina od 29.07.2012.
godine i nalaza i mišljenja vještaka medicinske struke dr. B. B. od
13.09.2012. godine, sud je utvrdio da je L. M. kritične prilike zadobio lake
tjelesne povrede u vidu više ogrebotina kože čeonog predjela i ušne školjke
spoljašnjeg ušnog otvora desnog uha i ogrebotine kože prednje lijeve strane
trbuha, koje povrede su nastale povlačenjem čvrstim zašiljenim predmetom po
koži oštećenog a koji predmet može odgovarati vrhovima ručnog orudja
tzv.grebenima koje se orudje koristi za branje borovnica, i to djelovanjem tim
orudjem u jednom ili najviše dva navrata koja sila je bila slabijeg inteziteta
djelovanja na tijelo povrijedjenog.
Iz izvoda iz kaznene evidencije na ime okrivljenog L.T. izdat od Uprave
policije – Ispostave Kolašin od 25.09.2012. godine, sud je utvrdio da
imenovani do sada nije osudjivan.
Nakon sprovedenog dokaznog postupka, cijeneći navode javne optužbe, odbrane
okrivljenog i izvedene dokaze kako pojedinačno tako i u njihovoj medjusobnoj
povezanosti, sud je utvrdio da su činjenice iz opisa izreke presude u svemu
dokazane te da je okrivljeni L. T. počinio krivično djelo laka tjelesna
povreda iz čl. 152.st.2. uvezi st.1. Krivičnog zakonika, pa ga je sud za to
krivično djelo oglasio krivim i krivično-pravno odgovornim jer su se u
njegovim radnjama ostvarila sva bitna obilježja predmetnog krivičnog djela.
Prednje proizilazi iz iskaza oštećenog L.M. koji je istakao da ga je
okrivljeni kritične prilike udarao grebenima i da je tada zadobio povrede u
vidu ogrebotina po glavi i tijelu, takav iskaz oštećenog potvrdjen je
izvještajem ljekara Hitne medicinske pomoći iz Kolašina i nalazom i mišljenjem
vještaka medicinske struke, koji dokazi su podudarni sa iskazom oštećenog, i
iz tih dokaza proizilazi da je oštećeni kritične prilike zadobio povrede u
vidu više ogrebotina kože čeonog predjela i ušne školjke spoljašnjeg ušnog
otvora desnog uha i ogrebotine kože prednje lijeve strane trbuha, a koje
povrede su mogle nastati povlačenjem čvrstim zašiljenim predmetom koji
odgovara vrhovima ručnog orudja tzv.grebenima. Iz opisanog proizilazi da je
okrivljeni L. T. kritične prilike postupao umišljajno jer je kod istog
postojala svijest da povredu oštećenom nanosi sredstvom podobnim da tijelo
teško povrijedi ili zdravlje teško naruši.
Sud je cijenio i odbranu okrivljenog i istu nije prihvatio sa razloga što je
usmjerena na izbjegavanje krivično-pravne odgovornosti, a u suprotnosti je sa
iskazom oštećenog kao i izvještajem ljekara Hitne medicinske pomoći iz
Kolašina i nalazom i mišljenjem vještaka medicinske struke dr. B. B., iz kojih
dokaza je evidentno da je kritične prilike oštećenom L. M. laka tjelesna
povreda nanesena grebenima za branje borovnica – sredstvom da tijelo teško
povrijedi ili zdravlje teško naruši.
Odlučujući o krivičnoj sankciji za okrivljenog sud je cijenio sve okolnosti
koje utiču na odmjeravnje iste a tiču se ličnosti okrivljenog i krivičnog
djela koje mu se stavlja na teret, pa je od olakšavajućih okolnosti našao da
okrivljeni do sada nije osudjivan što ukazuje na njegovo pozitivno vladanje u
društvu, da se oštećeni nije pridružio krivičnom gonjenju, da je okrivljeni
porodična osoba i otac 3 djece, dok otežavajućih okolnosti nije bilo. Obzirom
na iznijeto sud je mišljenja da u konkretnom slučaju stoje uslovi za izricanje
uslovne osude, te da će se zaprijećenom kaznom zatvora u trajanju od 30 dana
dovoljno uticati na okrivljenog da ubuduće ne vrši krivična djela a da je
uslovljeni period od jedne godine dovoljno dug u cilju njegove provjere, i da
će se izrečenom uslovnom osudom postići svrha generalne i specijalne
prevencije.
Shodno čl. 229 ZKP-a okrivljeni je obavezan na plaćanje troškova krivičnog
postupka u iznosu od 60,50 € a koji troškovi se odnose na naknadu vještaku
medicinske struke za uradjeni pismeni nalaz i mišljenje, te obavezao
okrivljenog na plaćanje sudskog paušala u iznosu od 20,00 € koji je odmjeren
obzirom na imovinske prilike okrivljenog, trajanje i složenost krivičnog
postupka.
Na osnovu naprijed utvrdjenog činjeničnog stanja, a shodno primjeni citiranih
zakonskih odredbi, odlučeno je kao u izreci presude.
OSNOVNI SUD U KOLAŠINU,
Dana, 28.01.2013. godine
Zapisničar, PREDSJEDNIK SUDA,
Mrdak Ljiljana s.r. Arsen Popović s.r.
PRAVNA POUKA: Protiv ove presude dozvoljena je žalba u roku od 8. dana od dana
prijema pismenog otpravka. Žalba se podnosi Višem sudu u Bijelom Polju a preko
ovog suda.