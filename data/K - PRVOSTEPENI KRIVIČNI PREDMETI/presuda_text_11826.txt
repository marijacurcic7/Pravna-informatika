
K.br.78/12 
U IME CRNE GORE
      Osnovni sud u Kolašinu kao prvostepeni krivični po predsjedniku suda Arsenu Popoviću kao sudiji pojedincu uz učešće zapisničara Mrdak Ljiljane u krivičnom predmetu protiv optuženih M.N. iz K. i M.J. iz P., zbog krivičnog djela nedozvoljena trgovina iz čl. 284.st.2. Krivičnog zakonika, po optužnom predlogu ODT iz Kolašina Kt.br.47/12 od 09.08.2012. godine, nakon održanog glavnog javnog pretresa u prisustvu ODT iz Kolašina Grujić Vojislava i optuženih M. N.i M. J., dana 21.09.2012. godine donio je i javno objavio,-

P R E S U D U
      **Optuženi:**


M. N. , jmbg…., od oca L. i majke S. rodj. P., rodjen …. godine u K., gdje je i nastanjen – C., Crnogorac, državljanin CG, govori srpskohrvatskim jezikom, nezaposlen, oženjen, otac 3. djece, pismen, završio osnovnu školu, lošeg imovnog stanja, osudjivan.
M. J., jmbg…., od oca Dj. i majke S. rodj. T., rodjen …. godine u K., sa prebivalištem u P. – V.bb, Crnogorac, državljanin CG, govori crnogorskim jezikom, nezaposlen, oženjen, otac 3. djece, pismen, završio srednju poljoprivrednu školu, srednjeg imovnog stanja, neosudjivan.

K r i v i   s u: 
      **Zato što su:**



optuženi M. N.u periodu od 27.10.2011. godine do 2.07.2012. godine u mjestu Crkvine – Opština Kolašin bavio se prodajom robe čiju je proizvodnju neovlašćeno organizovao, na način što je prodavao drveni ugalj koji je proizvodio u tri ćumurane za koju proizvodnju nije bio registrovan kao preduzetnik niti je imao odobrenje za rad nadležnog organa Opštine Kolašin,


čime je izvršio krivično djelo nedozvoljena trgovina iz čl.284.st.2. Krivičnog zakonika


optuženi M. J. u periodu od 27.10.2011. godine do 02.07.2012. godine u mjestu Pčinja – Opština Kolašin bavio se prodajom robe čiju je proizvodnju neovlašćeno organizovao, na način što je prodavao drveni ugalj koji je proizvodio u četiri ćumurane za koju proizvodnju nije bio registrovan kao preduzetnik niti je imao odobrenje za rad nadležnog organa Opštine Kolašin,


čime je izvršio krivično djelo nedozvoljena trgovina iz čl. 284.st.2. Krivičnog zakonika.
  Pa im sud primjenom citirane zakonske odredbe te čl. 52, 53 i 54 Krivičnog zakonika i čl.374 ZKP-a, i z r i č e,-



USLOVNU OSUDU
      Kojom okrivljenima utvrdjuje kaznu zatvora u trajanju od po 30 (trideset) dana i istovremeno odredjuje da se ista neće izvršiti ukoliko okrivljeni u roku od 1 (jedne) godine ne počine novo krivično djelo.  
      Obavezuju se okrivljeni da na ime sudskog paušala plate iznos od po 20,00 €, u roku od 15 dana od dana pravosnažnosti presude, a uplatom na žiro-račun br.832-196-94 koji se vodi na ime Osnovnog suda Kolašin.

O b r a z l o ž e nj e
      Optužnim predlogom ODT Kolašin Kt.br.47/12 od 09.08.2012. godine stavljeno je na teret M. N. i M. J. da su počinili krivično djelo nedozvoljena trgovina iz čl.284.st.2. Krivičnog zakonika.  
      U svojoj odbrani na glavnom pretresu okrivljeni M. N. je priznao izvršenje krivičnog djela koje mu se stavlja na teret ističući da u periodu od 27.10.2011 godine pa do 02.07.2012. godine, a prilikom kontrole  republičkog ekološkog inspektora nije imao dozvolu za rad iako je u tri ćumurane proizvodio drveni ugalj. Da je taj posao obavljao sa razloga što mu je to jedini izvor prihoda i da je nakon kontrole inspektora pribavio dozvolu za rad koju sada posjeduje i da će ubuduće raditi na zakonom propisan način.  
      U svojoj odbrani na glavnom pretresu okrivljeni M. J. je priznao izvršenje krivičnog djela koje mu se stavlja na teret ističući da u periodu od 27.10.2011 godine pa do 02.07.2012. godine, a prilikom kontrole  republičkog ekološkog inspektora nije imao dozvolu za rad iako je u tri ćumurane proizvodio drveni ugalj. Da je taj posao obavljao sa razloga što mu je to jedini izvor prihoda i da je nakon kontrole inspektora pribavio dozvolu za rad koju sada posjeduje i da će ubuduće raditi na zakonom propisan način.  
      Obzirom da su okrivljeni u potpunosti prizvali izvršenje krivičnog djela za koje se terete optužnim predlogom ODT-a, a kako nije bilo razloga da se posumnja u istinitost njihovog priznanja,  to je sud uz saglasan predlog stranaka a shodno čl. 458.st.2. ZKP-a donio rešenje da se ne provode dokazi predloženi od strane ODT Kolašin sem onih od kojih zavisi vrsta i mjera krivične sankcije za krivično djelo u pitanju. Tako je sud uvidom u izvod iz kaznene evidencije na ime M. N. izdat od Ispostave Kolašin  utvrdio da je imenovani osudjivan presudom Osnovnog suda u Kolašinu 1994. godine, a uvidom u izvod iz kaznene evidencije na ime M. J.izdat od Ispostave Kolašin utvrdjeno je da imenovani do sada nije osudjivan.  
      Na osnovu navedenog sud je stekao uvjerenje da su okrivljeni M. N. i M. J. u periodu od 27.10.2011 do 02.07.2012. godine bavili se prodajom robe čiju su proizvodnju neovlašćeno organizovali tako što su prodavali drveni ugalj koji su proizvodili u svojim ćumuranama a za koju proizvodnju nijesu bili registrovani kao preduzetnici niti su imali odobrenje za rad nadležnog organa Opštine Kolašin, pa su na taj način postupali sa umišljajem i ujedno ostvarili sve subjektivne i objektivne elemente bića krivičnog djela nedozvoljena trgovina iz čl.284.st.2. Krivičnog zakonika.  
      Odlučujući okrivičnoj sankciji sud je cijenio sve okolnosti koje utiču na njeno pravilno odmjeravanje a koje se odnose na okrivljene i krivično djelo koje im se stavlja na teret a shodno čl.42 Krivičnog zakonika, pa je od olakšavajućih okolnosti našao da su  okrivljeni M. N. i M. J. priznali izvršenje krivičnog djela koje im se stavlja na teret, da su porodične osobe i da imaju maloljetnu djecu, da okrivljeni M. J. do sada nije osudjivan, dok raniju osudjivanost okrivljenog M. N.sud nije uzeo kao otežavajuću okolnost zbog proteka vremena od ranije osudje, tj. od zadnje osude prošao je vremenski period od 18 godina.  
      Obzirom na iznijeto sud je mišljenja da u konkretnom slučaju stoje uslovi za izricanje uslovne osude, te da će se zaprijećenom kaznom zatvora okrivljenima u trajanju od po 30 dana dovoljno uticati na iste da ubuduće ne vrše krivična djela a da je uslovljeni period od jedne godine dovoljno dug u cilju njihove provjere, te da će se izvrčenom uslovnom osudom postići svrha generalne i specijalne prevencije.  
      Shdono čl. 229 ZKP-a sud je obavezao okrivljene M. N. i M. J. na plaćanja sudskog paušala od po 20,00 €, koji iznos je odmjeren obzirom na imovinske prilike okrivljenih, te trajanje i složenost krivičnog postupka.  
      Na osnovu naprijed utvrdjenog činjeničnog stanja, a shodno primjeni citiranih zakonskih odredbi, odlučeno je kao u izreci presude.

OSNOVNI SUD U KOLAŠINU,
Dana, 21.09.2012. godine 
Zapisničar,
PREDSJEDNIK SUDA,
Mrdak Ljiljana s.r.                                                    Arsen
Popović s.r. 
PRAVNA POUKA: Protiv ove presude dozvoljena je žalba u roku od 8. dana od dana
prijema iste, Višem sudu u Bijelom Polju a preko ovog suda.  