K.br.79/12
 
U IME CRNE GORE
      Osnovni sud u Kolašinu kao prvostepeni krivični po predsjedniku suda Arsenu Popoviću kao sudiji pojedincu uz učešće zapisničara Mrdak Ljiljane u krivičnom predmetu protiv optuženog  M.R.iz K., zbog krivičnog djela nedozvoljeno držanje oružja i eksplozivnih materija iz čl.403.st.2. Krivičnog zakonika CG, po optužnom predlogu ODT iz Kolašina Kt.br.48/12 od 22.08.2012. godine, nakon održanog glavnog javnog pretresa dana 31.10.2012. godine u prisustvu ODT iz Kolašina Grujić Vojislava i optuženog M.R. donio je i javno objavio,-

P R E S U D U
Optuženi: 
      **M.R.** , od oca V. i majke Lj. rodj. B., rodjen … godine u K. – B., gdje i živi, Crnogorac, državljanin CG, govori crnogorskim jezikom, po zanimanju poljoprivrednik, neoženjen, završio osnovnu školu, lošeg imovnog stanja, neosudjivan.

K r i v   j e: 
      **Zato što je:**

      Dana 26.07.2012. godine u kući na planini Sinjajevini – Opština Kolašin, neovlašćeno držao vatreno oružje čije držanje je gradjanima zabranjeno na način što je  protivno čl. 10a.st.1. u vezi čl.10.st.2.t.2. i t.6. Zakona o izmjenama i dopunama Zakona o oružju (“Sl.list CG” br. 20 od 15.04.2011. god.) držao vojničku pušku “M 48” fabr.br. M-47-499 i 7 metaka od ove puške kal.7,9 mm, automatsku pušku sa bajonetom M80AB fabr.br.016786-85 i 18 metaka od ove puške kal.7,62 mm,


čime je počinio krivično djelo nedozvoljeno držanje oružja i eksplozivnih materija iz čl.403.st.2. Krivičnog zakonika CG.  Pa mu sud primjenom čl. 52, 53 i 54 Krivičnog zakonika i čl.374 ZKP-a, i z r i č e,-



USLOVNU OSUDU
      Kojom okrivljenom utvrdjuje kaznu zatrova u trajanju od 6 (šest) mjeseci i istovremeno odredjuje da se ista neće izvršiti ukoliko okrivljeni u roku od 2 (dvije) godine ne počini novo krivično djelo.

      Obavezuje se okrivljeni na plaćanje sudskog paušala u iznosu od 30,00 € u roku od 15 dana po pravosnažnosti ove presude pod prijetnjom prinudnog izvršenja, uplatom na žiro-račun br.832-196-94 koji se vodi na ime Osnovnog suda Kolašin.

O b r a z l o ž e nj e
      Optužnim predlogom ODT Kolašin Kt.br.48/12 od 22.08.2012. godine stavljeno je na teret okrivljenom M. R. krivično djelo nedozvoljeno držanje oružja i eksplozivnih materija iz čl. 403.st.2. Krivičnog zakonika CG. ODT iz Kolašina Grujić Vojislav do kraja pretresa ostao je pri podnijetom optužnom aktu, u završnoj riječi predlažući da sud optuženog oglasi krivim i osudi po zakonu.  
      Iznoseći svoju odbranu okrivljeni M.R. priznao je izvršenje krivičnog djela koje mu se stavlja na teret, navodeći  da je dana 26.07.2012. godine od strane ovlašćenih policijskih službenika Ispostave Kolašin izvršen pretres stana čiji je vlasnik a koji se nalazi na planini Sinjajevini i koji koristi ljeti kada izdiže sa stokom. Da je prilikom pretresa pronadjena puška “M 48” i 7 metaka od iste kao i automatska puška sa bajonetom i 18 metaka od te puške. Naveo je  da je automatsku pušku kupio njegov pokojni otac 2000. godine a da je puška “M 48” data njegovom poč. ocu od strane MUP-a, ali da za iste puške ne posjeduje nikakve papire. Istakao je da je predmetne puške koristio jedino prilikom odbrane stoke od napada vukova, te da je znao da iste puške ne smije držati bez odobrenja.  U završnoj riječi okrivljeni je još jednom istakao da priznaje izvršenje krivičnog djela koje mu se stavlja na teret.  
      Obzirom da je okrivljeni u potpunosti priznao izvršenje krivičnog djela za koje se tereti optužnim aktom ODT Kolašin, a kako nije bilo razloga da se posumnja u istinitost njegovog priznanja, to je sud uz saglasan predlog stranaka a shodno čl. 458.st.2. ZKP-a donio rešenje da se ne provode dokazi predloženi od strane ODT Kolašin sem onih od kojih zavisi vrsta i mjera krivične sankcije za krivično djelo u pitanju. Tako je sud pročitao izvod iz kaznene evidencije na ime okrivljenog izdat od Uprave policije – Ispostave Kolašin od 25.09.2012. godine iz kojeg je utvrdio da okrivljeni M.R.do sada nije osudjivan.  
      Iz naprijed navedenog, tj. iz priznanja okrivljenog,  nesporno je utvrdjeno da je M. R.počinio krivično djelo nedozvoljeno držanje oružja i eksplozivnih materija iz čl. 403.st.2. Krivičnog zakonika CG, pa ga je sud za isto djelo oglasio krivim i krivično-pravno odgovornim.  
      Odlučujući o krivičnoj sankciji za okrivljenog sud je cijenio sve okolnsoti koje utiču na odmjeravanje iste a tiču se ličnosti okrivljenog i krivičnog djela koje mu se stavlja na teret, pa je od olakšavajućih okolnosti našao da okrivljeni do sada nije osudjivan što ukazuje na njegovo pozitivno vladanje u društvu i da je priznao krivično djelo koje mu se stavlja na teret, dok otežavajućih okolnosti nije bilo. Obzirom na iznijeto sud je mišljenja da u konkretnom slučaju stoje uslovi za izricanje uslovne osude, te da će se  zaprijećenom kaznom zatvora u trajanju od šest mjeseci dovoljno uticati na okrivljenog da ubuduće ne vrši krivična djela a da je uslovljeni period od dvije godine dovoljno dug u cilju njegove provjere, i da će se  izrečenom uslovnom osudom postići svrha generalne i specijalne prevencije.  
      Shodno čl.229 ZKP-a okrivljeni je obavezan na plaćanje sudskog paušala u iznosu od 30,00 € koji iznos je srazmjeran dužini trajanja postupka i imovinskim prilikama okrivljenog, a koje troškove je okrivljeni izazvao izvršenjem krivičnog djela.  
      Na osnovu izloženog je odlučeno kao u izreci presude.

OSNOVNI SUD U KOLAŠINU,
Dana, 31.10.2012. godine 
Zapisničar,
PREDSJEDNIK SUDA,
Mrdak Ljiljana     s.r.
Arsen Popović s.r. 
PRAVNA POUKA: Protiv ove presude dozvoljena je žalba u roku od 8 dana od
dana prijema pismenog otpravka, Višem sudu u Bijelom Polju a preko ovog suda.  