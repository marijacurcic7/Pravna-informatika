
K.br.81/12 
U IME CRNE GORE
      Osnovni sud u Kolašinu kao prvostepeni krivični po predsjedniku suda Arsenu Popoviću kao sudiji pojedincu uz učešće zapisničara Mrdak Ljiljane u krivičnom predmetu protiv optuženog M.D. iz B. K. – Opština K., zbog krivičnog djela nedozvoljeno držanje oružja i eksplozivnih materija iz čl.403.st.1. Krivičnog zakonika, po optužnom predlogu ODT iz Kolašina Kt.br.66/12 od 13.09.2012. godine, nakon održanog glavnog javnog pretresa dana 24.12.2012. godine u prisustvu ODT Kolašin Grujić Vojislava i optuženog M. D., donio je i javno objavio,-

P R E S U D U
      **Optuženi:**

           M. D.od oca B. i majke M. rodj. Dj., rodjen .... godine u B.
K.– Opština K., gdje je i nastanjen, Crnogorac, državljanin CG, nezaposlen,
oženjen, otac 4 djece, završio srednju školu, lošeg imovnog stanja.  
K r i v   j e: 
           Zato što je: 
      Dana 21.08.2012. godine u porodičnoj kući u mjestu B. K.  \- Opština K. neovlašćeno držao eksplozivne materije na način što je protivno čl.38 Zakona o eksplozivnim materijama („Sl.list CG“ br. 49 od 15.08.2012. godine) bez dozvole za nabavku neovlašćeno držao dva štapina privrednog eksploziva marke „Amonex trayal 036“ ukupne mase 0,395 grama,


čime je izvršio krivično djelo nedozvoljeno držanje ooružja i eksplozivnih materija iz čl. 403.st.1. Krivičnog zakonika.  Pa mu sud primjenom citirane zakonske odredbe te čl.229 i 374 ZKP-a i čl.52, 53 i 54 Krivičnog zakonika, i z r i č e,-



USLOVNU OSUDU
      Kojom okrivljenom M. D.utvrdjuje kaznu zatvora u trajanju od 6 (šest) mjeseci i istovremeno odredjuje da se ista neće izvršiti ukoliko okrivljeni u roku od 1 (jedne) godine ne počini novo krivično djelo.

      Obavezuje se okrivljeni da na ime sudskog paušala plati iznos od 30,00 € uplatom na žiro-račun br. 832-196-94 koji se vodi na ime Osnovnog suda Kolašin, a u roku od 15 dana od dana pravosnažnosti ove presude pod prijetnjom prinudnog izvršenja.

O b r a z l o ž e nj e
      Optužnim predlogom ODT Kolašin Kt.br.66/12 od 13.09.2012. godine stavljeno je na teret M. D. da je počinio krivično djelo nedozvoljeno držanje oružja i eksplozivnih materija iz čl.403.st.1. Krivičnog zakonika. ODT Grujić Vojislav u završnoj riječi je precizirao činjenični opis djela i istakao da ostaje pri podnijetom optužnom aktu predlažući da sud optuženog oglasi krivim i osudi po zakonu.

      Okrivljeni M. D. u svojoj odbrani datoj na glavnom pretresu priznao je izvršenje krivičnog djela koje mu se stavlja na teret navodeći da je tačno da je dana 13.09.2012. godine patrola policije iz Kolašina prilikom pretresa njegove kuće našla dva štiha dinamita koje je prije dvadesetak godina nabavio njegov poč.otac. Istakao je da je bio svjestan svoje obaveze da taj dinamit preda još mnogo ranije policiji u Kolašinu jer je znao da on kod sebe ne može držati eksploziv te vrste. U završnoj riječi je istakao da  priznaje izvršenje krivičnog djela uz obećanje da do takve situacije ubuduće neće doći.

      Obzirom na činjenicu da je okrivljeni u potpunosti priznao izvršenje krivičnog djela za koje se teret optužnim predlogom ODT Kolašin, a kako nije bilo razloga da sud posumnja u istinitost njegovog priznanja, to je shodno čl.458.st.2. ZKP-a a uz predhodnu saglasnost stranaka doneseno rešenje da se ne izvode dokazi predloženi u optužnom aktu ODT-a.

      Na osnovu naprijed navedenog sud je izveo zaključak da je optuženi M. D.dana 21.08.2012. godine u svojoj porodičnoj kući neovlašćeno držao eksplozivne materije i to protivno čl. 38 Zakona o eksplozivnim materijama, te da je kritične prilike postupao sa umišljajem kao elementom vinosti sa razloga što je znao da se ta vrsta eksplozivnih materija nemože držati u svom priteženju, pa je na navedeni način ostvario sve subjektivne i objektivne elemente bića krivičnog djela u pitanju zbog čega ga je sud oglasio krivim i krivično-pravno odgovornim.

      Odlučujući o krivičnoj sankciji za okrivljenog sud je  cijenio sve okolnosti koje utiču na njeno pravilno odmjeravanje a koje se odnose na ličnost okrivljenog i krivično djelo koje mu se stavlja na teret, pa je tako od olakšavajućih okolnosti nadjeno da je okrivljeni porodična osoba i otac četvoro djece, da je priznao izvršenje krivičnog djela koje mu se stavlja na teret, te da je u pitanju osoba starije životne dobi. Obzirom na iznijeto sud je našao da postoje uslovi za izricanje uslovne osude smatrajući da će se sa zaprijećenom kaznom zatvora u trajanju od šest mjeseci  dovoljno uticati na okrivljenog da ubuduće ne vrši krivična djela, a da je uslovljeni period od jedne godine dovoljno dug u cilju provjere okrivljenog. Sa izrečenom uslovnom osudom će se po mišljenju suda postići svrha propisivanja i izricanja krivičnih sankcija, a ista je srazmjerna težini počinjenog krivičnog djela.

      Shodno čl.229 ZKP-a sud je obavezao okrivljenog na plaćanje sudskog paušala u iznosu od 30,00 €, koji iznos je srazmjeran dužini trajanja postupka i imovinskim prilikama okrivljenog, dok troškova krivičnog postupka nije bilo.

      Na osnovu naprijed navedenog, a primjenom citiranih zakonskih odredbi, odlučeno je kao u izreci presude.

OSNOVNI SUD U KOLAŠINU,
Dana, 24.12.2012. godine 
Zapisničar,
PREDSJEDNIK SUDA,
Mrdak Ljiljana     s.r.
Arsen Popović s.r. 
PRAVNA POUKA: Protiv ove presude dozvoljena je žalba u roku od 8. dana od dana
prijema iste, Višem sudu u Bijelom Polju a preko ovog suda.  