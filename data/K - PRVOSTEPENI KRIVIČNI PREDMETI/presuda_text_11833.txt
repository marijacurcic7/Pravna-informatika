
K.br.86/12 
U IME CRNE GORE
      Osnovni sud u Kolašinu kao prvostepeni krivični po predsjedniku suda Arsenu Popoviću uz učešće zapisničara Mrdak Ljiljane u krivičnom predmetu protiv optuženog J.D. iz K. zbog krivičnog djela laka tjelesna povreda iz čl.152.st.2. u vezi st.1. Krivičnog zakonika po optužnom predlogu ODT iz Kolašina Kt.br.68/12 od 01.10.2012. godine, nakon održanog glavnog javnog pretresa dana 22.11.2012. godine u prisustvu ODT iz Kolašina Grujić Vojislava iz Kolašina i optuženoj J. D., donio je i javno objavio,-

P R E S U D U
      **Optuženi:**

           J.D., od oca D. i majke S.rodj. J., rodjen …. godine u
Kolašinu, gdje je i nastanjen – Ul. D. Dj. bb, Crnogorac, državljanin CG,
govori crnogorskim jezikom, pismen, završio srednju školu, po zanimanju
hemijski tehničar, neoženjen, srednjeg imovnog stanja, osudjivan.  
K r i v   j e: 
           Zato što je: 
      Dana 02.09.2012. godine u kafani “K.” u mjestu Bakoviće – Opština Kolašin lako tjelesno povrijedio oštećenog V. M. na način što ga je staklenom čašom, sredstvom podobnim da tijelo teško povrijedi ili zdravlje teško naruši gadjao i pogodio u predjelu iznad lijevog oka nanijevši mu laku tjelesnu povredu u vidu rane razderotine kože iznad lijevog očnog predjela te krvnog podliva kože oko lijevog očnog predjela,


čime je izvršio krivično djelo laka tjelesna povreda iz čl.152.st.2. u vezi st.1. Krivičnog zakonika.  Pa ga sud primjenom čl.39 Krivičnog zakonika i čl.229 i 374 ZKP-a,-



O S U DJ U J E
      Na novčanu kaznu u iznosu od 1.200,00 €, koju je okrivljeni dužan platiti u roku od tri mjeseca od dana pravosnažnosti ove presude, uplatom na žiro-račun br. 832-196-94 koji se vodi na ime Osnovnog suda Kolašin.  
      Ukoliko okrivljeni ne plati novčanu kaznu u ostavljenom roku, sud će novčanu kaznu zamjeniti kaznom zatvora tako što će za svakih započetih 25,00 € novčane kazne odrediti jedan dan zatvora. Za slučaj da okrivljeni plati samo dio novčane kazne sud će ostatak kazne srazmjerno zamjeniti kaznom zatvora.

      Obavezuje se okrivljeni na plaćanje troškova krivičnog postupka u iznosu od 60,50 € i na plaćanje sudskog paušala u iznosu od 30,00 €, uplatom na žiro-račun br. 832-196-94 koji se vodi na ime Osnovnog suda Kolašin, a u roku od 15 dana od dana pravosnažnosti ove presude pod prijetnjom prinudnog izvršenja.

      Oštećeni V. M.iz K. upućuje se na parnični postupak radi ostvarenja svog imovinsko-pravnog zahtjeva.

O b r a z l o ž e nj e
      Optužnim predlogom ODT Kolašin Kt.br.68/12 od 02.10.2012. godine stavjeno je na teret okrivljenom J. D. krivično djelo laka tjelesna povreda iz čl. 152.st.2. u vezi st.1. Krivičnog zakonika. Pri podnijetom optužnom predlogu do okončanja glavnog pretresa ostao je ODT Grujić Vojislav, u završnoj riječi predlažući da sud optuženog oglasi krivim i osudi po zakonu.  
      Iznoseći svoju odbranu na glavnom pretresu održanom 22.11.2012. godine okrivljeni J.D. priznao je izvršenje krivičnog djela koje mu se stavlja na teret i u bitnom je naveo da je dana 02.09.2012. godine bio i kafani “K.” u mjestu Bakovići – Opština Kolašin zajedno sa svojim drugovima A.M. i D. F.i da su svi trojica bili u pripitom stanju. Da je u jednom trenutku izmedju njega i njegovih drugova sa jedne strane i oštećenog V. M. i njegovih drugova sa druge strane došlo do verbalnog konflikta a kasnije i tuče, te da je on u jednom trenutku oštećenog V. M. gadjao staklenom čašom i istog pogodio u predjelu lijevog oka. Pojasnio je da zbog pripitog stanja u kojem se nalazio  jedno vrijeme nije znao da je udario čašom oštećenog ali da su mu to kasnije rekli očevidci kao i njegovi drugovi a nakon čega se sjetio i sam spornog dogadjaja. Naveo je da mu je žao što se sve odigralo na takav način a posebno pri činjenici da je V. M. u tom dogadjaju zadobio tjelesne povrede. U završnoj riječi okrivljeni je još jednom istakao da priznaje izvršenje krivičnog djela koje mu se stavlja na teret.  
      Obzirom da je okrivljeni u potpunosti priznao izvršenje krivičnog djela za koje se tereti optužnim aktom ODT, a kako nije bilo razloga da sud posumnja u istinitost njegovog priznanja, to se uz saglasan predlog stranaka a shodno čl. 458.st.2. ZKP-a donijelo rešenje da se ne provode dokazi predloženi od strane ODT Kolašin sem onih od kojih zavisi  vrsta i mjera krivične sankcije za krivično djelo u pitanju. Tako je sud po saglasnom predlogu stranaka pročitao iskaz oštećenog V. M.koji je u svom iskazu pred ODT Kolašin u bitnom naveo da je dana 02.09.2012. godine bio u kafani “K.” u mjestu Bakovići – Opština Kolašin, da su te noći u lokalu bili J.D., A. M. i D. F. koji su bili u pijanom stanju a koji su čitavo vrijeme izazivali konflikt sa gostima kafane, da bi u jednom trenutku došlo i do tuče sa istima, te da ga je u jednom trenutku J. D.gadjao staklenom čašom od viskija kojom ga je udario u predjelu iznad lijevog oka. Pridružio se krivičnom gonjenju protiv J. D. i prema istom postavio imovinsko-pravni zahtjev koji nije opredjelio. Sud je  izvršio uvid i u presudu Osnovnog suda u Kolašinu K.br.77/12 od 19.10.2012. godine koja je postala pravosnažna 16.11.2012. godine, a iz koje je utvrdjeno da je J.D. osudjivan presudom Osnovnog suda u Kolašinu za krivično djelo napad na službeno lice u vršenju službene dužnosti iz čl.376.st.3. u vezi st.1. i 2 Krivičnog zakonika i da je za isto dobio uslovnu osudu u trajanju od šest mjeseci sa rokom provjere od dvije godine.  
      Obzirom na prednje, a na osnovu priznanja krivičnog djela od strane okrivljenog i iskaza oštećenog, nesumnjivo je utvrdjeno da je okrivljeni J. D. dana 02.09.2012. godine u kafani “K.” u mjestu Bakovići – Opština Kolašin lako tjelesno povrijedio oštećenog V. M. tako što je istog gadjao i pogodio staklenom čašom u predjelu iznad lijevog oka. Okrivljeni je kritične prilike postupao sa umišljajem kao oblikom vinosti jer je isti bio svjestan da povredu oštećenom nanosi sredstvom podobnim da tijelo teško povrijedi ili zdravlje teško naruši,  a u opisanim radnjama okrivljenog stiču se sva bitna obilježja krivičnog djela laka tjelesna povreda iz čl. 152.st.2. u vezi st.1. Krivičnog zakonika, pa ga je sud za isto djelo oglasio krivim i krivično-pravno odgovornim.  
      Prilikom odmjeravanja kazne okrivljenom sud je cijenio sve okolnosti u smislu čl. 42 Krivičnog zakonika pa je našao od olakšavajućih okolnosti da je okrivljeni priznao izvršenje krivičnog djela za koje se tereti i da je relativno mlada osoba, dok je otežavajuća okolnost ranija osudjivanost okrivljenog. Obzirom na iznijeto sud je mišljenja da će izrečena novčana kazna uticati na okrivljenog da ubuduće ne vrši krivična djela i da će se istom postići svrha generalne i specijalne prevencije.  
      Shodno čl.229 ZKP-a obavezan je okrivljeni na plaćanje troškova krivičnog postupka u iznosu od 60,50 € koji troškovi se odnose za izvršeno medicinsko vještačenje,  te plaćanje sudskog paušala u iznosu od 30,00 € koji je odmjeren obzirom na imovinske prilike okrivljenog, trajanje i složenost postupka.  
      Shodno čl. 239 ZKP-a sud je oštećenog V. M.iz K.uputio na parnični postupak radi ostvarenja imovinsko-pravnog zahtjeva, jer isti tokom postupka nije opredjeljen.  
      Na osnovu izloženog, a shodno čl.374 ZKP-a odlučeno je kao u izreci presude.

OSNOVNI SUD U KOLAŠINU,
Dana, 22.11.2012. godine 
Zapisničar,
PREDSJEDNIK SUDA,
Mrdak Ljiljana s.r                                                  Arsen
Popović s.r. 
PRAVNA POUKA: protiv ove presude može se podnijeti žalba u roku od 8. dana od
dana prijema iste, Višem sudu u Bijelom Polju a preko ovog suda.  