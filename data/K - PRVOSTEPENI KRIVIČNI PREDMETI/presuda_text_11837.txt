
K.br.101/12 
U IME CRNE GORE
      Osnovni sud u Kolašinu kao prvostepeni krivični po predsjedniku suda Arsenu Popoviću kao sudiji pojedincu uz učešće zapisničara Mrdak Ljiljane u krivičnom predmetu protiv optuženog Š. S.iz K. zbog krivičnog djela laka tjelesna povreda iz čl. 152.st.2. u vezi st.1. Krivičnog zakonika, po optužnom  predlogu ODT iz Kolašina Kt.br.77/12 od 02.11.2012. godine, nakon održanog glavnog javnog pretresa u prisustvu ODT Kolašin Grujić Vojislava i optuženog Š. S., dana 20.11.2012. godine donio je i javno objavio,-

P R E S U D U
      **Optuženi:**

           Š. S. zv. “P.” od oca M. i majke M. rodj. V., rodjen …. godine
u K.gdje i živi – P., Crnogorac, Državljanin CG, govori crnogorskim jezikom,
nezaposlen, neoženjen, pismen, završio srednju školu, srednjeg imovnog stanja,
osudjivan.  
K r i v   j e: 
      **Zato što je:**

      Dana 14.10.2012. godine, oko 22 časa u ugostiteljskom objektu “Langolo” u Ul. IV Proleterske u Kolašinu, lako tjelesno povrijedio oštećenog T. V. na način što ga je drvenom šankerskom stolicom, sredstvom podobnim da tijelo teško povrijedi ili zdravlje teško naruši, udario u predjelu podlaktice lijeve ruke nanijevši mu tom prilikom laku tjelesnu povredu manifestovanu u vidu ogrebotine kože i podlaktice lijeve ruke,


čime je izvršio krivično djelo laka tjelesna povreda iz čl. 152.st.2. u vezi st.1. Krivičnog zakonika.

Pa ga sud primjenom citirane zakonske odredbe te čl.4, 32, 36 i 42 Krivičnog
zakonika, te čl.229 i 374 ZKP-a,-  
O S U DJ U J E
      Na kaznu zatvora u trajanju od 2 (dva) mjeseca, koju će kaznu izdržati po pravosnažnosti ove presude.  
      Obavezuje se okrivljeni na plaćanje troškova krivičnog postupka u iznosu od 60,50 € i sudskog paušala u iznosu od 30,00€, uplatom na žiro-račun br. 832-196-94 koji se vodi na ime Osnovnog suda Kolašin, a prednje u roku od 15 dana od dana pravosnažnosti ove presude pod prijetnjom prinudnog izvršenja.

      Oštećeni T. V.iz K. upućuje se na parnični postupak radi ostvarenja svog imovinsko-pravnog zahtjeva.

O b r a z l o ž e nj e
      ODT iz Kolašina je optužnim predlogom Kt.br.77/12 od 02.11.2012. godine stavio na teret optuženom Š.S.da je počinio krivično djelo laka tjelesna povreda iz čl.152.st.2. u vezi st.1. Krivičnog zakonika. Pri podnijetom optužnom predlogu do okončanja glavnog pretresa ostao je ODT Grujić Vojislav, u završnoj riječi predlažući da sud optuženog oglasi krivim i osudi po zakonu.  
      Okrivljeni Š. S.u svojoj odbrani je u cjelosti priznao izvršenje krivičnog djela koje mu je stavljeno na teret, navodeći da je dana 14.10.2012. godine oko 22,00 časa bio u Ugostiteljskom objektu “Langolo” koji se nalazi u Ul. IV Proleterske u Kolašinu, da je tada bio pod dejstvom alkohola i da je drvenom stolicom udario oštećenog T.V. i to u predjelu lijeve podlaktice. Naveo je da je sa oštećenim T. V. uvijek bio u korektnim odnosima pa čak i prijateljskim ali da je zbog konzumiranja alkohola kritičnog dana došao u konflikt sa istim zbog čega se kaje i ističe da mu je žao što se sve odigralo na takav način. Naveo je da je do sada više puta osudjivan i to nekoliko puta uslovno a dva puta kaznom zatvora, zadnji put zbog pokušaja ubistva i napada na službeno lice. U završnoj riječi je još jednom ponovio da ističe žaljenje zbog dogadjaja koji se odigrao a ocjenu svoje krivično-pravne odgovornosti prepuštio je sudu.  
      Obzirom da je okrivljeni u potpunosti priznao izvršenje krivičnog djela za koje se tereti optužnim aktom ODT, a kako nije bilo razloga da se posumnja u istinitost njegovog priznanja, to je sud uz saglasan predlog stranaka a shodno čl. 458.st.2. ZKP-a donio rešenje da se ne provode dokazi predloženi od strane ODT Kolašin sem onih od kojih zavisi vrsta i mjera krivične sankcije za krivično djelo u pitanju. Tako je sud po saglasnom predlogu stranaka pročitao iskaz oštećenog T. V.dat na zapisniku kod ODT Kolašin, u kojem iskazu je oštećeni u bitnom naveo da se dana 14.10.2012. godine nalazio u Lokalu “Langolo” koji je vlasništvo njegove majke. Da se u lokalu u jednom trenutku nalazio Š.S.koji je bio u vidno pijanom stanju da bi isti u jednom trenutku uzeo drvenu šankersku stolicu i zamahnuo u njegovom pravcu te ga istom stolicom pogodio u ruku i to u predjelu lijeve podlaktice. Pridružio se krivičnom gonjenju protiv okrivljenog i naveo da će imovinsko-pravni zahtjev ostvariti u posebnom postupku.  
      Na osnovu naprijed navedenog, iz priznanja krivičnog djela od strane okrivljenog i iskaza oštećenog, utvrdjeno je da je okrivljeni dana 14.10.2012. godine u Ugostiteljskom objektu “Langolo” u Ul. IV Proleterske u Kolašinu, drvenom šankerskom stolicom lako tjelesno povrijedio oštećenog T. V. te da je tom prilikom postupao umišljajno, a na opisani način u radnjama okrivljenog stiču se sva bitna obilježja krivičnog djela laka tjelesna povreda iz čl. 152.st.2. u vezi st.1. Krivičnog zakonika, pa je sud okrivljenog Š. S.oglasio krivim i krivično-pravno odgovornim.  
      Prilikom odmjeravanja kazne okrivljenom sud je cijenio sve okolnosti u smislu čl. 42 Krivičnog zakonika, pa je na strani okrivljenog kao otežavajuću okolnost utvrdio njegovu raniju osudjivanost, dok je od olakšavajućih okolnosti kod okrivljenog sud našao da je isti priznao izvršenje krivičnog djela za koje se tereti. Obzirom na iznijeto sud je mišljenja da je izrečena zatvorska kazna srazmjerna težini počinjenog djela i stepenu krivično-pravne odgovornosti okrivljenog, te da je za očekivati da će visina kazne od dva mjeseca uticati na okrivljenog da ubuduće ne vrši krivična djela i da će se istom postići svrha generalne i specijalne prevencije.  
      Shodno čl. 229 ZKP-a okrivljeni je obavezan da plati troškove krivičnog postupka u iznosu od 60,50 € koji troškovi se odnose na izvršeno vještačenje medicinske struke, te plaćanje sudskog paušala u iznosu od 30,00 € a koji iznos je odmjeren obzirom na trajanje i složenost krivičnog postupka.  
      Shodno čl. 239 ZKP-a sud je oštećenog T.V. uputio na parnični postupak radi ostvarenja svog imovinsko-pravnog zahtjeva.  
      Na osnovu izloženog, a shodno čl. 374 ZKP-a, odlučeno je kao u izreci presude.

OSNOVNI SUD U KOLAŠINU,
Dana, 20.11.2012. godine 
Zapisničar,                                                      PREDSJEDNIK
SUDA,
Mrdak Ljiljana                                                     Arsen
Popović 