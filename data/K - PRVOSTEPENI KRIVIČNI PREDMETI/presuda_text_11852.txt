

 
                                                                                                                              K. br.160/11

                                                       U IME CRNE GORE 
        Osnovni sud u Pljevljima kao prvostepeni krivični sud po sudiji Branku Pejoviću uz sudjelovanje Đondović Milenke kao zapisničara u krivičnom predmetu protiv okrivljenog A. S. iz S. V. opština P., zbog krivičnog djela napad na službeno lice u vršenju službene dužnosti iz čl. 376 st.1 Krivičnog zakonika po Optužnom predlogu ODT Pljevlja Kt. br. 149/11 od  01.07.2011 godine, nakon održanog glavnog i javnog pretresa u prisustvu zamjenika  ODT Pljevlja Tomčić Milivoja, okrivljenog i oštećenog, dana 30.11.2011. godine donio je i javno objavio,

P R E S U D U 
        Okrivljeni **A. S.,**  JMBG ..., od oca Dž. i majke A. rođ. S. rođen dana ... godine u P., živi u selu Vilići, državljanin CG, po zanimanju elektromehaničar, neoženjen, bez djece, pismen, završio III stepen srednje škole, vojsku služio u N. 2001. godine, vodi se u VE, živi od zarade, ranije ne osuđivan

                                                                 K r i v   j
e  
        Što je:  
        Dana 12.05.2011. godine, oko 17,30 h, u mjestu Z., opština P., prijetio da će napastti na službeno lice - ovlašćenog policijskog službenika UP PJ P., Š. D. u vršenju poslova javne bezbjednosti, na način što je dok su policijski službenici - oštećeni Š. i S. R. vršili kontrolu vozila i vozača na putnom pravcu P. - Đ. T., kada su zaustavili vozilo kojim je upravljao okrivljeni i kada su mu saopštili da je počinio prekršaj zbog neposjedovanja isprava i vožnje u alkoholisanom stanju, i dok su sačinjavali zapisnik okrivljeni se oštećenom obratio prijetećim riječima "piši Š., nisam ja pička kao ti, jebem ti majku, jebaću ti majku, glavu ću ti otkinuti, ubiću te bratami, krvi ću ti se napiti, zapamtićeš me za ovo, platićeš mi sigurno" a uz to cijelo vrijeme pokazujući rukama kako će mu glavu otkinuti pojašnjavajući riječima " Ovako ću ti glavu otkinuti" izazivajući ga na tuču,-  
        čime je izvršio krivično djelo napad na službeno lice u vršenju službene dužnosti iz čl.376st.3 u vezi   st.1 Krivičnog zakonika

        pa mu sud na osnovu već citiranog zakonskog propisa, a primjenom članova 4, 5, 13, 15, 32, 33, 36, 42, 53 i 54 krivičnog zakonika i članova 226 i 229 ZKP CG  i z r i č e,

                                                            USLOVNU OSUDU 
        Stim da mu utvrđuje kaznu zatvora u trajanju od 6 (šest) mjeseci i istovremeno određuje da se ista neće izvršiti ukoliko okrivljeni u roku od godinu dana ne izvrši novo krivično djelo.  
        Okrivljeni se obavezuje da na ime troškova vođenja krrivičnog postupka plati ovom sudu iznos od 62,50 eura, a na ime paušala iznos od 27,50 eura, a ovo u roku od 15 dana po pravnosnažnosti presude, pod prijetnjom prinudnog izvršenja.

O b r a z l o ž e nj e 
        Osnovno državno tužilaštvo iz Pljevalja optužnim predlogom Kt. br. 149/11 od 01.07.2011. godine, optužilo je okrivljenog A. S. iz P. zbog krivičnog djela napad na službeno lice u vršenju službene dužnosti iz čl. 376sr.3 u vezi st.1 krivičnog zakonika, navodeći da je okrivljeni krivično djelo izvršio na način mjesto i vrijeme kako je to opisano u izreci ove presude.  
        U završnoj riječi zamjenik ODT Pljevlja je u cjelosti ostao pri podnesenom optužnom predlogu i predložio da sud okrivljenog oglasi krivim i osudi po zakonu.  
        Svjedok - oštećeni Š. D. u završnoj riječi nije se pridružio krivičnom gonjenju protiv okrivljenog niti je istakao imovinsko-pravni zahtjev.  
        Okrivljeni A. S. u svoju odbranu pred OSL policije, a u prisustvu svog branioca, le istakao da je zaposlen kod V. i da je kritičnog dana dobio prekomandu iz N. u P. Pošto je došao u P. i dovezao jednog druga do kuće pošao je prema svojoj kući u selo V. Krećući se putnim pravcem prema selu, jednog momenta je iza sebe začuo sirenu policijskog vozila, pa se on odmah zaustavio sa vozilom. Iz policijskog vozila su izašla dvojica policajaca grubo se njemu obraćajući. Tražili su mu dokumenta na uvid, a on im je rekao da nema dokumenta jer mu vozilo nije bilo registrovano. Prepoznao je oštećenog Š. sa kojim je i ranije imao konflikt, pa mu policajci daju da duva alkotest, međutim on na to ne pristaje pošto je vojno lice, a oni ga sprovode u stanicu policije.  
        Ističe da je njegov odnos sa policijom na licu mjesta bio korektan i da nije policajce vrijeđao niti psovao niti im prijetio. Dodao je u predmetu istrage da je bio u pripitom stanju.  
        U završnoj riječi je istakao da se osjeća krivim, da priznaje krivicu, da se kaje što je ovo uradio pa je na kraju zamolio sud da ga što blaže kazni, a obećava da se ovo neće ponoviti.  
        U dokaznom postupku sud je saslušao svjedoka-oštećenog Š. D., pročitao iskaz svjedoka S. R. i pročitao izvještaj iz KE za okrivljeno.  
        Svjedok- oštećeni Š. D. u predmetu istrage je istakao da je kritičnog dana sa kolegom S. R. bio u patroli i da su kontrolisali saobraćaj na putnom pravcu P. - K. U mjestu Z. zaustavili su vozilo "G." crvene boje kojim je upravljao okrivljeni, a iz razloga što je prethodno okrivljeni pretekao nekoliko vozila na mjestu gdje to nije dozvoljeno. Od okrivljenog su tražili da im pokaže dokumenta, međutim okrivljeni je rekao da nema dokumenata, pa su pokušali da ga podvrgnu alkotestiranju, što je okrivljeni odbio. Naredili su mu da uđe u službeno vozilo policije radi privodjenja u stanicu policije. On se opirao i kada je oštećeni počeo da popunjava zapisnik okrivljeni mu je uputio sledeće riječi: piši Š. nijesam ja pička kao ti, jeben ti majku, jebaću ti majku, glavu ću ti otkinuti, ubiću te, brata mi krvi ću ti se napiti, zapamtićeš me za ovo, platićeš mi sigurno" i cijelo vrijeme dok je izgovarao ove riječi okrivljeni je pokazivao rukama kako će mu otkinuti glavu govoreći "ovako ću ti otkinuti glavu". Takodje ga je izazivao na tuču. Dalje dodaje da je okrivljeni bio u dosta pijanom stanju. Posebno ističe da okrivljeni nijednog momenta nije njima prišao sa namjerom da se sa njima fizički obračuna, već je samo psovao i prijetio kako je već i istakao.


        U završnoj riječi oštećeni je istakao da se  se ne pridružuje krivičnom gonjenju protiv okrivljenog niti ističe imovinsko-pravni zahtjev.  
        I svjedok S. R. je potvrdio navode ošećenog da je okrivljeni kritične prilike oštećenom uputio riječi prijeteće i uvredljive sadržine: "piši Š. nijesam ja pička kao ti, jebem ti majku, jebaću ti majku, glavu ću ti otkinuti, ubiću te, brata mi krvi ću ti se napiti, zapamtićeš me za ovo, platićeš mi sigurno". Svo vrijeme dok je okrivljeni ovo izgovarao, pokazivao je rukama kako će oštećenom otkinuti glavu. Nakon toga okrivljenog su predali drugoj patroli radi privođenja u stanicu policije.  
        Sud je u cjelosti prihvatio iskaz svjedoka- oštećenog kao i svjedoka S. R. smatrajući da su svjedoci objektivno svjedočili.  
        Iz izvještaja iz KE za okrivljenog sud je utvrdio da okrivljeni ranije nije osuđivan.  
        Kod ovakvog činjeničnog stanja, na osnovu svih izvedenih dokaza, kao i na osnovu potpunog priznanja okrivljenog na glavnom pretresu u završnoj riječi, sud je utvrdio da se u radnjama okrivljenog stiču svi bitni elementi bića krivičnog djela koje se okrivljenom stavlja na teret, jer je sud na osnovu svih izvedenih dokaza utvrdio da je okrivljeni ozbiljno zaprijetio da će napasti oštećenog koji je postupao kao službeno lice u vršenju poslova javne bezbjednosti, govoreći mu da će ga ubiti, da će mu otkinuti glavu i da će mu se krvi napiti.  
        Prilikom određivanja vrste kazne i prilikom odmjeravanja njene visine, sud je u okviru opšte svrhe krivičnih sankcija, cijenio i svrhu uslovne osude, pa je mišljenja da nije neophodno radi krivično-pravne zaštite protiv okrivljenog izricati drugu vrstu kazne jer se opravdano može očekivati da će samo upozorenje uz prijetnju kaznom, dovoljno uticati na okrivljenog da više ne vrši krivična djela. Pri tome sud je kao olakšavajuće okolnosti okrivljenom uzeo u obzir činjenicu da je okrivljeni mlad čovjek, da ranije nije osuđivan, da je bio u alkoholisanom stanju, da je izrazio kajanje, da je u završnoj riječi priznao izvršenje krivičnog djela te da se oštećeni protiv njega nije pridružio krivičnom gonjenju, pa je na kraju sud mišljenja da je izrečena krivična sankcija optuženom adekvatna i primjerena stepenu društvene opasnosti, konkretno učinjenog djela, samog učinioca kao i nastalim posledicama, te da izrečena sankcija prema okrivljenom predstavlja onu mjeru koja je neophodna da bi se prema okrivljenom ostvarila svrha kažnjavanja propisana članom 32 Krivičnog zakonika.  
        U smislu članova 226 i 229 ZKP CG sud le obavezao okrivljenog da na ime troškova vođenja krivičnog postupka plati ovom sudu iznos od 62,50 eura, a isti iznos predstavlja naknadu i nagradu branioca okrivljenog za odbranu po sližbenoj dužnosti u predkrivičnom postupku, a iznos paušala od 27,50 eura, sud je odredio imajući u vidu dužinu trajanja i složenost krivičnog postupka, kao i imovno stanje okrivljenog.  
        Sa iznijetih razloga odlučeno je kao u izreci ove presude.

OSNOVNI SUD U PLJEVLJIMA
dana 30.11.2011. godine
Zapisničar
S u d i j a
Đondović Milenka
Branko Pejović  
PRAVNA POUKA :Protiv ove presude dozvoljena je žalba u roku od 8 dana, po
prijemu iste,
                                Višem sudu u Bijelom Polju, a preko ovog suda  
DOSTAVLJENO:
1 x ODT Pljevlja
1 x okrivljenom
4 x u predmet  