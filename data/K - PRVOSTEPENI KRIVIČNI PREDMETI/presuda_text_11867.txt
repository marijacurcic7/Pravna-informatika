K.br.58/12 

U IME CRNE GORE 
      Osnovni sud u Kolašinu kao prvostepeni krivični po sudiji Mirjani Čepić kao sudiji pojedincu uz učešće zapisničara Vrhovac Nade u krivičnom predmetu protiv okrivljenog V. V. iz K., zbog krivičnog djela kradja iz čl. 239.st.1. Krivičnog zakonika CG, a postupajući po optužnom predlogu ODT iz Kolašina Kt.br.27/12 od 05.06.2012. godine nakon održanog glavnog i javnog pretresa, u prisustvu zastupnika optužnog akta   ODT – Kolašin   Grujić Vojislava i optuženog V. V. donio je i javno objavio dana 02.07.2012.god.,-

P R E S U D U 
      **Optuženi:**

            V. V.  jmbg..., od oca M. i majke O. rodj. D., rodjen ....
godine u K., gdje je i nastanjen – D., Crnogorac, državljanin CG, govori
Crnogorskim jezikom, taksista, oženjen otac troje djece, završio srednju
školu, srednjeg imovnog stanja, neosudjivan.  
K r i v   j e: 
      **Zato što je:**

       U noći 29/30.marta 2012. godine u mjestu D., Opština K., tudju pokretnu stvar oduzeo drugom u namjeri da njenim prisvajanjem sebi pribavi protivpranu imovinsku korist na način što je sa placa  pilane za preradu drveta vlasništvo DOO “H.” oduzeo dva rakanca za teretno vozilo dužine 2 metra i šlep-štanglu za vuču u vrijednosti 462,00 € vlasništvo oštećenog P. DOO “H.”, kao I jedan lanac za gumu od skidera vlasništvo R. Z., vrijednosti 330,00 €,


čime je izvršio krivično djelo  kradje iz čl. 239.st.1. Krivičnog zakonika.

Pa sud okrivljenom primjenom citirane zakonske odredbe za navedeno krivično
djelo te čl.2,4,st.2, 32 i 39 Krivičnog zakonika a u vezi sa čl..229 i 374
ZKP-a,  
O S U DJ U J E 
      Na novčanu kaznu u iznosu od 300,00 € (tri stotine eura) koju okrivljeni ima platiti u roku od 3 (tri)  mjeseca po pravosnažnosti presude. Ukoliko okrivljeni ne plati naznačeni iznos novčane kazne u ostavljenom mu roku, ista će biti zamjenjena kaznom zatvora tako što će se za svakih započetih 25,00 € novčane kazne odrediti jedan dan zatvora.  
      Obavezuje se okrivljeni na plaćanje troškova krivičnog postupka u iznosu od 55€, te na plaćanje sudskog paušala u iznosu od 50,00 € koji će uplatiti na žiro-račun Osnovnog suda Kolašin br.832-196-94, a u roku od 15 dana od dana pravosnažnosti ove presude pod prijetnjom prinudnog izvršenja.

O b r a z l o ž e nj e 
      ODT iz Kolašina je svojim optužnim predlogom Kt.br.27/12 od  05.06.2012. godine stavio na teret okrivljenom V. V.  iz K.  da je počinio krivično djelo kradje iz čl. 239.st.1.  Krivičnog zakonika na način mjesto i vrijeme činjenično i pravno opisano izrekom ove presude. Pri podnijetom optužnom predlogu  ODT – Kolašin Grujić Vojislav ostao je do okončanja glavnog pretresa. U završnoj riječi je precizirao optužni predlog na način kako glasi u izreci presude i predložio da sud okrivljenog oglasi krivim i osudi po zakonu.  
      Okrivljeni V. V. u svojoj odbrani datoj na glavnom pretresu održanom dana 21.06.2012. godine , izjavio je da ne priznaje izvršenje krivičnog djela niti prihvata krivicu za isto,  te da ostaje u cjelosti pri odbrani datoj na zapisnik pred ODT Kolašin od 23.05.2012. godine u kojoj je naveo  da se njegova kuća nalazi u mjestu D. u neposrednoj blizini od nekih 200 metara od pilane vlasništvo poč. R. D., sa koje je izvršeno otudjenje metalnih rakanaca koji su krivičnom prijavom njemu stavljeni na teret, da su na livadi koja vodi do njegove kuće bili vidljivi tragovi drljanja po travi iz pravca pilane u pravcu njegove garaže za koje smatra da je izvršilac djela napravio vučući ih do njegove garaže.  Mišljenja je da te metalne djelove nije moglo da vuče malo putničko vozilo, već jedino traktor ili džip. U porodičnoj kući trenutno borave samo njegov sin V. i on. V. pohadja školu i ujutru ide motociklom do iste, te ostavlja otvorenu garažu dok se ne vrati iz škole, kada u nju ostavlja motocikl i zaključava garažu. Nadalje je naveo da on obavlja djelatnost taksi prevoznika pa je na poslu od 7 do 15 časova, a da garažu niko nije mogao otključati osim njih, jer su ključevi dostupni samo njemu i njegovom sinu, ali obzirom da vrata od iste ostaju otvorena u periodu od 8 do 13,30 časova moguće je da je u tom periodu neko iskoristio njihovo odsustvo i dovukao rakanac u njihovu garažu ali da ne sumnja ni na koga kao i da mu nije poznat razlog zašto bi to neko ostavio u njegovoj garaži. Istakao je da je po njegovom mišljenju motiv bio da se baci “ljaga” na njegovo ime. Kada je došla policija on je otključao garažu u kojoj je na vidnom mjestu stajao dio rakanca koji je on kako je naveo tad prvi put vidio, a obzirom da je prvi put policija došla kod njega u kuću on je bio u strahu pa je tom prilikom izjavio da je rakanac pronašao u blizini kuće V. V. u P. prije dvije godine. Napomenuo je da je objekat garaže priključen na električno napajanje ali da u istoj nema nikakvog alata niti vrijednih predmeta pa zato tokom dana i ostaje otvorena. U blizini njegove kuće nalazi se samo prazna kuća njegove tetke i kuća njegovog brata u kojoj sada žive njegovi brataonići. U završnoj riječi je ponovio da se ne osjeća krivim za djelo koje mu se stavlja na teret, jer isto nije počinio, već da je neko iskoristio situaciju da mu je porodica odsutna, on na poslu, a sin u školi.  Obzirom da je livada obrasla lijeskama moguće je da je neko sakrio te djelove pa iskoristio njihovo odsustvo da ih unese u garažu a da je neko dio rakanca ostavio u njegovoj garaži da bi “na njegovo ime nanio ljagu”.  
      U dokaznom postupku sud je saslušao  svjedoka oštećenog R.I.; saslušao svjedoka oštećenog R. Z.; saslušao  svjedoke: Š. G., G. Z. i G. Ž.; pročitao službenu z abilješku Uprave policije – Ispostava K. br. 22/3-24-431 od 02.04.2012. godine i službenu zabilješku br. 22/3-240-434 od 3.04.2012. godine,  pročitao potvrdu Uprave policije – Ispostave K. o privremeno oduzetim predmetima od 30.03.2012. godine; pročitao izvještaj o trasološkom vještačenju Forenzičkog centra br. 244/122-2-1516 od 11.04.2012. godine, pročitao nalaz i mišljenje vještaka finansiske struke R.  P.; izvršio uvid u foto-elaborate Uprave policije – Ispsotave K. br. 22/3-45/12 od 30.03.2012. godine i 22/3-47/12 od 02.04.2012. godine i izvršio vudi u izvod iz KE izdat od strane Uprave policije – ispostave K. br. 245/12-742/2 od 11.06.2012. godine.  
       Svjedok oštećeni R. I. u svom iskazu datom na glavnom pretresu dana 02.07.2012. godine izjavio je da ostaje pri svom iskazu datom pred ODT Kolašin 23.05.2012. godine u kojem je naveo da je on zakonski naslednik njegovog oca R. D. te je na taj način postao i vlasnik preduzeća DOO “H.” u čijem je vlasništvu predmetna pilana.  Dana 30.03.2012. godine radnik na pilani G. Ž. ga je obavjestio da je sa pilane otudjen par rakanaca, lanci od skidera i šlep-štangla koji su stajali na placu ispred pilane, a obzirom da je riječ o predmetima velike težine smatrao je da ih niko nemože oduzeti. Od mjesta gdje su oduzeti predmeti stajali bio je vidljiv trag drljanja po podlozi čitavom dužinom livade, da je po njegovom mišljenju kradja izvršena u večernjim satima obzirom da se na pilani preko dana nalaze radnici koji tu ostaju do 17 časova. Mišljenja je da je kradja izvršena predhodnog dana iz razloga jer su tragovi bili vrlo karakteristični izraženi jer je predhodnog dana bila kiša tako da je zemlja bila vlažna. Pojasnio je da su  na licu mjesta bila dva lanca za skider čiji je vlasnik njegov stric R. Z., da je jedan lanac od strane policije pronadjen i vraćen vlasniku dok drugi lanac nije pronadjen. Na kraju je naveo da se ne pridružuje krivičnom gonjenju prema optuženom niti postavlja imovinsko-pravni zahtjev, u završnoj riječi ističući da ostaje pri navodima datim tokom postupka.  
      Svjedok oštećeni R. Z. u svom iskazu datom na glavnom pretresu dana 02.07.2012. godine naveo je da ostaje u svemu pri iskazu datom pred ODT Kolašin 23.05.2012. godine u kojem je naveo da je on vlasnik lanaca od skidera koji su oduzeti prilikom izvršenja predmetne kradje sa pilane na D., ističući da su se lanci tamo zatekli jer su ostali prilikom čišćenja snijega a da vrijednost istih po njegovom mišljenju iznose oko 800,00 €. Istakao je činjenicu da mu je od strane policije vraćen jedan lanac koji je nadjen u M. T. ,dok je drugi nadjen ispod nekih drva, a da se ne može izjasniti da li su tu lanci bili sakriveni ili su bili gurnuti prilikom čišćenja snijega. Pojasnio je da lanac koji je pronadjen u prostoru pilane nalazio se ispod paleta od drva gdje je bio pomjeren sa mjesta na kojem je prvobitno stajao, te da su lanci  i rakanci dosta teški , da su poterbna dva čovjeka prosječne fizičke snage  da bi ih odvukli sa lica mjesta. Navedeni predmeti po njegovom mišljenju se mogu utovariti u putničko vozilo , ali uz oštećenja istog. Istakao je da se ne pridružuje krivičnom gonjenju prema okrivljenom niti prema istom ističe imovinsko-pravni zahtjev, u završnoj riječi navodeći da u cjelosti ostaje pri navodima datim u toku postupka.  
      U svom iskazu datom na glavnom pretresu dana 21.06.2012. godine svjedok Š. G. naveo je da ostaje pri iskazu datom na zapisnik pred ODT Kolašin dana 23.05.2012. godine, u kojem je naveo da je on zaposlen u Preduzeću DOO “H.”, tačnije u pilani koja posluje u mjestu D. a čiji je vlasnik R.ć I.. Dana 30.03.2012. godine zajedno sa G. Ž. primjetio je da je sa pilane otudjen par rakanaca, lanci za skider i šlep štangla, a da su rakanci bili karakteristični obzirom da su bili udubljeni na vrhu. O izvršenoj kradji obavjestili su vlasnika R. I.,  na licu mjesta bili vidljivi tragovi od vučenja po zemljanoj podlozi, a to obzirom da je zemljište bilo mokro. Posebno je istakao činjencu da radnici zaposleni na pilanu u istoj borave od 8 do 17 časova, te da je on predhodnog dana radio na pilani i da su otudjene stvari tog dana bile na lice mjesta, te da nakon 17 časova na pilani nije ostao niko jer ne postoji zaposleni čuvar.  
      Svjedok G. Z. u svom iskazu datom na glavnom pretresu dana 21.06.2012. godine naveo je da ostaje u cjelosti pri iskazu datom na zapisnik pred ODT Kolašin 23.05.2012.godine u kojem je naveo da je zaposlen u preduzeću DOO “H.” u okviru kojeg posluje i pilana čiji je vlasnik R. I.. Radno vrijeme na pilani nije fiksno, tako da nekada rade i duže od 16,00 časova, a da se rad na pilani organizuje u dvije smjene. Nije se mogao sjetiti da li je u danima neposredno pred krađu organozovan rad u drugoj smjeni. U drugoj smjeni rade R. D., Š. Đ. i M. i Z.Š.. Dana 30.03.2012 godine  primijetili su da iz kruga pilane nedostaju jedan par rakanaca. lanci za snijeg i šlep štangla, te da su od mjesta gdje su se nalazili predmeti pa preko cijele livade bili vidljivi tragovi vučenja, o čemu su obavijestili vlasnika pilane R.I.. Sa sigurnošću je ustvrdio da rakanac čiji je dio pronađen u kući V. V., a koji mu je prezentiran na prepoznavanju u policiji, potiče sa pilane, obzirom da je predmetne rakance gledao svaki dan. Nikakvih tragova vozila nije bilo, ali su bili vidljivi tragovi vučenja po livadi. Pojasnio je da se ovi rakanci  mogu odvući ručno i bez upotrebe vozila, jer su teški oko 80 kg, jer ih je on pomjerao po potrebi, a da je on radio prethodni dan , ali se nije mogao izjasniti da li su predmetne stvari tog dana bile na pilani.  
      Svjedok G. Ž. u svom iskazu datom na glavnom pretresu dana 21.06.2012.godine naveo je da ostaje pri iskazu datom pred ODT Kolašin 23.05.2012.godine u kojem je naveo da je zaposlen u preduzeću DOO “H.” u okviru kojeg posluje i pilana u vlasništvu R. I.. Dana 30.03.2012.godine zajedno sa Š. G. primijetio je da je sa pilane otuđen par rakanaca, lanci za skider i šlep štangla, te da su o krađi obavijestili vlasnika R. I.. Na licu mjesta gdje su se nalazili predmeti  bili su vidljivi tragovi i to od lanaca koji su vučeni po zemljanoj podlozi i dalje  preko livade. Naveo je da su pored njega na pilani zaposleni i A. R., Z. G. i G. Š., a da je radno vrijeme od 8 do 16 časova, s tim što nekad ostaju i duže, a da ponekad u objektu pilane radi i druga smjena kad to zahtijeva obim posla, ali da tih dana kad je krađa izvršena nije bilo radnika u pilani u drugoj smjeni. Pojasnio je da je on radio dan prije nego što su otkrili krađu, ali da se ne može decidno izjasniti da li su otuđene stvari bile na pilani tog dana, ali da zna da su dva dana prije predmetne stvari bile na pilani.  
      Iz službene zabilješke Uprave Policije - Ispostave K. od 02.04.2012 godine utvrđuje se da  je dana 30.03.2012 godine R. I. prijavio dežurnoj službi ispostave K. da je u prethodna 2-3 dana u večernjim satima sa pilane koju je on naslijedio od svog poč. oca, a koja se nalazi na D., NN lice otuđilo dva rakanca za kamion, jednu šlep štanglu i dva lanca za skider. Nakon toga su ovlašćeni službenici izašli na lice mjesta radi vršenja uviđaja, te tom prilikom knstatovali nestanak navedenih stvari koje su se nalazile ispred pomoćnog objekta pilane, a da objekat nije niti fizički niti video nadzorom obezbijedjen, da bi nakon preduzimanja operativnih mjera pronašli trag na livadi koji vodi do kuće V. V., nakon čega su uz konsultaciju sa ODT Kolašin , a uz dobrovoljni pristanak V. V. ušli u garažu imenovanog i privremeno oduzeli jedan rakanac , koji je tom prilikom fotografisan.  
    Iz službene zabilješke Uprave Policije - Ispostave K. od 03.04.2012 godine utvrđuje se da su ovlašćeni službenici Ispostave K. dana 02.04.2012 operativnim putem došli do saznanja da se u M. T. nalaze odbačeni predmeti koji su otuđeni sa pilane, nakon čega su izašli na lice mjeste gdje su pronašli tri profila u obliku slova L, na kojima su vidljivi svježi tragovi rezanja, kao i jedan lanac za gume skidera, koji predmeti su izuzeti i transportovani u Ispostavu K.. Nakon toga je izvršeno upoređivanje profila nađenog u garaži V. sa ostalim profilima, kojom prilikom je konstatovano da se međusobno uklapaju. Tom prilikom sačinjen je i fotoelaborat za sve navedeno.  
      Iz Fotoelaborta Uprave Policije od 30.03.2012 i od 02.04.2012 godine utvrđuju se bliži izgled lica mjesta sa kojeg su predmeti otuđeni, tragovi vučenja po zemljanoj podlozi, bliži izgled garaže i dijela rakanca pronađenog u njoj, kao i bliži izgled lica mjesta u M. T. na kojem su pronađeni odbačeni metalni rakanci i lanci za skider.  
       Iz potvrde Uprave policije o privremeno oduzetim predmetima od 30.03.2012 godine utvrđuje se da je od V. V.privremeno oduzet jedan metalni rakanac dužine 2m.    
      Iz trasološkog vještačenja obavljenog u  Forenzičkom centru od 11.04.2012 godine , utvrđuje se da su profil nađen u garaži V.V. i profili nađeni u M. T. prije rezanja predstavljali jednu cjelinu, a da je rezanje izvršeno u skorijem vremenskom periodu u odnosu na dan vještačenja.  
       Iz nalaza i mišljenja vještaka finansijske struke utvrđuje se da cijena polovnih otuđenih stvari iznosi po predmetima: dva rakanca za teretno vozilo 300€, jedna šlep štangla za vuču 162 € i dva lanca od skidera 660€.  
      Iz izvoda iz KE izdatog na ime okrivljenog od strane Uprave Policije Ispostave K., utvrđuje se da isti do sada nije osuđivan.  
     Cijeneći sve izvedene dokaze kako pojedinačno tako i u njihovom medjusobnom odnosu sud je na nesumnjiv način utvrdio da su se u radnjama okrivljenog stekli svi bitni elementi bića krivičnog djela krađa iz čl.239 st.1. Krivičnog zakonika. Nesporno je da je okrivljeni u noći 29/30.marta 2012. godine u mjestu D., Opština K., tudju pokretnu stvar oduzeo drugom u namjeri da njenim prisvajanjem sebi pribavi protivpranu imovinsku korist na način što je sa placa  pilane za preradu drveta vlasništvo DOO “H.” oduzeo dva rakanca za teretno vozilo dužine 2 metra i šlep-štanglu za vuču u vrijednosti 462,00 € vlasništvo oštećenog Preduzeća DOO “H.”, kao i jedan lanac za gumu od skidera vlasništvo R. Z., vrijednosti 330,00 €, dana, kojom radnjom je ostvario sva bitna obilježja krivičnog djela stavljenog mu na teret. Ovakav zaključak suda proizilazi iz iskaza saslušanih svjedoka kji su se decidno izjasnili da su se otudjene stvari nalazile na placu pilane,da  je radno vrijeme na pilani do 16 h ,a nekada zavisno od obima posla rad se organizuje u drugoj smjeni,te da su tragovi vučenja bili vidljivi po livadi koja vodi ka kući okrivljenog,kao i iz službenih zabilješki Uprave Policije - Ispostave K., čiji su službenici  prateći tragove vučenja preko zemljane podloge došli do garaže okrivljenog, koja se nalazi u blizini pilane, u kojoj su zatekli jedan dio metalnog rakanca, da bi isti došli do saznanja da se u M. T. nalaze odbačeni rakanci i lanac za skider,  a da se radi o djelovima jednog istog rakanca koji su pronađeni u garaži okrivljenog i u M. T. potvrdilo  je vještačenje Forenzičkog centra, gdje je izvršeno poklapanje djelova rakanca koji je nadjen u garaži okrivljenog sa djelovima pronadjenim u Moračkom Trebaljevu koje činjenice su bile dovoljne da dovedu sud na ovakav zaključak,a koje  dokaze je sud dovodeći u vezu sa odbranom okrivljenog uzeo kao relevantne za presudjenje same stvari. Okrivljeni je naveo  da se garaža zaključava u popodnevnim i večernjim satima,i da jedino on i njegov sin imaju ključ od garaže,u kom dijelu je odbrana  okrivljenog prihvaćena , dok je u ostalom dijelu istu odbacio kao sračunatu na izbjegavanje krivičnopravne odgovornost,očigledno je da je okrivljeni u konkretnom slučaju postupao  umišljajno, sa namjerom da sebi ili drugome pribavi protiv pravnu imovinsku korist.

      Opredjeljujući se za krivičnu sankciju kod okrivljenog sud je cijenio sve okolnosti od značaja za individualizaciju iste, a tiču se ličnosti okrivljenog i djela stavljenog mu na teret pa je od olakšavajućih okolnosti na strani okrivljenog našao da je riječ  o porodičnom čovjeku ,ocu troje djece, kao i činjenicu  da  do sada  nije osudjivan,dok otežavajućih okolnosti nije bilo. Kako je za ovo krivično djelo predvidjena novčana kazna ili kazna zatvora do tri godine, sud je mišljenja da će se novčanom kaznom, koja odmjerena u okviru zakonom predviđenog minimuma , ostvariti svrha kako generalne tako i specijalne prevencije ,predvidjenih čl. 32 Krivičnog zakonika .  
      Kako je okrivljeni oglašen krivim to ga je sud obavezao na troškova krivičnog postupka u iznosu od 55,00€ , koji troškovi se odnose za dati nalaz i mišljenje vještaku finansijske struke R. P., te ga obavezao na plaćanje sudskog paušala u iznosu od 50,00 € koji je srazmjeran dužini trajanja postupka i imovinskim prilikama okrivljenog, prednje shodno čl. 229 u vezi čl. 226 ZKP-a.

      Na osnovu naprijed navedenog a primjenom citiranih zakonskih odredbi odlučeno je kao u izreci presude shodno čl. 374 ZKP-a.

OSNOVNI SUD U KOLAŠINU,
Dana,   02.07.2012. godine 
Zapisničar,
S U D I J A,
Vrhovac Nada s.r.
Čepić Mirjana s.r. 
PRAVNA POUKA : Protiv ove presude dozvoljena je žalba u roku od 8. dana od
dana prijema iste, a preko ovog suda Višem sud  