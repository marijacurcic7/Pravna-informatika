
K.br. 50/12-11 
                                   U IME CRNE GORE 
           OSNOVNI SUD U KOLAŠINU, kao prvostepeni krivični, po sudiji
Mirjani Čepić, uz učešće zapisničara Vrhovac Nade, u krivičnom predmetu protiv
okrivljenog Ć. D. iz Kolašina, zbog krivičnog djela teška tjelesna povreda iz
čl. 151 st. 2 Krivičnog Zakonika, postupajući po optužnici ODT Kt.br. 29/11 od
13.10.2011. godine, nakon održanog glavnog javnog pretresa u prisustvu
zastupnika optužnog akta ODT  Kolašin Vojislava Grujića, okrivljenog    te
odsustvu uredno pozvanog punojoćnika oštećenog adv. S. L., donio je i javno
objavio dana 11.10.2012. godine –  
                         **           P R E S U D U**

           OKRIVLJENI: 
           Ć. D., jmbg ...., od oca M. i majke R. rodjene I., rodjen
....godine u M., sa prebivalištem u K. – D. , državljanin Crne Gore,
nezaposlen, završio pet razreda osnovne škole, srednjeg imovnog stanja, do
sada neosudjivan , 
                                       K r I v  j e 
           Zato što je: 
       Dana 22.04.2011. godine, u mjestu D. – Opština K. teško tjelesno povrijedio oštećenog D. D., na način što ga je nakon kraće prepirke kamenom udario u potiljačni predio glave nanijevši mu tom prilikom tešku tjelesnu povredu u vidu rane razderotine kože poglavine u potiljačnom predjelu sa lijeve strane i preloma kosti lobanje u potiljačnom predjelu glave sa lijeve strane, sa utisnućem slomljenih djelova kosti lobanje ka šupljini lobanjske jame, usled kojih povreda je doveden u opasnost život oštećenog,


čime je izvršio krivično djelo teška tjelesna povreda iz čl. 151 st. 2 Krivičnog Zakonika.  Pa ga sud primjenom citirane zakonske odredbe čl. 2, 4, 32, 36, 42, 46 st. 1 tačka 4 Krivičnog Zakonika i čl. 229 i 374 ZKP-a –

                              **O S U DJ U J E**



           Na kaznu zatvora u trajanju od  3 /tri/ mjeseca koja se ima
izvršiti po pravosnažnosti presude. 
      OBAVEZUJE SE okrivljeni da na ime troškova krivičnog postupka uplati iznos od 127,00 €ura, te da na ime sudskog paušala uplati iznos od 30,00 €ura prednje u roku od 15 dana od dana pravosnažnosti presude pod prijetnjom prinudnog sudskog izvršenja na žiro račun br. 832-196-94 koji se vodi na ime Osnovnog suda – Kolašin.

      Oštećeni D. D., radi ostvarivanja imovinsko-pravnog zahtjeva UPUĆUJE SE na parnicu.

                                       O b r a z l o ž e nj e 
      ODT iz Kolašina optužnicom Kt.br. 29/11 od 13.10.2011. godine stavio je na teret okrivljenom Ć. D. da je počinio krivično djelo teška tjelesna povreda iz čl. 152 st. 2 Krivičnog Zakonika, na način, mjesto i vrijeme činjenično i pravno opisano izrekom presude. Pri podignutoj optužnici ODT – Kolašin Vojislav Grujić ostao je do okončanja glavnog pretresa i u završnoj riječi  precizirao činjenični opis djela kako je opisano izrekom presude, te je predložio da sud okrivljenog oglasi krivim i osudi po zakonu.    
      Okrivljeni Ć. D. u cjelosti je priznao izvršenje krivičnog djela i prihvatio kriicu za isto ističući da je tačno da je dana 22.04.2011. godine u mjestu D. teško tjelesno povrijedio oštećenog D. D., jer je istog nakon kraće prepirke kamenom udario u potiljačni predio glave, nakon kojeg udarca oštećeni pada na zemlju. Izrazio je kajanje zbog pričinjenog djela i obećao da isto neće ponoviti te istakao da su se u medjuvremenu on i oštećeni pomirili. U završnoj riječi ostao je pri odbrani datoj na glavnom pretresu od 17.09.2012. godine i izrazio kajanje, dok je ocjenu krivično-pravne odgovornosti prepustio na odluku sudu.    
      U dokaznom postupku sud je pročitao iskaze oštećenog D.D., i svjedoka P. G., D. D., D. I., P. M. i M. S. date na zapisnik u toku predhodnog postupka,   pročitao otpusnu listu sa epi krizom izdatu od strane KC CG br. 8861/257 na ime oštećenog, pročitao nalaz i mišljenje vještaka medicinske struke B. dr B. od 3.10.2011. godine te dopunski nalaz ovog vještaka od 28.09.2012. godine,  izvršio uvid u foto elaborat UP – Ispostave K. br. 19/3-47/11 od 23.04.2011.godine,  izvršio uvid u izvod iz KE izdat na ime okrivljenog od strane UP – Ispostave M. br. 2441/2 od 18.05.2011. godine.  
      Iz iskaza oštećenog D. D. utvrdjeno je da je isti kritičnom prilikom igrao fudbal, da je došao u verbalni konflikt sa okrivljenim,  da se Ć. zaletio ka njemu kada ga oštećeni udara otvorenom šakom u predjelu lica, tada se Ć. odmakao, a kada su kod D. došli Ć. zet i još neko lice i držali ga za ruke pokušavajući da ih razvade Ć. je u ruke uzeo kamen, zamahnuo isti i taj kamen uputio ka oštećenom.  Oštećeni je uspio da okrene glavu i kamen ga je pogodio u lijevi dio glave u predjelu više lijevog uha, a o kojim povredama posjeduje ljekarsku dokumentaciju.  Nakon što je pogodjen kamenom oštećeni je pao  i kamen ga je pogodio u potiljačni dio glave. Iz hitne pomoći prebačen je u KC gdje je bio na liječenju 14 dana. Odmah nakon što ga je udario Ć. je pobjegao sa lica mjesta, dok je bio u bolnici najuža porodica okrivljenog je dolazila kod njegovih roditelja. Pridružio se krivičnom gonjenju, a imovinsko pravni zahtjev će ostvarivati u posebnom postupku.

      Iz otpusne liste sa epikrizom izdate na ime oštećenog utvrdjena je dijagnoza u kojoj je konstatovano da je riječ o otvorenom prelomu kosti lobanje u predjelu potiljačnog dijela glave sa lijeve strane, sa utisnućem slomljene kosti lobanje, kao i rana razderotina glave u potiljačnom predjelu sa lijeve strane.

       Iz nalaza i mišljenja vještaka medicinske struke utvrdjuje se da je D. D. zadobio povredu glave u vidu rane razderotine kože poglavine u potiljačnom predjelu sa lijeve strane i prelom kosti lobanje u istom dijelu glave, sa utisnućem slomljenih djelića kosti lobanje ka šupljini lobanjske jame. Ovakva povreda nastala je djelovanjem zamahnute tupo tvrde sile neravne površine srednjeg ili slabijeg inteziteta djelovanja, koja je sila djelovala na glavu povrijedjenog u jednom navratu  kada je povrijedjeni potiljačnim predjelom glave njegovom lijevom stranom bio okrenut ka toj sili. Ova povreda mogla je nastati djelovanjem zamahnutog kamena. Povreda podlaktice desne ruke u vidu oguljotine kože u lakatnom predjelu nastala je prilikom pada i povlačenja ovim dijelom podlaktice o kakvu tvrdu i ravnu podlogu, te osim oštećenja površinskog sloja kože dublje strukture ovog dijela ruke ostale su nepovrijedjene. Povreda nadlaktice lijeve ruke nastala je djelovanjem zamahnute tupo tvrde sile ravne površine slabijeg inteziteta djelovanja koja je djelovala na ruku u jednom navratu, dovodeći do oštećena površinskog sloja kože, dok su dublje strukture ruke ostale nepovrijedjene. Ovakva povreda mogla je nastati prilikom hvatanja ili dizanja povrijedjenog za nadlakticu ruke.  
      Iz dopusnikog nalaza vještaka medicinske struke B. dr. B.utvrdjeno je da je isti za povredjenog D.na osnovu medicinske dokumentacije koja se nalazi u spisima predmeta dao nalaz i mišljenje o kakvim povredama je riječ te dao njihovu kvalifikaciju, pri ovom nalazu ostao je i dalje. Naredbom ovog suda vještaku je dat zadatak da se izjasni o povredi opisanoj pod rednim brojem 1 a koja povreda se odnosi na povredu glave tačnije potiljačni predio u vidu rane razderotine kože poglavine sa lijeve strane, te prelom kosti lobanje potiljačnog dijela glave i utisnuće slomljenih djelova ove kosti ka šupljini lobanjske jame. Vještak je ovu povredu okarakterisao kao posebnu tešku tjelesnu povredu sa razloga što se radi o otvorenom prelomu kostiju potiljačnog predjela lobanje i ostvarenoj komunikaciji izmedju spoljašnje sredine i unutrašnje strukture lobanjske jame. Osim toga u lobanjskoj jami bili su utisnuti slomljeni djelovi kosti lobanje, a što bi svakako vremenom uz već ostvarenu komunikaciju sa spoljašnjom sredinom dovelo do prodora infekcije iz spoljašnje sredine u lobanjsku jamu, propadanja slomljenih djelova kosti i stvaranja gnojnog zapaljenja ovojnice mozga, a što bi zajedno dovelo do takvog procesa u lobanjskoj jami koje bi zahvatilo ne samo ovojnice mozga nego i njegovo tkivo i dovelo do nastupanja smrti kod povredjenog, ovo sve pod uslovom da povredjenom nije ukazana odgovarajuća medicinska pomoć a koju je on dobio od strane ljekara KC CG. Dakle, u momentu nastajanja povrede nastali su i uslovi za prodor infekcije iz spoljašnje sredine i nastupanja gnojnog zapaljenja u lobanjskoj jami te nastupanja smrti kod povredjenog.

      Iz foto elaborata sačinjenog od strane policije utvrdjuje se širi i uži izgled lica mjesta gdje se odigrao kritični dogadjaj.

      Iz izvoda iz KE izdatog na ime okrivljenog utvrdjuje se da isti do sada nije osudjivan.

      Iz iskaza svjedoka P. G. utvrdjuje se da je isti zajedno sa komšijama igrao fudbal kod Ž. stanice i zapazio da je D. uputio psovke okrivljenom, a sve je bilo vezano za fudbal koji su igrali. Ovaj konflikt izmedju okrivljenog i oštećenog nastavio se i nakon završetka utakmice, kada su krenuli da idu kući gdje su se D. i Ć. medjusobno psovali, čak je D. pozivao okrivljenog da se sjutra dan sastanu i potuku. Svjedok navodi da je nekoliko koraka bio ispred Ć. i D. kada je vidio da se ova dvojica medjusobno guraju i kada se vratio do njih vidio je oštećenog kako leži na zemlju. Nakon toga njegov brat D. V. udara svjedoka dva puta i obara ga na zemlju, svjedok pretpostavlja da je V. mislio da je P. udario njegovog brata.  Kada je ustao sa zemlje oštećeni je već bio prebačen u Hitnu pomoć, radi ukazivanja ljekarske pomoći. Posebno je naveo da nije vidio kada je Ć. D. udario D..

      Iz iskaza svjedoka D. D. utvrdjuje se da je isti bio prisutan na fudbalskoj utakmici u kojoj su učestvovali i oštećeni i okrivljeni. U toku utakmice nije primijetio da je bilo kakve prepirke izmedju njih dvojice, a kada su krenuli kući vidio je da je Ć. D. udario njegovog brata i to na način što ga je gadjao kamenom. Svedoku nije poznato zašto su se ova dvojica posvadjali i kako je do toga došlo jer su uvijek bili drugovi i prijatelji.

      Iz iskaza svjedoka D. I. utvrdjuje se da je isti kritičnom prilikom bio na mjestu dogadjaja, da je u jednom trenutku došlo do svadje izmedju oštećenog i okrivljenog, da je Ć. u jednom momentu podigao kamen sa zemlje i istim gadjao u pravcu njegovog brata i pogodio ga u glavu. Prije nego što je Ć. gadjao oštećenog prisutni su pokušavali medjusobno da ih razvade. Svjedok navodi da nije vidio da je oštećeni zadao bilo kakav udarac Ć..

      Iz iskaza svjedoka P. M. utvrdjuje se da je isti bio prisutan na livadi gdje se igrao fudbal, da je u jednom momentu došlo do svadje izmedju D. D. i Ć. D.da su se medjusobno čupali, gurali i da ih je razvadjao komšija M., nije vidio zbog njihovog medjusobnog guranja, da li je oštećeni zadao udarac Ć. .Nakon što su bili razdvojeni na nekoj udaljenosti od 2 metra vidio je da je Ć. uzeo kamen veličine jabuke i istim gadjao u pravcu D. koga je taj kamen pogodio u glavu i on je pao na zemlju nakon čega je povezen u Dom zdravlja, a zatim i u P..

      Iz iskaza svjedoka M. S. utvrdjuje se da je isti takodje bio prisutan na licu mjesta kada je došlo do svadje izmedju oštećenog i okrivljenog svjedok navodi da su se medjusobno psovali vidio je da je oštećeni udario pesnicom Ć. u predjelu glave, a potom je vidio da je Ć. uzeo kamen i pogodio D. u glavu od kog udarca je isti pao na zemlju.

      Cijeneći sve izvedene dokaze kako pojedinačno tako i u njihovom medjusobnom odnosu na nesumnjiv način je utvrdjeno da su se u radnjama okrivljenog Ć. D. stekli svi elementi bića krivičnog djela teška tjelesna povreda iz čl. 152 st. 2 Krivičnog Zakonika. Naime, nesporno je da je okrivljeni dana 22.04.2011. godine, u mjestu D. – Opština K. teško tjelesno povrijedio oštećenog D. D., na način što ga je nakon kraće prepirke kamenom udario u potiljačni predio glave nanijevši mu tom prilikom tešku tjelesnu povredu u vidu rane razderotine kože poglavine u potiljačnom predjelu sa lijeve strane i preloma kosti lobanje u potiljačnom predjelu glave sa lijeve strane, sa utisnućem slomljenih djelova kosti lobanje ka šupljini lobanjske jame, usled kojih povreda je doveden u opasnost život oštećenog. Ovakav zaključak suda proizilazi iz svih provedenih dokaza prvenstveno iz iskaza oštećenog čiji su navodi utvrdjeni kroz medicinsku dokumentaciju, kao i nalaz vještaka medicinske struke, koji se decidno izjasnio da je okavkva povreda nastala udarcem kamenom, te se na nesumnjivo stručan način izjasnio o vrsti i težini tjelesnih povreda kod oštećenog, i u svom dopunskom nalazu, a koje je sud tražio postupajući po nalozima ukidnog rešenja vještak se decidno izjasnio da I dalje ostaje pri datoj kvalifikaciji tjelesne povrede, jer je riječ o otvorenom prelomu kostiju potiljačnog predjela lobanje i ostvarenoj komunikaciji izmedju spoljašnje sredine I unutrašnjih fraktura lobanjske jame, u lobanjskoj jami bili su utisnuti slomljeni djelovi kosti, pa bi djelovanjem spoljašnje sredine na otvoreni prelom došlo do stvaranja gnojnog zapaljenja ovojnice mozga koje bi se proširilo I na tkivo mozga i moglo dovesti do nastupanja smrti kod povrijedjenog, a ovo pod uslovom da povredjenom nije ukazana medicinska pomoć. Dakle, zaključuje se da je u trenutku povredjivanja bio doveden u opasnost život povrijedjenog. I svi saslušani svjedoci bili su decidni u tome da je ovakvom povredjivanju oštećenog prethodila medjusobna svadja izmedju njega i okrivljenog Ć., da su se medjusobno gurali, te da je u jednom momentu i Ć. zadobio udarac od oštećenog. Iskazi ovih svjedoka potvrdjeni su i kroz odbranu okrivljenog koji je u cjelosti priznao izvršenje krivičnog djela ističući da je nakon svadje sa oštećenim uzeo kamen, gadjao u njegovom pravcu i udario ga u potiljačni predio glave nanoseći mu tom prilikom naprijed opisanu povredu.  Sa razloga naprijed utvrdjenih činjenica sud nije imao razloga da posumnja u istinitost priznanja okrivljenog pa je njegovu odbranu prihvatio kao istinitu i saglasnu utvrdjenim činjenicama.            Opredjeljujući se za krivičnu sankciju sud je cijenio sve okolnosti od značaja za individualizaciju iste, a tiču se ličnosti okrivljenog i djela stavljenog mu na teret, pa je od olakšavajućih okolnosti našao da je riječ o mladom čovjeku, da je isti do sada neosudjivan, da je priznao izvršenje krivičnog djela i izrazio kajanje zbog istog,  dok otežavajućih okolnosti nije bilo. Pri činjenici da je za ovo krivično djelo predvidjena kazna zatvora od jedne do osam godina, imajući u vidu naprijed navedene olakšavajuće okolnosti sud je u granicama predvidjenim Zakonom shodno čl. 46 st. 1 tačka 4 Krivičnog Zakonika istu ublažio i osudio okrivljenog na kaznu zatvora u trajanju od tri mjeseca, koja krivična sankcija je primjerena težini djela, nastaloj posledici, kao i ličnosti počinioca. Sud je nadalje mišljenja da će se ovakvom krivičnom sankcijom u cjelosti postići svrha kažnjavanja predvidjena čl. 32 Krivičnog Zakonika.

      Kako je okrivljeni oglašen krivim to ga je sud obavezao na plaćanje troškova krivičnog postupka u iznosu od  127,00 €ura, koji se odnose na naknadu za dati nalaz i mišljenje vještaku medicinske struke B. dr B., za davanje dopunskog nalaza istom vještaku, te na plaćanje sudskog paušala u iznosu od 30,00 €ura, koji je srazmjeran dužini trajanja postupka i imovinskim prilikama okrivljenog, prednje shodno čl. 229 u vezi čl. 226 ZKP-a.

      Obzirom na činjenicu da je okrivljeni oglašen krivim, da je oštećeni naveo da će imovinsko-pravni zahtjev ostvarivati u posebnom postupku, a da isti do okončanja pretresa nije isti precizirao, sud nije imao osnova, kako za djelimično tako ni za potpuno presudjenje te je shodno čl. 239 st. 2 u vezi st. 1 ZKP-a, oštećenog uputio na parnicu.

      Sa svega naprijed iznijetog odlučeno je kao u izreci presude shodno čl. 374 ZKP-a.

                                       OSNOVNI SUD U KOLAŠINU,
                                          Dana, 11.10.2012. godine. 
Zapisničar,
S U D I J A,
Vrhovac Nada s.r.                                                Mirjana
Čepić s.r. 
PRAVNA POUKA: Protiv ove presude dozvoljena je žalba Višem sudu – Bijelo
Polje i to u roku od 15 dana od dana prijema iste. Žalba se podnosi preko Ovog
suda. 