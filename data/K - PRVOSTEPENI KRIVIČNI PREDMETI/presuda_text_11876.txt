K.br.48/12 

U IME CRNE GORE 
      Osnovni sud u Kolašinu kao prvostepeni krivični po sudiji Mirjani Čepić kao sudiji pojedincu uz učešće zapisničara Vrhovac Nade u krivičnom predmetu protiv okrivljenog B. V. iz K. - S. p., zbog krivičnog djela laka tjelesna povreda iz čl.152 st.2.  u vezi st.1 Krivičnog zakonika CG, a postupajući po optužnom predlogu ODT iz Kolašina Kt.br.10/12 od 25.04.2012. godine nakon održanog glavnog  javnog pretresa  u prisustvu zastupnika optužnog akta zamjenika  ODT – Kolašin   Šćepanović Maje , optuženog B. V. i oštećene R. D. donio je i javno objavio dana 07.09.2012.god.,-

P R E S U D U 
           OKRIVLJENI: 
           B. V. , jmbg ..., od oca B. i majke D. rodj.B., rođen ...
godine u P., sa prebivalištem u K.- S. p. , Crnogorac, državljanin Crne Gore,
nezaposlen, razveden, otac četvoro djece, završio Filozofski fakultet, lošeg
imovnog stanja, osudjivan.  
K r i v   j e: 
      **Zato što je:**

      Dana 26.02.2012 godine u D. učenika u K. lako tjelesno povrijedio oštećenu R. D., na način što ju je nakon kraće prepirke odgurnuo rukama tako da je oštećena pala na betonsku podlogu, dakle sredstvo podobno da tijelo teško povrijedi ili zdravlje teško naruši, kojom prilikom je oštećena zadobila lake tjelesne povrede manifestovane u vidu nagnječine kože donje sredine podlaktice promjera 10:5 cm, nagnječine kože poglavine u desnom slepoočnom predjelu i nagnječine kože spoljašnje - zadnje strane natkoljenice lijeve noge,  
      \- čime je izvršio krivično djelo laka tjelesna povreda iz čl.l52 stav 2 u vezi st.1  Krivičnog zakonika.

      Pa  sud  okrivljenom primjenom citirane zakonske odredbe te čl.2 ,4 stav 2,32, 52,53 i 54 Krivičnog zakonika te čl.229 i 374 ZKP-a    i z r i č e -

USLOVNU OSUDU 
      Kojom okrivljenom utvrđuje kaznu zatvora u trajanju od 3 (tri)  mjeseca i istovremeno određuje da se ista neće izvršiti ukoliko okrivljeni u roku od 1(jedne) godine ne počini novo krivično djelo.  
      Obavezuje se okrivljeni na plaćanje troškova krivičnog postupka u iznosu od 221,00€, te na plaćanje sudskog paušala u iznosu od 50,00€  koje će uplatiti u roku od 15 dana od dana pravosnažnosti presude  na žiro račun Osnovnog suda Kolašin br. 832-l96-94, prednje pod prijetnjom prinudnog sudskog izvršenja.  
      Oštećena R. D. radi ostvarivanja imovinskopravnog zahtjeva upućuje se na parnicu.

                                  **O b r a z l o ž e nj e**


      ODT iz Kolašina je svojim optužnim aktom Kt.br.10/12 od 25.04.2012 godine stavio na teret okrivljenom  da je počinio krivično djelo laka tjelesna pvoreda iz čl.l52 stav 2 u vezi stava 1  Krivičnog zakonika , na način mjesto i vrijeme činjenično i pravno opisano izrekom ove presude. Zamjenik ODT  Kolašin Šćepanović Maja ostala je pri podnijetom optužnom predlogu do okončanja glavnog pretresa i u završnoj riječi   predložila da sud okrivljenog oglasi krivim i osudi po zakonu.  
      Okrivljeni B. V. u svojoj odbrani datoj na glavnom pretresu dana 4.06.20l2.godine izjavio je da ne priznaje izvršenje krivičnog djela niti prihvata krivicu za isto, te da u potpunosti ostaje pri odbrani datoj  pred ODT Kolašin dana 21.03.2012 .godine  u kojoj je naveo da je dana 26.02.2012  oko 20,00 časova bio u D. učenika u mjestu P. - Opština K., gdje inače stanuje. Tom prilikom boravio je u sobi kod V. M., gdje je zajedno sa njim i J. R. pio pivo. U jednom trenutku u sobu je ušla R.D.govoreći im "jeste li se to okupili lupeži da pijete moju sirotinju", nakon čega je R. D. više puta ulazila u sobu i stalno im ponavljala navedene riječi, da bi jednom u sobu ušla držeći staklenu flašu u ruci kojom je zamahnula prema njemu, u namjeri da ga udari u predjelu glave. Kako bi se odbranio postavio je ruku, zatim uhvatio flašu koja joj je ispala iz ruke i slomila se. Nakon toga D. je nastavila da im upućuje psovke i prijetnje govoreći im da su "lupeži" koji joj kradu stvari  da bi ih prodavali i kupovali alkohol. Kako bi izbjegao R. D. otišao je u njegovu sobu, da bi ona došla za njim i stala na vrata sa metalnom šipkom koja je bila napunjena betenom težine oko 2 kg, koju ona inače stalno koristi kad se svađa sa ostalim stanarima Doma. Sa tim metalnim štapom zamahnula je da ga udari krećući se prema njemu,  on se  izmakao kako bi izbjegao udarac , a ona je štapom udarila o pod, nakon čega je on nogom zgazio štap i on joj je ispao iz  ruke , da bi zatim D. pobjegla u svoju sobu, a on je štap uzeo i unio u svoju sobu, gdje su ga i našli službenici Policije. Obzirom da je D. nastavila sa psovkama i prijetnjama on je pozvao policiju, koja je nakon toga došla i rekla mu da ne preduzima ništa. R. D. je pobjegla čim je čula da policija dolazi i tu veče je više nije gledao. Naveo je   da nije tačno da je udarao bilo čim R. D., niti je odgurivao na način da bi ona pala i povrijedila se, te da tu noć nije padala od posledica bilo koje njegove radnje. Istakaao je da sve prethodno navedeno  mogu potvrditi  J. R., V.M., K. S. i Đ. M., koji su nastanjeni u Domu i vidjeli su sve što se dešavalo. Predmetnu cijev predao je službenicima policije sjutra dan, a tom prilikom ga je D.R. vrijeđala pred službenikom policije A.P.. U završnoj riječi okrivljeni je istakao da se ne osjeća krivim za djelo koje mu je stavljeno na teret, te zatražio da ga sud oslobodi optužbe.  
      U dokaznom postupku sud je saslušao svjedoka - oštećenu R. D.; pročitao  izvještaj ljekara jedinice za Hitnu medicinsku pomoć od 27.02.2012 godine; pročitao izvještaj ljekara specijaliste Opšte bolnice B. P. br.1730  od 27.02.2012 godine; izvršio uvid u fotoelaborat Uprave policije -  Ispostave K. od 28.02.2012 godine; pročitao nalaz i mišljenje vještaka medicinske struke B. Dr.B. od 07.03.2012 godine; pročitao dopunski nalaz i mišljenje vještaka medicinske struke B.Dr.B. od 06.04.2012 godine, te neposredno saslušao istog vještaka i izvršio uvid u izvod iz kaznene evidencije br. 29-245/12-12744/2-2235 izadog na ime okrivljenog od strane Uprave policije - PJ P..   
      Svjedok oštećena R. D. u svom iskazu datom na glavnom pretresu dana 4.06.20l2.godine  navela je da ostaje u cjelosti pri iskazu datom na zapisnik pred ODT Kolašin od 21.03.20l2 godine u kojem je navela da je dana 26.02.2012.godine bila u D. učenika u K.gdje  inače i stanuje, a da B. V. poznaje tri do četiri godine, obzirom da isti takođe živi u Domu. Sa njim je imala uvijek korektne komšijske odnose, pomagala mu oko spremanja hrane, a da se i on prema njoj većinom ophodio fino. To veče mu je spremila večeru i ponijela do njegove sobe i tad ispred kupatila primijetila tri osobe od kojih je prepoznala dvije i to B. V. i K. S.. Zatim je pošla u kupatilo da natoči flašu vode i pri susretu sa njima u jednoj ruci je držala staklenu flašu a u drugoj metalnu cijev od vodovodne instalacije dužine oko 1m koju  već četiri godine koristi kao štap. Kada se mimoišla sa njima B. V.joj je oduzeo tu flašu i polomio je na hodniku, jer ih je ona pitala zbog čega je nestalo svijetlo, a iz razloga što često nestaju sijalice koje jedino ona kupuje. Dalje  je istakla da tu nije bilo nikakve svađe između njih i da nije pokušavala da udari B. V., već joj je on ponovo prišao i uhvatio je za taj metalni štap, dok su se otimali oko štapa zadobila je udarac istim u predjelu podlaktice desne ruke i to sa donje strane. Prethodno kad joj je B. V. polomio flašu, odgurnuo je rukama u predjelu glave i gornjeg dijela tijela iz kog razloga je pala na betonsku podlogu. Tada, kako je navela, nije se povrijedila i jedinu povredu koju je tom prilikom primijetila bila je u predjelu desne podlaktice koja je nastala od udara štapa. Zbog povrede desne podlaktice obratila se za pomoć Domu zdravlja K.dana 27.02.2012 godine, gdje su posumnjali da ima prelom ruke i s toga  je uputili u B. P., gdje je rengenološki snimila ruku i gdje su joj konstatovane povrede, ali  i da nema preloma kosti desne ruke. Sjutra dan nakon povređivanja, kad se vratila iz B.P., na kućno liječenje , otišla je sa bolničkim nalazima u policiju, odakle su je poveli do apoteke , a zatim u dom, gdje su trebali da je ostave i istovremeno da privedu B.V. i da donesu metalnu šipku. Kada je sa policajcem došla ispred doma primijetili su da im prilazi B. V., da bi nakon tog policajac izašao i razgovarao sa Bulatovićem, a da je samo čula kako B. govori policajcu "to je ludo treba je ubiti". Nakon tog razgovora B. se vraća u dom po šipku, a ona odlazi u pravcu njene sobe, dok policajac ostaje u kolima. U glavnom hodniku je srela B. koji je držao metalnu šipku i upitao je "dođe li " , nakon čega je udario metalnom šipkom u predjelu slepoočnog dijela glave, a potom i nogom u stomak od kojeg udarca je i pala. Nakon tog je zvala policiju, otišla sa taksijem u hitnu pomoć , odalke je upućena u Klinički centar  Crne Gore u P.. Navela  je da je prije ovog događaja 4 do 5 dana pala ispred kupatila, obzirom da je tu bilo klizavo, a da smatra da tom prilikom nije imala povreda i da nije osjetila potrebu da ide kod doktora, dodajući da je tom prilikom  pala više na lijevu stranu i na koljena. Na glavnom pretresu je pojasnila da se za ljekarsku pomoć obratila sjutradan  nakon događaja tj. 27.02.2012 godine, kada je ponovo otišla u policiju da pita zašto policija nije došla nakon njenog poziva 26.02.2012 godine . Nakon toga je policijskim autom odvezena u Hitnu pomoć, obzirom da joj je ruka počela da otiče i modri, gdje je dobila uput za Bijelo Polje zbog sumnje da je riječ o prelomu ruke.   U završpnoj riječi  navela je da se pridružuje završnoj riječi tužioca, da se  pridružuje krivičnom gonjenju i  protiv okrivljenog  postavila imovinsko pravni zahtjev.  
      Iz izvještaja ljekara jedinice za Hitnu medincusku pomoć od 27.02.2012 godine utvrđuje se da je ljekar prilikom pregleda R.D., obavljenog 27.02.2012 godine  konstatovao povredu podlaktice desne ruke u vidu nagnječine kože sa krvnim podlivom i otokom kože promjera 10:5 cm, te da je povrijeđena nakon rengenološkog snimanja upućena specijalisti ortopedu u B. P..  
      Iz izvještaja ljekara specijaliste Opšte bolnice B. P. od 27.02.2012 godine utvrđuje se   da je ljekar prilikom pregleda uspostavio dijagnozu na latinskom jeziku, koja u prevodu znači nagnječina desne podlaktice, dalje se navodi da je je povredu pacijentkinja zadobila prethodne večeri "jer je gurnuo komšija" , da postoji otok i podliv krvi i da rengenološkim snimcima nijesu nađene promjene na kostoma.  
      Iz fotoelaborata sastavljenopg od strane Uprave policije - Ispostave K. utvrđuje se izgled metalne šipke, koja je pronađena kod okrivljenog.         
      Iz nalaza i mišljenja vještaka med.struke Dr.B. B.  od 07.03.2012 godine utvrđuje se da je povrijeđena R. D. zadobila povredu podlaktice desne ruke u njenoj donjoj trećini , a u vidu nagnječine kože, sa izraženim otokom  i krvnim podlivom kože, koja je nastala prilikom pada i udara ovim dijelom podlaktice desne ruke na kakvu tvrdu i ravnu podlogu , a da je ova povreda mogla nastati i djelovanjem  zamahnute tupo tvrde sile, ravne površine, slabog inteziteta, kao što je zamahnuta noga i slično. Povreda glave u vidu nagnječine kože poglavine u desnom slepoočnom predjelu, koja je nastala djelovanjem zamahnuto tupo- tvrde sile ravne površine, slabog inteziteta djelovanja, koja je u jednom navratu djelovla na glavu povrijeđene, koja povreda  je mogla  nastati djelovanjem zamahnute otvorene šake,  ali da se ne može isključiti i mogućnost nastanka ove povrede glave prilikom  pada i udara pomenutim dijelom glave o tvrdu i ravnu podlogu kao što su zid i pod. Dalje se utvrđuje da je  kritičnom prilikom povrijeđena zadobila i povredu natkoljenice noge u vidu nagnječine kože, koja je nastala prilikom pada ili udara natkoljenicom noge o ili na kavu tvrdu i ravnu podlogu, kao što su pod ,zid i slično, ali da se iz razloga što u medicinskoj dokumentaciji nema preciznih podataka u kom je predjelu bila ova povreda ne može isključiti i mogućnost nastanka ovakve povrede i djelovanjem zamahnute tupo - tvrde sile, ravne povrišine, slabog inteziteta djelovanja, a da je povreda mogla nastati i više sati ili jedan do dva dana prije urađenog pregleda dana 27.09.2012 godine. Na osnovu svega naprijed izvedenog vještak je mišljenja da ove povrede u svom zbiru predstavljaju laku tjelesnu  povredu.  Iz dopunskog nalaza i mišljenja vještaka medicinske struke dr. B. B. od 06.04.2012 godine, urađenog nakon dostavljanja dodatne medicinske dokumentacije, utvrđuje se da vještak ostaje pri ranije opisanim povredama izuzev što je dodao da povreda podlaktice desne ruke u njenoj donjoj trećini, a u vidu nagnječine kože sa izraženim otokom i krvnim podlivom kože, zadnje strane podlaktice 10:5 cm nastala je prilikom pada i udara ovim dijelom podlaktice desne ruke na kakvu tvrdu i ravnu podlogu, te da povreda nije mogla nastati djelovanjem zamahnute, tupo - tvrde sile , ravne površine, kao što je šipka prikazana u fotoelaboratu. Povreda glave u vidu nagnječine kože poglavine u desnom slepoočnom predjelu nastala je djelovanjem zamahnute tupo-tvrde sile ravne površine slabog intenziteta djelovanja, ova povreda je mogla nastati djelovanjem zamahnute otvorene šake-šamarom, a ne može se isključiti i mogućnost nastanka ovakve povrede glave prilikom pada i udara ovim dijelom glave u tvrdu i ravnu podlogu, kao što su zid i pod. Povreda natkoljenice lijeve noge u vidu nagnječine kože nastala je prilikom pada ili udara natkoljenicom noge o ili na kakvu tvrdu i ravnu podlogu, kao što su zid i pod, ali se ne može sasvim isključiti ni mogućnost nastanka ovakve povrede djelovanjem zamahnute tupo-tvrde sile ravne površine slabog intenziteta, a koje povreda je mogla nastati i više sati ili jedan do dva dana prije urađenog pregleda od strane ljekara HMP u Kolašinu- 27.02.2012.godine u 19.15h. Na osnovu svega izvedenog mišljenja je da ove povrede pojedinačno i u svom zbiru predstavljaju laku tjelesnu povredu. U svom neposrednom izjašnjenju pred sudom vještak medicinske struke dr B. B.pojasnio je da imajući u vidu karakteristike povrede desne podlaktice mišljenja je da ovakva povrda nije mogla nastati djelovanjem zamahnute metalne šipke prikazane u fotodokumentaciji iz razloga što dimenzije ove povrede koje iznose 10:5 cm odgovaraju djelovanju sile veće površine nego što je prikazana metalna cijev. Što se tiče povrede glave potvrdio je svoje mišljenje iz osnovnog i dopunskog nalaza, a za  povredu natkoljenice lijeve noge dodao je da ista nije mogla nastati djelovanjem metalne šipke prikazane u fotodokumentaciji. Ponovio je tvrdnju da je ova povreda mogla nastati više sati ili jedan do dva dana prije urađenog pregleda od strane ljekara HMP K. - 27.02.2012.godine i tu činjenicu pojasnio na način što modrica i otok koje je ljekar prilikom pregleda konstatovao da bi dobili opsani izgled potrebno je da prođe više sati eventualno jedan do dva dana. Dodao je da povreda podlaktice desne ruke je mogla nastati i 26.02.2012.godine u kasnim večernjim satima a da je ista mogla nastati prilikom hvatanja i povlačenja za donju trećinu podlaktice desne ruke.


      Iz izvoda iz KE izdatog na ime okrivljenog od strane Uprave policije PJ P. utvrđuje  se da je B. V. osuđivan i to: presudom Višeg suda Podgorica K.br.19/94 od 14.04.1996.godine za krivično djelo iz čl.30 stav 1 Kz SRCG u vezi čl.19 KZ SRJ , kojom prilikom mu je izrečena kazna zatvora u tajanju od 1 godine i presudom Osnovnog suda u Kolašinu K.br.19/11 od 15.06.2011.godine za krivično djelo  iz čl.220 stav l KZ CG kojom prilikom mu je izrečena kazana zatvora u trajanju od 3 mjeseca  uslovno na jednu godinu.


      Cijeneći sve provedene dokaze kako pojedinačno tako i u njihovom međusobnom odnosu sud je našao da je okrivljeni B.V. počinio krivično djelo laka tjelesna povreda iz čl.l52 stav 2 u vezi stava 1 Krivičnog zakonika. Naime nesporno je da je  dana 26.02.2012 godine u Domu učenika u K. lako tjelesno povrijedio oštećenu R. D., na način što ju je nakon kraće prepirke odgurnuo rukama tako da je oštećena pala na betonsku podlogu, dakle sredstvo podobno da tijelo teško povrijedi ili zdravlje teško naruši, kojom prilikom je oštećena zadobila lake tjelesne povrede manifestovane u vidu nagnječine kože donje sredine podlaktice promjera 10:5 cm, nagnječine kože poglavine u desnom slepoočnom predjelu i nagnječine kože spoljašnje - zadnje strane natkoljenice lijeve noge, čime je izvršio krivično djelo laka tjelesna povreda iz čl.l52 stav 2 u vezi st.1  Krivičnog zakonika.Ovakav zaključak suda proizilazi  prevenstveno iz opsežne medicinske dokumentacije koju je vještak medicinske struke imao na uvid prilikom davanja kako osnovnog tako i dopunskog nalaza. i u svom neposrednom izjašnjenju na glavnom pretresu vještak se izjasnio da povreda podlaktice desne ruke nije mogla nastati udarom metalnom cijevi, obrazlažući ovo činjenicom da se radilo o nagnječini kože donje trećine da je ova povreda promjera 10 x 5  cm, te da povreda ovakvih dimenzija odgovara djelovanju sile veće površine nego što je profil metalne cijevi koja je prikaza na foto elaboratu. Vezano i za povredu glave vještak se i u svom neposrednom izjašnjenju kao i u prethodno datim nalazima vještak je ostao pri konstataciji da je ovakva povreda mogla nastati padom o kakvu tvrdu i ravnu podlogu, a obzirom da je došlo do medjusobnog čupanja i guranja izmedju okrivljenog I oštećene. Nesporna je činjenica a što  se utvrdjuje i iz foto elaborata da je od oštećenog izuzeta metalna šipka, medjutim  tvrdnja oštećene da je okrivljeni udario metalnom šipkom po nadlaktici nije objektivno dokazana, ni kroz medicinsku dokumentaciju, ni kroz nalaze vještaka. Posebno cijeneći iskaz okrivljenog koji u cjelosti negira da je na bilo koji način fizički narsnuo na oštećenu sud je odbacio kao sračunat na izbjegavanje krivično pravne odgovornosti, jer je u suprotnosti sa izvedenim dokazima i utvrdjujenim činjenicama.  
      Opredjeljujući se za krivičnu sankciju za okrivljenog, sud je cijenio sve okolnosti od zančaja za individualizaciju iste, a tiču se ličnosti okrivljenog  i  krivičnog djela stavljenog mu na teret, pa je na strani okrivljenog od olakšavajućih okolnosti cijenio činenicu  da se radi o  ocu četvoro djece. Dok činjenicu da je ranije osuđivan sud nije uzeo kao otežavajuću obzirom da je od ranije izrečene kazne protekao period duži od pet godina, te da se ne radi o istovrsnim krivičnim djelima.  Kako je za ovo krivično djelo predviđena kazna zatvora do tri godine , a imajući u vidu  naprijed navedene okolnosti, sud je  okrivljenom utvrdio kaznu zatvora u trajanju od  tri mjeseca i istu uslovio na period od jedne godine, koja krivična sankcija je po mišljenju suda primjerena težini izvršenog krivičnog djela, nastaloj posledici kao i ličnosti počinioca, te je nadalje mišljenja da će se i prijetnjom kaznom dovoljno uticati na okrivljenog da ubuduće ne vrši krivična djela, a da je uslovljeni period od jedne godine dovoljno dug u cilju provjere ponašanja učinioca, te da će se ovom krivičnom  sankcijom postići svrha kažnjavanja predviđena čl.32 Krivičnog zakonika.  
      Kako je okrivljeni oglašen krivim to ga je sud shodno čl.229  u vezi čl.226 ZKP-a, obavezao na plaćanje troškova krivičnog postupka, u iznosu od 221,00€ koji se odnose na naknadu Dr.B. B. za dati osnovni nalaz mišljenje u iznosu od 60,5€; dopunu nalaza i mišljenja u iznosu od 60,5€ i neposrednog izjašnjenja istog vještaka na glavnom pretresu u iznosu od l00,00 €, te ga obavezao na plaćanje sudskog paušala u iznosu od 50,00€, koji je srazmjeran dužini trajanja postupka I imovinskim prilikama okrivljenog.  
      Obzirom da je R. D. istakla imovinskopravni zahtjev ,čiju visinu tokom postupka nije opredijelila, to sud nije imao dovoljno osnova kako za djelimično tako  ni za potpuno presuđenje, pa je oštećenu shodno čl.239 stav 2 u vezi stava l ZKP-a  radi ostvarivanja imovinskopravnog zahtjeva uputio na parnicu.  
      Sa svega naprijed iznijetog odlučeno je kao u izreci presudu shodno čl.374 ZKP-a.



                                  **  OSNOVNI SUD U KOLAŠINU**

                                              Dana  07.09.20l2.godine 
Zapisničar,
Sudija,
Vrhovac Nada s.r.                                                  Mirjana
Čepić s.r. 
PRAVNA POUKA: Protiv ove presude dozvoljena je žalba Višem sudu – Bijelo
Polje i to u roku od 8 dana od dana prijema iste. Žalba se podnosi preko Ovog
suda. 