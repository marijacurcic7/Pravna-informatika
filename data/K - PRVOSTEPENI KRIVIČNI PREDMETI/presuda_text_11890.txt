K.br. 28/12-09
U IME CRNE GORE
Osnovni sud u Kolašinu kao prvostepeni krivični, po predsjedniku suda Arsenu
Popoviću uz učešće zapisničara Mrdak Ljiljane u krivičnom predmetu protiv
okrivljenog M. B. iz K., zbog krivičnog djela šumska kradja iz čl. 324 st. 2 u
vezi st. 1 Krivičnog Zakonika, postupajući po optužnom predlogu ODT – Kolašin
Kt.br.269/09 od 7.06.2010.godine, nakon održanog glavnog javnog pretresa dana
26.03.2012. godine u prisustvu ODT iz Kolašina Grujić Vojislava, okrivljenog
M.B., njegovog branioca adv. V.S. B. i ovlašćenog predstavnika oštećene N. D.,
donio je i javno objavio,-
P R E S U D U
Okrivljeni:
M. B., od oca R. i majke D. rodjene B., rodjen ….godine u K., gdje je i
nastanjen Ul. P. bb, državljanin Crne Gore, Crnogorac, govori srpsko-hrvatskim
jezikom, završio III stepen kuvarske škole, neoženjen, lošeg imovnog stanja,
do sada osudjivan,
Na osnovu čl. 373 st. 1 tačka 2 ZKP-a
OSLOBADJA SE OD OPTUŽBE
Da je dana 8.06.2009.godine u mjestu ,,Oćiba,, - Opšina Kolašin, na
katastarskoj parceli br. 1004 KO Žirci , u šumi vlasništvo Države Crne Gore,
kojom gazduje Uprava za šume CG – ŠU – K., radi kradje oborio 11 stabala
bukve, ukupne drvne mase 11,05 m3,
-​ čime bi izvršio krivično djelo šumska kradja iz čl. 324 st. 2 u vezi st. 1 Krivičnog Zakonika.
Troškovi krivičnog postupka u iznosu od 318,00 €ura padaju na teret budžetskih
sredstava.
Oštećena Šumska uprava – Područna jedinica K. upućuje se da svoj
imovinskopravni zahtjev ostvari u parničnom postupku.
O b r a z l o ž e nj e
ODT iz Kolašina svojim optužnim aktom Kt.br.269/09 od 7.06.2010 godine stavio
je na teret okrivljenom M. B. da je počinio krivično djelo šumska kradja iz
čl.324.st.2. u vezi st.1. Krivičnog zakonika na način mjesto i vrijeme
činjenično i pravno opisano izrekom presude. Pri podnijetom optužnom predlogu
ODT iz Kolašina Grujić Vojislav ostao je do okončanja glavnog pretresa
predlažući u završnoj riječi da sud optuženog oglasi krivim i osudi po zakonu.
Okrivljeni M.B. na glavnom pretresu održanom dana 26.03.2012. godine je
iznoseći svoju odbranu istakao da ostaje pri odbrani datom pred istražnim
sudijom 29.03.2010. godine i odbrani datoj na glavnom pretresu 22.12.2010.
godine kada je u bitnom naveo da se kritičnom prilikom vraćao iz Morače gdje
je radio i da ga je tokom prilikom vozio M. T. iz sela Vočje a da je radio
buldožerom na seoskom putu. Da su susreli vozilo policije i šumskog koji su mu
rekli da se javi u policiju. Nekoliko dana nakon ovog susreta u Ispostavi
Kolašin dao je svoju izjavu, jer su ga upoznali da je pozvan zbog šumske
kradje u mjestu ,,Krivi Do,,. Tada je odgovorio da mu ništa nije poznato jer
sječu nije izvršio on, da je u junu mjesecu nekoliko dana radio u mjestu
,,Ravni,, da je tu bio skoro čitavi mjesec i to svaki dan, tako da sječu niti
je izvršio, niti je mogao izvršiti obzirom da je bio angažovan na drugim
poslovima. Naveo je da je činjenica da se na foto elaboratu nalazi slika
njegovog kamiona gdje se kamion nalazio nekoliko dana i to na zemljištu koje
je njegovo vlasništvo, a da bez obzira na to što je u ranijem periodu imao
problema u vezi sa bespravnom sječom smatra da ne može biti odgovoran i kriv
za ovu sječu, jer šumu sijeku i drugi gradjani. Pojasnio je da je njegov
kamion star skoro 50 godina i da kao takav nije mogao pobjeći terenskom vozilu
Lada-niva u kom su se nalazili predstavnici Šumske uprave – K..
Branilac okrivljenog adv. V. S.B. je u završnoj riječi istakla da tokom
postupka nije dokazano da je njen branjenik počinio krivično djelo koje mu se
stavlja na teret, a svi prikupljeni dokazi navode da pomenutom prilikom
okrivljeni nije bio na mjestu sječe, niti je izvršio obaranje stabala, a
preslušani svjedoci M.i T. potvrdili su navode odbrane da je u pomenutom
periodu okrivljeni izvodio radove sa svojom mašinom u Morači. Svjedoci L.M. i
I. D. nijesu bili ubjedljivi u svojim iskazima vezano za prenošenje činjenica
i okolnosti pod kojima je počinjeno navedeno krivično djelo. Dodala je, da je
ovakav zaključak potkrijepljen i nalazom vještaka šumarske struke čime se u
potpunosti eliminiše krivica okrivljenog. Izlaskom na lice mjesta vještaka
šumarske struke eliminisane su sve nejasnoće a u tom pravcu eliminisana je i
krivica okrivljenog. Na kraju predložila sudu da okrivljenog oslobodi od
optužbe.
Okrivljeni M.B. prihvatio je završnu riječ svog branioca ističući da nije kriv
za krivično djelo koje mu se stavlja na teret.
Sud je u dokaznom postupku saslušao predstavnika oštećene Šumske uprave –
Područna jedinica K. po saglasnom predlogu stranaka umjesto neposrednog
saslušanja pročitao iskaze svjedoka I. D., L. M., M. R. i T.M. datih tokom
postupka pročitao službenu zabilješku Uprave policije - Ispostave Kolašin br.
240-5006 od 9.06.2009.godine, zapisnim o izvršenoj kontroli br. 342 od
12.06.2009.godine, nalaz i mišljenje vještaka geodetske struke G.V.Kri.
113/09, nalaz i mišljenje vještaka šumarske struke F.A. od 08.11.2011. godine,
izvršio uvid u foto elaborat sačinjen od Uprave policije - Ispostave Kolašin
br. 193-93-09 od 9.06.2009.godine, izvršio uvid u izvod iz KE izdat na ime
okrivljenog od strane Uprave policije – Ispostave Kolašin br. 245/09-1619/2 od
17.09.2009.godine.
Punomoćnik oštećene Uprave za šume – Područna jedinica K. u svom iskazu je
naveo da se pridružuje krivičnom gonjenju prema okrivljenom, te naveo da će
imovinskopravni zahtjev ostvariti u posebnom postupku.
Iz službene zabilješke Uprave policije – Ispostave Kolašin od 9.06.2009.godine
utvrdjuje se da je ista sačinjena po pozivu inžinjera Šumske uprave I.D. koji
je naveo da je kritičnom prilikom došlo do otudjenja izvjesne količine drvne
mase u mjestu ,,Oćiba,, . Radnici Ispostave pošli su na lice mjesta gdje su
zatečeni I. i reonski lugar L., isti su se nalazili u blizini napuštenog
kamiona a koji su naveli da su na šumskom putu zaustavili teretno motorno
vozilo bez tablica kojim je upravljao M.B., da im je isti pokazao da će stati,
ali je dao gas i pobjegao, da su oni krenuli za njim, ali da je isti skrenuo
sporednim putem i zavarao trag. Konstatovano je da je na sporednom putu bilo
fizičkih prepreka u vidu nabacanog kamenja i drva a da su bukovi klocevi sa
kamiona bili istovareni pod put, dok je teretno motorno vozilo ostavljeno na
kraj puta.
Uvidom u foto elaborat od 9.06.2009.godine utvrdjeno je da su radnici
Ispostave Kolašin fotografisali lice mjesta povodom bespravne sječe,
fotografisali kamion - vlasništvo okrivljenog, te prepreku na putu , kao i
mjesto gdje je izvršena sječa.
Zapisnikom o kontroli sa pregledom bespravno posječenih stabala od
12.06.2009.godine konstatuje se da je pregled izvršio reonski lugar L., te da
je ukupna bruto masa posječenog drveta 12,09 m3, odnosno 9,67 m3 neto mase.
Reonski lugar je panjeve premjerio i na iste stavio žig ŠŠ-35.
Svjedok I. D. u svom iskazu datom na glavnom pretresu 22.12.2010.godine
istakao je da je zajedno sa reonskim lugarom u sklopu redovne djelatnosti
obilazio reon Oćibe, da su u jednoj krivini ugledali vozilo kojim je upravljao
optuženi, a na istom su bila utovarena drva, te da je pokušao da zaustavi
vozilo, medjutim vozilo se nije zaustavilo već je okrivljeni nastavio kretanje
kamionom. Pošli su za kamionom, medjutim kamion im se izgubio iz vida, prošao
je sporednim putem i kada su ugledali kamion pokušali su da ga prate medjutim
na putu su bile postavljene prepreke i to razbacane metrice po putu, koji su
sklonili da nastave dalje. Sledeća prepreka bile su tri tanje porušene bukve
od kojih su dvije uklonili a treću nijesu mogli. Potom se na putu nalazilo
nabacano kamenje koje su sklonili. Odmah tu bila su istovarena drva a pored
puta prazan I napušten kamion. Nakon toga pozvali su policiju, pa su sa
policijom išli tragovima kuda je prošao kamion, tako da su se vraćali unazad
tragom kamiona, prateći tragove došli su do mjesta sječe, da se na takav
kamion može utovariti 4-5 m3 drveta, te da je mjesto gdje je izvršena sječa
udaljeno 3 kilometra od mjesta gdje su sreli kamion optuženog. Da tom prilikom
nijesu utvrdjivali da li je na privatnim posjedima bilo sječe, obzirom da su
zaključili da je u državnoj šumi bila freška sječa. Toga dana bilo je suvo
vrijeme, ali je bilo mjesta kad su se mogli ocrtati tragovi kamiona. Svjedok
je pojasnio da se nije moglo utvrditi da li drva sa mjesta na kojem je
izvršena sječa u državnoj šumi odgovaraju klocevima koji su istovareni pored
puta, jer nije bilo moguće izvršiti uporedjivanje prvih kloceva sa panjevima,
pojasnio je da je vidio optuženog da vozi kamion, ali ga nije vidio da on
istovara drva.
Svjedok L.M. u svom iskazu datom na glavnom pretresu od 22.12.2010.godine u
bitnom ističe isto kao I svjedok I. D..
Svjedok M.R. u svom iskazu datom na glavnom pretresu od 18.03.2011. godine
navodi da je okrivljeni u poslednje dvije godine od početka juna pa do kraja
septembra radio na probijanju puta u selu ,,Ravni,, dok je radio te poslove
ostajao je od ranih jutarnjih sati pa do večeri, nekada je odlazio kući, a
nekada ostajao da spava. Nije se mogao izjasniti koji je datum bio kada je M.
počeo da radi u selu R., ali da je bio početak juna 2009.godine.
Svjedok T. M.u svom iskazu datom na glavnom pretresu od 15.04.2011. godine
navodi da je nastanjen u Man. Morača, da ima imanje u selu Oćiba i da početkom
ljeta svake godine ide u selo, jer početkom juna počinje kosidba. Naveo je da
je 2009.godine u junu često vozio optuženog sa posla od Crkvina do Oćibe, a
ponekad ga je dogvozio i do grada, to je uglavnom bilo u večernjim časovima.
Iz nalaza i mišljenja vještaka geodetske struke G. V.konstatovano je da je
katastarska parcela u kojoj je izvršena bespravna sječa evidentirana kao
svojina Države Crne Gore kao parcela br. 1004 KO – Žirci mjesto ,,Vučje,, .
U svom nalazu i mišljenju vještak F. A. je utvrdio da je posječena bruto drvna
masa u količini od 11,05 m3, da je neto drvna masa 9,39 m3, da je riječ o masi
srednjeg do slabijeg tehničkog kvaliteta, te da je vrijednost drvne mase
330,92 €ura. U svom nalazu , a i prilikom izlaska na lice mjesta vještak
šumarske struke na osnovu foto elaborata koji se nalazi u spisima predmeta,
nije mogao izvršiti identifikaciju lokacije štet, a identifikacija odsječaka
drveta odnosno debla u smislu dokazivanja da li taj sortiment potiče od nekog
panja nije dovoljno sigurna samo po uporedjenju prečnika, već je potrebno
izvršiti uporedjivanje broja, strukture i oblika godova na presjeku debla, te
drugih specifičnosti drveta.
Iz izvoda iz KE izdatog na ime okrivljenog M.B. utvrdjuje se da je isti do
sada osudjivan i to presudom Osnovnog suda Kolašin K.br.86/06 od
5.06.2007.godine za krivično djelo iz čl. 324 Krivičnog Zakonika tri mjeseca
zatvora uslovno na jednu godinu, presudom Osnovnog suda Kolašin K.br.333/08 od
10.02.2009.godine, za krivično djelo iz čl. 324 st. 2 u vezi st. 1 Krivičnog
Zakonika, tri mjeseca zatvora i novčana kazna od 600,00 €ura.
Cijeneći navode javne optužbe odbranu okrivljenog i izvedene dokaze, kako
pojedinačno tako i u njihovom medjusobnom odnosu, sud je mišljenja da nema
dokaza da je okrivljeni M. B. počinio krivično djelo šumska kradja iz
čl.324.st.2. u vezi st.1. Krivičnog zakonika. Naime, sud je ovom prilikom prvo
cijenio odbranu okrivljenog M. B. u kojoj on navodi da je u vrijeme izvršenja
krivičnog djela bio u mjestu Ravni gdje je navodno za potrebe sela izvodio
radove i istu nije prihvatio jer takva odbrana okrivljenog nije imala uporište
u provedenim dokazima a posebno u iskazima svjedoka M.R. i T. M. koji su bili
svjedoci odbrane, jer iz iskaza navedenih svjedoka nije se moglo utvrditi da
li se okrivljeni dana 08.06.2009. godine nalazio u mjestu Ravni jer svjedok T.
M. se sjeća da je samo u pitanju početak juna i da je vozio okrivljenog često
tokom 2010. godine, dok svjedok M. R. u svom iskazu navodi da se sjeća da je
okrivljeni izvodio radove u njihovom selu takodje početkom juna ali se nije
mogao sjetiti tačnog datuma, pa takvi iskazi svjedoka nijesu mogli potvrditi
odbranu okrivljenog. Medjutim, i ako sud nije prihvatio odbranu okrivljenog,
provedeni dokazi tokom ovog postupka nijesu mogli dovesti u vezu okrivljenog
sa izvršenjem predmetnog krivičnog djela a sa razloga što je sud iz iskaza
svjedoka I. D.i L. M. koji su inače i ovlašćeni službenici Uprave za šume –
Područne jedinice K. mogao utvrditi jedino da su kritičnog dana primjetili
okrivljenog M.B. na udaljenosti od oko tri kilometra od mjesta sječe kako
upravlja sa svojim teretnim vozilom na kojem je bilo utovareno ogrevno drvo,
da su isti pokušali da ga zaustave ali da im okrivljeni nije stao zbog čega su
krenuli za njim i da su pogrešno skrenuli drugim putem a naknadno naišli i na
prepreku na putu i da su zatekli vozilo okrivljenog iz kojeg je bilo
istovareno to ogrevno drvo a da u vozilu nije bilo okrivljenog. Iz takvih
svjedočkih iskaza proizilazi da I. i L. nijesu zatekli okrivljenog Medenica
Bojana da vrši sječu na katastarskoj parceli br.1004 KO Žirci već naprotiv
istog su zatekli na udaljenosti od oko tri kilometra od mjesta sječe, nadalje
isti svjedoci kao ovlašćeni službenici Šumske uprave – Područne jedinice
K.nijesu provjerili da li je u blizini mjesta sječe bilo još neke sječe drva u
privatnim šumama, a takodje isti nijesu uporedili prečnike posječenih stabala
– drva na mjestu sječe i drva koja su bila utovarena na kamionu okrivljenog a
što je bilo neophodno kako bi se utvrdilo da drva sa kamiona okrivljenog
potiču sa mjesta sječe tj. sa katastarske parcele br. 1004 KO Žirci. Zato je
sud stao na stanovište da okrivljeni nije izvršio predmetnu sječu jer nije
zatečen kritičnog dana na licu mjesta niti se tokom postupka dokazalo da drva
sa kamiona okrivljenog odgovaraju drvima sa mjesta sječe.
Sud je cijenio i ostale provedene dokaze i to nalaz i mišljenje vještaka
geodetske struke, nalaz i mišljenje vještaka šumarske struke, službenu
zabilješku Uprave policije – Ispostava Kolašin, fotoelaborat i zapisnik o
izvršenoj kontroli sa pregledom bespravno posječenih stabala, a koji dokazi su
sudu samo pružili podatke da se bespravna sječa dogodila dana 08.06.2009.
godine u mjestu Oćiba – Opština Kolašin na katastarskoj parceli br.1004 KO
Žirci u šumi vlasništvo Države Crne Gore i da je tom prilikom oboreno 11
stabala bukve ukupne drvne mase 11,05 m3. Iz tih dokaza sud nije mogao dovesti
u vezu okrivljenog sa izvršenjem krivičnog djela koje mu se stavlja na teret.
Zaključak je suda da nijedan od provedenih dokaza nije pružio osnov da sud
okrivljenog oglasi krivim i krivično-pravno odgovornim niti je utvrdjeno da je
okrivljeni M. B. dana 08.06.2009. godine zatečen u bespravnoj sječi u šumi
državne svojine na katastarskoj parceli br. 1004 KO Žirci u mjestu oćiba –
Opština Kolašin, sa kojih razloga je sud M.B. u nedostatku dokaza oslobodio od
optužbe shodno čl.373.st.1.t.2. ZKP-a.
Shodno čl.226 i 230.st.1. ZKP-a sud je odlučio da troškovi krivičnog postupka
u iznosu od 318,00 € padaju na teret budžetskih sredstava.
Shodno čl.239.st.3. u vezi st.1. ZKP-a oštećena Šumska uprava – Područna
jedinica K.upućena je da svoj imovinsko-pravni zahtjev ostvari u parničnom
postupku.
Sa izloženog je odlučeno kao u izreci presude.
OSNOVNI SUD U KOLAŠINU,
Dana, 26.03.2012. godine.
Zapisničar, PREDSJEDNIK SUDA,
Mrdak Ljiljana s.r. Arsen Popović s.r.
PRAVNA POUKA: Protiv ove presude dozvoljena je žalba Višem sudu – Bijelo Polje
u roku od 8 dana, od dana prijema iste. Žalba se podnosi preko Ovog suda.