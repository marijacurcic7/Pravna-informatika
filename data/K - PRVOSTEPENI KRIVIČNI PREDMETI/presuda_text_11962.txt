K.br. 11/844
U IME CRNE GORE
OSNOVNI SUD U PODGORICI, kao prvostepeni krivični, po sudiji pojedincu Jeleni
Perović Kovačević, uz učešće Slađane Vlahović kao zapisničara, u krivičnom
predmetu protiv okrivljenih Č. Č.iz Podgorice i R. N. iz Podgorice, zbog
krivičnog djela nasilničko ponašanje iz čl. 399 KZ-a u sticaju sa  krivičnim
djelom teška tjelesna povreda iz čl. 151 st. 1 Krivičnog zakona, odlučujući o
optužnom predlogu ODT Podgorica Kt. br. 1596/11-2 od 24.11.2011. godine, koju
je je na glavnom pretresu zastupao Petrović Ivan zamjenik ODT-a Podgorica,
nakon glavnog i javnog pretresa, održanog dana 23.04.2012. godine u prisustvu
zastupnika optužbe, okrivljenih Č. Č.i R. N.i njihovog branioca Pavla
Radonjića adv. iz Podgorice, dana 25.04.2012. godine donio je i javno objavio
PRESUDU  
OKRIVLJENI:


Č. Č., od oca N. i majke Z., rodjene T., rodjen ...... godine u P., sa prebivalištem u P. - B. S. P. C. br. ... P., student II godine, srednjeg imovnog stanja, državljanin CG, ranije neosudijivan,


R. N., zvani R., od oca B. i majke Lj., rodjene R., rodjen ..... godine u P., sa prebivalištem u P., ul. M. O., br.., završio srednju školu, neoženjen, srednjeg imovnog stanja, ranije neosuđivan


K r i v i     s u  
Zato što su :
Dana 11. oktobra 2011. godine oko 19,30 časova, u Podgorici, u ulici Ivana
Milutinovića, u blizini Sportskog centra "Morača" zajedno sa drugim NN licima
u grupi vršenjem nasilja prema drugom drskim i bezobzirnim ponašanjem,
ugrozili spokojsktvo gradjana  i  remetili javni red i mir i teško tjelesno
provrijedili oštećenog R. M. na način, što su oštećene bez  razloga,
uvrijedili upućujući im riječi     "pičkice ajte kući" pri čemu je okrivljeni
Č. Č.udario oštećenog mldb.  R. M., nogom u predjelu stomaka, a zatim su svi
zajedno nastavili da udaraju oštećenog R. M. od kojih udaraca je on pao, dok
su oštećenog mldb. R. N. udarali po ledjima, a kada su oštećeni uspjeli da
ustanu i dodju do svojeg vozila, ponovo su ih fizički napali, na način što je
jedno NN lice oštećenog  R. M. udarilo dva puta šipkom u predjelu glave, od
kojih udaraca je isti pao na zemlju, da bi potom okrivljeni zajedno sa drugim
NN licima dok je oštećeni R. M.,  ležao na zemlji istog  udarali nogama po
glavi i tijelu a potom oštećenima R. S. i mdlb. Radović Nikoli, zadali više
udaraca po glavi i tijelu rukama i nogama, kojom prilikom su oštećenom  R. M.u
nanijeli tešku tjelesnu povredu  u vidu preloma nosnih kostiju sa dislokacijom
i ranu razderinu kože poglavine u tjemenom dijelu sa desne strane, dok su
oštećeni R. S., mldb. R. M. i mldb. R. N., zadobili lake tjelesne povrede i
to: oštećeni R. S., krvni podliv kože u predjelu desne jagodice lica, oštećeni
mldb. R. M. u vidu nagnječine kože u kosmatom dijelu glave, a oštećeni mldb.
R. N. u vidu nagnječine kože u predjelu jagodica lica
-čime su izvršili krivično djelo nasilničko ponašanje iz čl.399. Krivičnog zakonika u sticaju sa krivičnim djelo teška tjelesna povreda iz čl. 151. st.1 Krivičnog zakonika u  vezi čl.23 Krivičnog zakonika. 
Pa im sud primjenom citiranih zakonskih odredbi te odredbi čl.
3,4,5,15,32,36,42,45, 46 i 48  Krivičnog zakonika, te čl. 226, 229, 239 i 374
ZKP-a, prethodno utvrdjuje
Za  krivično djelo nasilničko ponašanje  iz čl.399. Krivičnog zakonika kaznu
zatvora  u trajanju od po  4 (četiri) mjeseca
Za  krivično djelo teška tjelesna povreda iz čl.151 st.1 Krivičnog zakonika, u
vezi čl. 23 Krivičnog zakonika, kaznu zatvora u trajanju od po 4 (četiri)
mjeseca, pa ih sud primjenom čl. 48 Krivičnog zakonika

OSUDJUJE
Na jedinstvenu kaznu zatvora u trajanju  od po  7 (sedam) mjeseci  zatvora.
Obavezuju se okrivljeni da na ime troškova krivičnog postupka uplati solidarno
iznos od 66,00 eura ODT Podgorica, te  ovom sudu na ime sudskog paušala iznos
od po  50,00 € sve u  roku od 15 dana po pravosnažnosti presude pod prijetnjim
prinudne naplate.
Oštećeni se upućuju radi ostvarivanja imovinsko pravnog zahtjeva na redovnu
gradjansku parnicu.
Obrazloženje
Optužnim predlogom ODT-a Podgorica stavljeno je okrivljenima na teret da su
izvršili krivično djelo nasilničko ponašanje iz čl. 399 KZ-a u sticaju sa
krivičnim djelom teška tjelesna povreda. Zastupnik optužbe je u završnoj
riječi ostao pri podnijetom optužnom predlogu i predložio sudu da okrivljene
oglasi krivim i osudi po zakonu.
Prvookrivljeni Č. Č.je u svojoj odbrani tokom postupka naveo da je kritične
večeri 11.10.2011. godine došao na košarkašku utakmicu u Sportski centar
zajedno sa svojom sestrom oko 17,45 časova i da je ostao do kraja utakmice, a
to je bilo između 19.30 i 20.00 časova. U povratku okrivljeni se vraćao kući
putanjom pored Elektrodistribucije, sve do semafora, gdje je skrenuo lijevo
pored restorana „Maša“ i „Grand“, a kretao se desnom stranom pored odbojkaških
terena uz ogradu, a cijelo vrijeme je sa njim bila njegova sestra. U momentu
kada je izašao iz Sportskog centra okrivljeni nije vidio nikakvu tuču, nije
nikoga udarao, ne poznaje oštećene, a tačno je da je pripadnik navijačke grupe
„Varvari“.
U završnoj riječi okrivljeni je prihvatio završnu riječ svog branioca.
Drugookrivljeni R. N. je u svoj odbrani u toku postupka naveo da je kritičnog
dana od 07.00 časova do 19.00 časova bio na svom radnom mjestu u Atlas
televiziji kod stadiona FK Budućnost, gdje je zaposlen kao obezbjeđenje. Odmah
po završetku posla okrivljeni je sa drugom N. Đ. otišao u obližnji klub
„Boćari“ gdje se zadržao do kraja utakmice Crna Gora – Švajcarska, dakle do
22.30 časova, a onda je otišao do druga D. K. koji radi u dispečerskom centru
„Delux taksi“ na Tuškom putu gdje je ostao do 3 sata ujutru, a nakon toga je
otišao kući. Čeda Čizmovića zna 2 – 3 godine iz viđenja sa utakmica, a
oštećene ne poznaje. Za vrijeme radnog vremena u Atlas televiziji imao je
uniformu koja se sastoji od bijele košulje, crnih pantalona i crnih cipela.
U završnoj riječi okrivljeni je prihvatio završnu riječ svog branioca koji je
naveo da okrivljeni nijesu izvršili krivično djelo stavljeno im na teret, da
oba okrivljena nijesu učestvovala u kritičnom događaju, a da zapisnik o
prepoznavanju nije sačinjen u skladu za ZKP – om obzirom da su oštećeni
vidjeli okrivljene u holu prije prepoznavanja.
Sud je u dokaznom postupku saslušao svjedoke – oštećene R. M., R. M., R. S.a,
pročitao iskaz svjedoka mldb. R. N., saslušao svjedoka Č. N., Đ. N., K. D.,
pročitao dopis S... br. .... od 10.04.2012. godine, ugovor o radu i kat
„poziciju RTV Atlas“, pročitao nalaz i mišljenje sudskog vještaka medicinske
struku od 03.11.2011. godine, izvršio uvid u medicinsku dokumentaciju na ime
oštećenog, pročitao 8 zapisnika o prepoznavanju Kt. br. 993711-2 od
13.10.2011. godine i pročitao izvod iz KE na ime okrivljenih.
Svjedok – oštećeni R. S. je u svom iskazu u toku postupka naveo da je kritične
večeri gledao utakmicu u Sportskom centru zajedno sa bratom R. N. i braćom od
ujaka R. M. i M.. Prije kraja utakmice svi zajedno su uzašli iz hale kako bi
lakše došli do parkinga, da bi im  u jednom momentu prije prelaska ulice
prišla grupa od 10-ak momaka i počela da ih provocira riječima „izgubi
Zvijezda pičkice, ajmo kući, mrš“, da bi kada su prešli ulicu jedan od ovih
momaka udario R. M. nogom u grudi, a onda su napali R. M. udarajući ga
pesnicama po glavi i tijelu, oborili ga na zemlju i pobjegli. Nakon toga je
došla jedna žena i ponudila im pomoć. Svjedok je u toj situaciju pokušao da
zaštiti mlađeg brata N. koji je dijabetičar, a najviše batina su dobili M. i
M.. Nakon što su došli do auta, opet su se pojavili ovi momci, možda i više
njih, kada je jedan momak iz te grupe rekao „evo ih opet oni isti“ a onda su
udarili R. M. sa strane u glavu na onda su oborili M. i počeli da ga tuku.
Jedan od ovih momaka je udario šipkom M. po glavi, dok su ga ostali momci
udarali pesnicama i nogama po glavi i tijelu. U tom drugom događaju i svjedok
je zadobio udarce po glavi i tijelu, kao i N.. Svjedok je dalje naveo da je
nakon prepoznavanja siguran da je prepoznao dva momka od te večeri i to da je
jedan onaj koji je prvi provocirao svjedoke – oštećenje i udario nogom u grudi
M., a da je drugi momak izgovorio u nastavku događaja riječi „evo ih opet ovi
isti“, a onda je zajedno sa ostalima udarao R. M..
Svjedok oštećeni je na glavnom pretresu naveo da je prepoznao okrivljene Č. i
R. kao lica koja su bila u toj grupi te večeri, a misli da oni te večeri
nijesu u rukama imali šipke.
Svjedok – oštećeni se pridružio krivičnom gonjenju i postavio imovinsko pravni
zahtjev.
Svjedok – oštećeni mldb. R. N. je u svom iskazu naveo da je kritične večeri
bio na košarkaškoj utakmici u Sportskom centru zajedno sa bratom S.om i braćom
od ujaka M. i M.. Prije završetka utakmice svi zajedno su izašli kako bi lakše
došli do svog vozila, kada je prije pješačkog prelaza počela jedna grupa od
10-ak momaka da im dobacuju  u smislu „ što sad ćutite pičke ciganske, mrš
kući“. Kada su prešli ulicu jedan od momaka iz grupe je udario svjedoka
pesnicom u desnu stranu lica i po leđima, a većina momaka je nasrnula na R. M.
koga su oborili na zemlju i udarali ga pesnicama i nogama. Ubrzo su se
razbježali jer je tu prišla i jedna žena, da bi kada su svjedoci došli do auta
i ponovo ih napali i udarili svjedoka u nogu i u kuk. M. je tom prilikom
govorio da ih ne udaraju, da je N. dijabetičar, ali to nije pomoglo, već ga je
jedan momak udario šipkom crne boje. U tuči udarce su dobili i R. M. i S.. Na
prepoznavanju u policiji svjedok je prepoznao jedno lice koje je učestvovalo u
grupi koja ih je napala.
Svjedok – oštećeni se pridružio krivičnom gonjenju i postavio imovinsko pravni
zahtjev.
Svjedok R. M. je u svom iskazu naveo da je kritičnom prilikom bio na
košarkaškoj utakmici Budućnost – Crvena Zvezda zajedno sa rođenim bratom M. i
braćom od tetke R. S. i R. N.. Na izlasku iz Sportskog centra svjedoke je
napala grupa od 10 – 12 momaka koji su prethodno sjedjeli na klupi, i obratili
im se riječima „ pičke ciganske, šta je, gubite, a“. Nakon što su prešli ulicu
ovi momci su krenuli za njima i nasrnuli na njih četvoricu, a jedan iz te
grupe, koga je kasnije svjedok prvog prepoznao na prepoznavanju u policiju, ga
je udario nogom u predjelu grudnog koša. Tom prilikom su udarali i M.,
napravili mu tvz. čišćenje, posle čega su ga udarali nogama i pesnicama, kao i
R. S.a i R. N.. Ubrzo je došla jedna žena posle koje su ovi momci prekinuli
napad, a posle jedno 20-ak minuta opet su na parkingu došli ovi momci i jedan
od njih je rekao „evo ih ovi isti“, a to je rekao momak koga je isto tako
svjedok prepoznao u policiji. Iako im je M. govori da ih ne tuku, to nije
pomoglo, već ga je neko udario šipkom u predjelu glave od kog udarca je M.
pao, i onda su više tih momaka krenuli na njega i udarali ga po glavi i tijelu
i tako mu slomili nos. Ovaj momak što je šipkom udario M.a udario je i
svjedoka u potiljak, a udarce su zadobijali i S. i N..
Na glavnom pretresu svjedok – oštećeni se izjavio da je lice koje mu se prvo
obratilo okrivljeni Čizmović i danas ga prepoznaje u sudnici.
Svjedok se pridružio krivičnom gonjenju i postavio imovinsko pravni zahtjev.
Svjedok – oštećeni R. M. je u svom iskazu naveo da je dana 11.10.2011. godine
bio na košarkaškoj utakmicu u Sportskom centru zajedno sa bratom M. i braćom
od tetke R. S. i N.. Negdje oko 19.40 časova njih četvorica su izašla iz hale
i krenuli put parkinga u blizini restorana „Lovac“. U trenutku kada su
namjeravali da pređu cestu, jedna grupa od 10 – 12 momaka koji su sjedjeli na
klupi su počeli da ih provociraju riječima „ pičkice ajte kući, izgubi
Zvezda“. Kada su prešli preko ulice ovi momci su pošli za njima, opkoli ih, a
svjedok, iako im je govorio da ih ne diraju jer je N. dijabetičar, to nije
pomoglo već je jedan od njih nogom udario M. u predjelu pleksusa. Svjedoka su
tada opkolili, oborili na zemlju i udarali nogama i rukama po cijelom tijelu,
a udarali su i S.a i N.. Kada su se razbježali, njih četvorica su pošli do
auta, gdje su ih opet napali. Iz grupe je izašao jedan momak obučen u crnu
trenerku, sa malo dužom kosom koja mu je prekrivala lice, i metalnom šipkom ga
udario u glavu – u predio desne strane iznad uha. Kada je pao na zemlju ovi
momci su prišli i udarali ga nogama po cijelom licu, kada je osjetio da mu je
odjednom lice omekšalo. Udarce su potom zadobili i M., S. i N.. Na
prepoznavanju je, kada su ga odveli u jednu prostoriju prepoznao je među 5
osoba jednog kao učesnika u napadu na njega.
Na glavnom pretresu svjedok – oštećeni je potvrdio da su ga oba okrivljena
udarala kritičnom prilikom, ali da ga nijesu oni udarali šipkom.
Svjedok se pridružio krivičnom gonjenju i postavio imovinsko pravni zahtjev.
Svjedok Č. N. je u svom iskazu navela da je kritične večeri bila sa bratom
Čedom na utakmici u Sportskom centru, da bi po završetku utakmice pošli kući.
Kući su se vraćali pravcem od Sportskog centra do Elektrodistribucije, onda su
prešli ulicu i trotoarom prošli pored kafića Grand i Maša do kuće. Cijelo
vriijeme je bila sa bratom i niko drugi sa njima nije bio. Svjedok je dalje
navela da živi zajedno sa svojim bratom u porodičnoj zajednici, a na pitanje
zastupnika optužbe nije se mogla sjetiti gdje je bila 26.11.2011. godine.
Svjedok Đ. N. je u svom iskazu naveo da je dana 11.10.2011. godine bio na
poslu, u popodnevnoj smjeni, a zaposlen je u A..... Kada se smjena završila, u
19.00 časova, svjedok je zajedno sa okrivljenim Ražnatovićem otišao na piće u
„Boljare“ gdje su popili par pića i gledali utakmicu Crna Gora – Švajcarska.
Posle utakmice, oko 22 – 22.30 časova su se rastali.
Svjedok K. D. je u svom iskazu naveo da je kritične večeri zajedno sa Nikolom
Ražnatovićem otišao do svog posla oko 22.45 časova u Delux taksi gdje radi na
mjestu dispečera. Nije se mogao sjetiti gdje su se našli, niti šta je
Ražnatović imao na sebi, ali sjedio je do njega na poslu negdje do 02 – 03
sata.
Iz dopisa S... br.... od 10.04.2012. godine, ugovor o radu i kat „poziciju
....“, utvrđuje se da je R. N. zaposlen u društvu za ....S.... D.O.O. na
poslovima radnika obezbjeđenja, a da je dana 11.10.2011. godine u vremenu od
07.00 – 19.00 časova bio u smjeni na svom radnom mjestu.
Iz medicinske dokumentacije i nalaza i mišljenja vještaka medicinske struke od
03.11.2011. godine utvrđuje se da je oštećeni R. M. u predmetnom događaju
zadobio povrede ličnog dijela glave u vidu preloma obje nosne kosti u više
slomljenih djelova sa pomjeranjem slomljenih nosnih kostiju, koja povreda je
mogla nastati djelovanjem zamahnute stisnute šake, zamahnute noge i sl.
Takođe, oštećeni R. M. je zadobio i povredu glave u vidu rane razderotine kože
poglavine u tjemenom dijelu sa desne strane, koja povreda je mogla nastati
djelovanjem zamahnute palice, drvene ili metalne šipke i sl. Povreda nosa sa
prelomom nosnih kostiju je obična teška tjelesna povreda, a u zbiru sa drugom
navedenom povredom ostaje i dalje obična teška tjelesna povreda.
Oštećeni R. M. je u predmetnom događaju zadobio povredu glave u kosmatom
dijelu koja povreda je nastala djelovanjem zamahnute tupo – tvrde sile, ravne
površine, slabijeg inteziteta, a riječ je o lakoj tjelesnoj povredi.
Oštećeni R. S. je u predmetnom događaju zadobio povredu u vidu krvnog podliva
kože u predjelu desne jagodice lica, koja povreda se kvalifikuje kao laka
tjelesna povreda.
Oštećeni R. N. je u predmetnom događaju zadobio nagnječenje desne jagodične
regije glave koja povreda je nastala djelovanjem tupo – tvrde sile, ravne
površine, slabog inteziteta, a koja povreda se kvalifikuje kao laka tjelesna
povreda.
Iz zapisnika o prepoznavanju Kt.br. 993711-2 od 13.10.2011. godine utvrđuje da
je svjedok – oštećeni R. M. sa nesumnjivom sigurnošću prepoznao lice pod
brojem 3 (Č. Č.) kao lice koje je izvršilo predmetno krivično djelo, posebno
navodeći da je ovo lice počelo da im dobacuje kada su izašli iz Sportskog
centra i da je on upravo pozvao druga lica koja su ga napala zajedno sa
njim.Takođe, svjedok je sa nesumnjivom sigurnošću prepoznao lice na poziciji
br. 1 (R. N.) kao lice koje je izvršilo krivično djelo, i koje je učestvovalo
u napadu na njega.
Svjedok – oštećeni R. S. je sa nesumnjivom sigurnošću prepoznao lice koje se
nalazi na poziciji br. 4 (.ČČ.) kao izvršioca predmetnog krivičnog djela,
navodeći da je upravo on počeo da provocira svjedoka i njegovu braću pošto su
izašli iz Sportskog centra, a isti je učestvovao u napadu na njih. Takođe,
svjedok je sa nesumnjivom sigurnošću prepoznao lice pod rednim brojem 2 ( R.
N.) kao lice koje je izvršilo predmetno krivično djelo, a koje je sa drugim
licima učestvovalo u napadu i upravo je on izgovorio riječi „evo ih opet oni
isti“.
Svjedok mldb. R. M. je sa nesumnjivom sigurnošću prepoznao lice na poziciji
br. 1 ( Č.Č.) kao izvršioca predmetnog krivičnog djela, navodeći da je to lice
prvo počelo da im dobacuje pozivajući druga lica da ih napadnu. Takođe,
svjedok je sa nesumnjivom sigurnošću prepoznao lice pod rednim brojem 4 ( R.
N.) kao izvršioca krivičnog djela, i da je ovo lice bilo u grupi koja je
napala svjedoke i da je to lice neposredno prije drugog napada izgovorio
riječi „evo ih oni isti“.
Svjedok mldb. R. N. je izjavio da misli da mu lica pod rednim brojem 3 i 4
izgledaju tj. podsjećaju na lica koja su napala njega i njegovu braću. Takođe,
svjedok je sa nesumnjivom sigurnošću prepoznao lice pod rednim brojem 4 (R.
N.) kaoi učesnika u grupi koja je napala svjedoke i da je on neposredno prije
drugog napada izgovorio riječi „evo ih opet oni“.
Iz izvoda iz KE na ime okrivljenih utvrđuje se da okrivljeni nijesu ranije
osuđivani.
Sud je nakon ocjena navoda optužbe, odbrane okrivljenih te svih provedenih
dokaza, kako pojedinačno tako i u njihovoj ukupnosti, nesumnjivo utvrdio da su
okrivljeni izvršili krivična djela stavljena im na teret.
Sud je u postupku nesumnjivo utvrdio da su okrivljeni dana ......... godine
oko 19,30 časova, u Podgorici, u ulici ..., u blizini Sportskog centra
"Morača" zajedno sa drugim NN licima u grupi vršenjem nasilja prema drugom
drskim i bezobzirnim ponašanjem, ugrozili spokojsktvo gradjana i remetili
javni red i mir, na način, što su oštećene bez  razloga, uvrijedili upućujući
im riječi  "pičkice ajte kući" pri čemu je okrivljeni Č. Č.udario oštećenog
mldb.  R. M., nogom u predjelu stomaka, a zatim su svi zajedno nastavili da
udaraju oštećenog R. M. od kojih udaraca je on pao, dok su oštećenog mldb. R.
N.udarali po ledjima, a kada su oštećeni uspjeli da ustanu i dodju do svog
vozila, ponovo su ih fizički napali zadajući više udaraca R. M.u, potom i
oštećene R. S.a i mdlb. R. N., zadajući im više udaraca po glavi i tijelu
rukama i nogama.
Prilikom utvrđivanja činjeničnog stanja sud je pošao od iskaza svjedoka  -
oštećenih R. M., R. M., R. S.a i R. N. koji detaljno opisuju kako su napadnuti
od strane grupe od 10–ak lica ispred Sportskog centra „Morača“, a zatim i
posle 15–ak minuta na parkingu od strane veće grupe momaka zadobijajući više
udaraca po glavi i tijelu. Naime, svjedoci na sasvim jasan, ubjedljiv i
logičan način predstavljaju predmetni događaj, identično opisujući kako je
veća grupa momaka iz dva navrata, prvo provocirala, a potom i fizički napala
oštećene zadajući im pritom više udaraca po glavi i tijelu. Takođe, navodi
svjedoka – oštećenih su i potkrijepljeni nalazom i mišljenjem vještaka
medicinske struke u kojem je navedeno da je oštećeni R. M. u predmetnom
događaju zadobio povredu glave u kosmatom dijelu, oštećeni R. S. je u
predmetnom događaju zadobio povredu u vidu krvnog podliva kože u predjelu
desne jagodice lica, oštećeni R. N. je zadobio nagnječenje desne jagodične
regije glave, a koja povrede se pojedinačno kvalifikuju kao laka tjelesna
povreda, a koji nalaz je sud prihvatio kao stručan i objektivan, izgrađen u
skladu sa pravilima struke.
Okrivljeni Č. Č.i R. N. u svojoj odbrani nijesu priznali izvršenje predmetnog
krivičnog djela, jer se okrivljeni R. nalazio na poslu, a potom je bio sa
svojim drugovima, prvo u klubu Boćari a onda u dispečerskom centru Delux
taksija, dok je okrivljeni Č. naveo da je zaista bio na utakmici, ali da je
bio sa svojom sestrom i da je odmah po završetku utakmice pošao kući. Takođe,
iz dopisa S... proizilazi da je R. N. zaposlen u društvu za .... S.. D.O.O. na
poslovima radnika obezbjeđenja, a da je dana 11.10.2011. godine u vremenu od
07.00 – 19.00 časova bio u smjeni na svom radnom mjestu, dok svjedoci
Đakonović N., K. D. i Č. N.u osnovi potvrđuju navode odbrane okrivljenih,
navodeći da su u vrijeme kritičnog događaja bili u društvu okrivljenih.
Sud je svoju punu vjeru poklonio iskazima svjedoka – oštećenih koji su za sud
na objektivan i istinit način opisali kritičnu situaciju, a i oštećeni R. M.,
R. S. i R. M. su na zapisniku o prepoznavanju sa nesumnjivom sigurnošću
prepoznali oba okrivljena kao lica koja su učestvovala u napadu na njih, a što
su potvrdila i na glavnom pretresu, dok je svjedok R. M. prepoznao R. N. kao
lice koje ih je napalo, a sva četvorica oštećenih su potvdila da je upravo
okrivljeni Č. taj koji ih je prvo provocirao i uputio im psovke, dok je
okrivljeni Ražnatović u nastavku događaja izgovorio riječi „evo ih opet oni“ i
sam je učestvovao u napadu. Okrivljeni Č. se, po dopisu njegovog poslodavca
S.., nalazio na poslu kritičnog dana do 19.00 časova, ali se predmetni događaj
desio pola sata kasnije, a iskaze svjedoka K., Đ. i svjedoka Č. N. u kojima su
oni dali alibi okrivljenima, sud nije prihvatio jer su oni u direktnoj
suprotnosti sa iskazima svjedoka oštećenih u koje sud nije imao niti jednog
razloga da sumnja. Isto tako, svjedok Č. N.je rođena sestra prvookrivljenog,
svjeodoci K. i Đ. su kolege i prijatelji sa drugookrivljenim, što prema
mišljenju suda utiče na pristrasnost i objektivnost iskaza ovih svjedoka, a
sve kod činjenice da su svjedoci – oštećeni sa nesumnjivom sigurnošću
prepoznali oba okrivljena kao lica koja su učestvovala u napadu na njih.
Za navode odbrane da zapisnik o prepoznavanju nije sačinjen u skladu sa
odredbama ZKP-a, nije ponuđen niti jedan relevantan dokaz, osim uopštene
tvrdnje da su oštećeni prvo vidjeli okrivljene u hodniku, a tek onda na
prepoznavanju. Prema mišljenu suda zapisnici o prepoznavanju sačinjeni su u
skladu sa odredbama ZKP-a, jer su svi svjedoci, posebno, prethodno opisali
lica koja su kritične večeri učestvovala u napadu, a nakon što im je pokazano
5 lica čije su osnovne fizičke karakteristike slične sa onima koje su oštećeni
dali, isti su sa nesumnjivom sigurnošću prepoznali okrivljene kao lica koja su
učestvovala u napadu na njih, pritom navodeći tačno i riječi koje su
pojedinačno upićivali okrivljeni njima u predmetnom događaju. Dakle, ovako
sačinjen zapisnik predstavlja pravno – relevantan dokaz pa je sud na osnovu
njega, a i ostalih provedenih dokaza, nesumnjivo utvrdio da su baš okrivljeni,
zajedno sa drugim NN licima, izvršili krivična djela stavljena ima na teret.
Sud je mišljenja da su se u konkretnom slučaju ispunili svi elementi bića
krivičnog djela nasilničko ponašanje iz čl. 399 KZ-a. Nasilničko ponašanje
predstavlja grubo i bezobzirno, u osnovi nehumano ponašanje prema drugom licu
koje se najčešće naziva siledžijstvom i predstavlja nemotivisano ponašanje i
djelatnost učinioca upravljenu ka grubom vrijedjanju ili zlostavljanju
drugoga, vršenju nasilja, izazivanjem tuče, čime se ugrožava spokojstvo
gradjanja ili remeti javni red i mir. Naime, okrivljeni su, djelovanjem u
grupi, prvo provocirali, a potom fizički napali oštećene iz dva puta, bez
ikakvog razloga i motiva i to na javnom mjestu – ulici I..., gdje po logici
stvari u svakom trenutku prolazi veći broj građana, remeteći javi red i mir na
javnom mjestu i na taj način ugrozili spokojstvo i građana, nanoseći im lake
tjelesne povrede.
Okrivljenim Č. Č.i R. N. stavljeno je na teret i da su  izvršili krivično
djelo teška tjelesna povreda iz čl. 151 st. 1 KZ-a, na način što su zajedno sa
drugim NN licima dok je oštećeni R. M. ležao na zemlji istog udarali nogama po
glavi i tijelu nanoseći mu povrede u predjelu lica. Iz nalaza i mišljenja
vještaka medicinske struke utvrđuje se da je oštećeni R. M. u predmetnom
događaju zadobio povrede ličnog dijela glave u vidu preloma obje nosne kosti u
više slomljenih djelova sa pomjeranjem slomljenih nosnih kostiju, kao i
povredu glave u vidu rane razderotine kože poglavine u tjemenom dijelu sa
desne strane. Pažljivijom analizom iskaza svjedoka oštećenog i njegovim
dovođenjem u vezu sa nalazom i mišljenjem vještaka medicinske struke jasno se
može uočiti da je svjedok – oštećeni R. M. u predmetnom događaju zadobio dvije
povrede – povrede u predjelu lica, odnosno nosa i povrede glave u tjemenom
predjelu sa desne strane.
Naime, oštećeni R. M. je u svom iskazu jasno naveo da je kritičnom prilikom iz
grupe izašao jedan momak obučen u crnu trenerku, sa malo dužom kosom koja mu
je prekrivala lice, a to nijesu bili okrivljeni koji i nijesu imali pri sebi
oruđe, i metalnom šipkom ga udario u glavu – u predio desne strane iznad uha.
Nakon toga svjedok je pao na zemlju kada su ovi momci prišli i udarali ga
nogama po cijelom licu, kada je osjetio da mu je odjednom lice omekšalo, a što
su potvrdili i svjedoci R. S., R. N. i R. M. navodeći da ga je veća grupa
momaka udarala po glavi i tijelu i tako mu slomila nos. U nalazu i mišljenu
vještaka medicinske struke navedeno je da običnu tešku tjelesnu povredu
predstavlja povreda ličnog dijela glave u vidu preloma obje nosne kosti u više
slomljenih djelova sa pomjeranjem slomljenih nosnih kostiju, koja povreda je
mogla nastati djelovanjem zamahnute stisnute šake, zamahnute noge i sl., dok
je povreda glave u vidu rane razderotine kože poglavine u tjemenom dijelu sa
desne strane mogla nastati djelovanjem zamahnute palice, drvene ili metalne
šipke.
Dakle, na osnovu ovakvog iskaza svjedoka i nalaza i mišljenja vještaka, sud
zaključuje da je oštećeni tešku tjelesnu povredu u vidu preloma nosnih kostiju
sa dislokacijom zadobio na način što su okrivljeni, zajedno sa drugim NN
licima, nakon što je okrivljeni pao na zemlju više puta ga udarali nogama po
glavi kada je i osjetio da mu je lice odjednom omekšalo.
Kod ovakvog utvrđenog činjeničnog stanja i kod činjenice da su okrivljeni
nanosili udarce oštećenom R. M., od kojih udaraca je zadobio povredu nosa -
tešku tjelesnu povredu bliiže opisanu u izreci presude, okrivljeni su bili
svjesni da svojim radnjama čine krivično djelo pa su to i htjeli, postupajući
sa direktnim umišljajem kao oblikom krivice, a koji umišljaj je bio
jedinstven, jer svaki od njih je ponaosob pristao na radnju izvršenja ovog
drugog, a samim tim pristao je i na posledicu, pa se s obzirom na jedinstveni
umišljalj okrivljenih ima uzeti da stoji jednaka odgovornost svakog od njih za
nanijetu posljedicu.
Cijeneći psihički odnos okrivljenih prema izvršenim krivičnim djelima sud je
mišljenja da su oba okrivljena bila svjesna svog djela i htjela njegovo
izvršenje postupajući sa direktnim umišljajem kao oblikom krivice čime su se
pored objektivnih stekli i svi subjektivni elementi bića krivičnih djela
stavljenih im na teret.
Sud je prilikom izbora vrste i visine kazne sud je smislu čl. 42 Krivičnog
zakonika, cijenio sve okolnosti koje utiču da kazna bude manja ili veća
(olakšavajuće i otežavajuće okolnosti), pa je od olakšavajućih okolnosti na
strani okrivljenih cijenio njihovu mladost, raniju neosuđivanost, da su oba
studenti, za koje okolnosti je našao da predstavljaju naročito olakšavajuće u
smislu čl. 45 i 46 KZ-a, dok otežavajućih okolnosti nije bilo, pa je
okrivljenima prethodno utvrdio kazne zatvora za oba krivična djela u trajanju
od po 4 (četiri) mjeseca, pa je primjenom čl. 48 KZ-a okrivljene osudio na
jedinstvenu kaznu zatvora u trajanju od po 7 (sedam) mjeseci, smatrajući da će
kazna zatvora kao u izreci presude u dovoljnoj mjeri uticati na okrivljene da
ubuduće ne vrše krivična djela, te da će se u svemu ostvariti svrha
kažnjavanja iz čl. 32. Krivičnog zakonika, a u okviru opšte svrhe propisivanja
i izricanja krivičnih sankcija iz čl. 4. st. 2. Krivičnog zakonika.
Sud je oštećene u pogledu postavljenog imovinsko – pravnog zahtjeva uputio na
parnicu, obzirom da bi utvrđivanje visine štete vodilo odugovlačenju postupka,
a shodno čl. 239 ZKP-a.
Kako je sud okrivljene oglasio krivim, to je iste obavezao na plaćanje
troškova postupka u vidu sudskog paušala, ovom sudu, u visini od po 50,00
eura, koji iznos je odmjeren shodno trajanju postupka i imovinskim prilikama
okrivljenih, te ODT Podgorica solidarno troškove izrade nalaza i mišljenja
vještaka medicinske struke u iznosu od 66,00 eura, a shodno čl. 226 i 229
ZKP-a.
Na osnovu izloženog, a shodno čl. 374 ZKP-a odlučeno je kao u izreci presude.
OSNOVNI SUD U PODGORICI
Dana 25.04.2012. godine
ZAPISNIČAR
SUDIJA
Slađana Vlahović
Jelena Perović Kovačević  
Napomena: Preinačena presudom Kž br. 1920/12 od 11.12.2012. godine  