        **K.br. 11/589**

U IME CRNE GORE
OSNOVNI SUD U PODGORICI , kao prvostepeni krivični, po sudiji Đuković
Goranu, uz učešće namještenika suda Olivere Jovićević, kao zapisničara u
krivičnom predmetu protiv okrivljenog K.M. iz Š., zbog krivičnog djela laka
tjelesna povreda iz čl. 152 st.2 u vezi st.1 Krivičnog zakonika, odlučujući po
optužnom predlogu Osnovnog državnog tužioca Kt.br.1908/09 od 05.08.2011.
godine kojeg je zastupala savjetnik ODT-a Popović Nađa, nakon glavnog, javnog
pretresa održanog dana 16.10.2012. godine, u prisustvu stranaka , izrekao je i
javno objavio istog dana  
PRESUDU 
Okrivljeni: K.M., od oca P. i majke M., rođene K., rođen 08.06.1962.godine
u Š., sa prebivalištem u P., zgrada L.K., neoženjen, lošeg imovnog stanja,
osuđivan; presudom Osnovnog suda u Nikšiću K.br.405/90 od 24.03.2001.godine
zbog krivičnog djela iz čl. 177 st.3 u vezi čl.172 st.3/1 KZ RCG na šezdeset
dana zatvora uslovno na jednu godine.
Kriv je 
Zato što je: 
Dana 11.12.2009.godine, oko 20,00 časova u P.i, ul.B.J. u ugostiteljskom
objektu „K.Z.“, drugog lako tjelesno povrijedio na način što je nakon prepirke
oštećenog G.R. gađao flašom i pepeljarom-kao sredstvom podobnim da se tijelo
teško povrijedi i zdravlje teško naruši, i pogodio, i to pivskom flašom u
predjelu usne a potom pepeljarom u tjemenom predjelu glave, kojom prilikom mu
je nanio lake tjelesne povrede u vidu rane prskotine donje usne i oguljotine
potiljačnog dijela.  
-čime je izvršio krivično djelo laka tjelesna povreda iz čl.152 st.2 u vezi čl.1 Krivičnog zakonika,  
Pa mu sud, primjenom citiranih zakonskih propisa i čl. 3, 4, 5, 13, 15, 32
,42, 52, 53 i 54 Krivičnog zakonika, te čl. 226, 229, 239 i 374 Zakonika o
krivičnom postupku izriče  
USLOVNU OSUDU 
Kojom mu prethodno utvrđuje kaznu zatvora u trajanju od 4 (četiri) mjeseca i
istovremeno određuje da se utvrđena kazna neće izvršiti ukoliko okrivljeni u
roku od 2 (dvije) godine po pravosnažnosti presude ne izvrši novo krivično
djelo.  
Oštećeni G.R. se radi ostvarenja imovinsko pravnog zahtjeva upućuje na
parnični postupak.
Obavezuje se okrivljeni da ovom sudu na ime troškova postupka uplati novčani
iznos od 77,00 (sedamdesetsedam) eura kao i 30,00 (trideset) eura na ime
paušala u roku od 15 dana po pravosnažnosti presude pod prijetnjom prinudnog
izvršenja.  
O b r a z l o ž e nj e 
Optužnim predlogom Osnovnog državnog tužilaštva iz Podgorice Kt.br.1908/11 od
dana 05.08.2011.godine, okrivljenom K.M. je stavljeno na teret izvršenje
krivičnog djela laka tjelesna povreda iz čl.152 st.2 u vezi st.1 Krivičnog
zakonika. Zastupnik optužbe je u završnoj riječi predložila sudu da
okrivljenog oglasi krivim i osudi po zakonu, jer je provedenim dokazima na
glavnom pretresu utvrđeno da su se u radnjama okrivljenog stekli svi zakonski
elementi krivičnog djela stavljenog mu na teret.
Iznoseći svoju odbranu na glavnom pretresu, okrivljeni K.M. ostao je u svemu
pri svojoj odbrani datoj u prethodnom postupku Kri.br.09/1509 od
09.06.2010.godine i dodao da je kritičnog dana oko 18.00-19.00 časova bio u
kafani „K.Z.", gdje se pridružio prijateljima C.M. i V.Đ., koji su tamo već
sjedjeli, i pili kafu. Najprije su bili u donjem dijelu lokala, a potom su
prešli za šank, koji se nalazi na gornjem dijelu. Te večeri nije konzumirao
alkohol. Ne sjeća se da li je čitavo vrijeme sjedio sa C.M. i V.Đ., i da li je
V.Đ. ranije pošao kući. Nakon ispijanja kafe izašao je iz kafane, sa namjerom
da ide kući, i tom prilikom je primijetio neku gužvu ispred vrata lokala,
tačnije primijetio je neku svađu, a ko se s kime svađao to ne zna, i upravo
zbog te gužve ponovo se vratio u kafanu. Pojasnio je da lice G.R. ne zna, da
istom kritične večeri nije nanio tjelesne povrede.  
U završnoj riječi okrivljeni je ostao pri navodima svoje odbrane iznijete na
glavnom pretresu.  
Sud je, u cilju utvrđivanja potpunog i pravilnog činjeničnog stanja, u
dokaznom postupku proveo sledeće dokaze: saslušao svjedoka oštećenog G.R.,
svjedoke V.Đ., C.R., C.M. i K.V., pročitao izvještaj ljekara specijaliste KC
Crne Gore, broj protokola 1595 na ime G.R. od 12.12.2009.godine, pročitao
nalaz i mišljenje vještaka medicinske struke dr Š.M., pročitao službenu
zabilješku Uprave Policije Ku.br.1640/09 od 16.12.2009.godine, pročitao izvod
iz KE za okrivljenog izdat od UP PJ N.I.Š. br.243/11-725/2 od
19.09.2011.godine.  
Iz iskaza svjedoka oštećenog G.R. proizilazi da je kritične noći svratio u
lokal ’K.Z.’, i tamo zatekao svog poznanika C.M., koji je sjedio sa još jednim
čovjekom, kog od ranije nije poznavao, pa je s njima sjeo za šank, koji se
nalazi u gornjem dijelu lokala, i pili piće. Nakon izvjesnog vremena, za
njihov šank prilazi jedan čovjek, koji je do tada sjedio u donjem dijelu
lokala, kojeg na glavnom pretresu prepoznaje kao K.M., isti se pitao sa C., i
iz čista mira počeo raspravu sa njim. Rasprava a ujedno i provokacija su se
odnosile na njegovu političku pripadnost, pa je  pokušao da tu priču izbjegne.
Naručio je piće i tada C.M. i čovjek koji je bio sa njim odlaze iz lokala. U
tom trenutku za šank kod njih prilazi C.R., koji je do tada sjedio u donjem
dijelu lokala, istom naručuje piće. Zatim je K.M. krenuo prema njemu, sa
riječima ’ Šta hoćeš majku ti jebem’, uzima bocu piva od pola litra, i sa
istom ga pogađa  u predjelu lica, tj. usne, potom ga gađa čašom, opet u
predjelu usne, i pepeljarom u tjemeni dio glave. Potekla mu je krv iz predjela
usta, između njih su stali vlasnik kafane K.V. i C.R.. Zatim je pozvao
policiju, i u pratnji jednog čovjeka uputio se ka Hitnoj pomoći.  
Pridružio se krivičnom gonjenju protiv okrivljenog i postavio imovinsko pravni
zahtjev, koji iznos na glavnom pretresu nije mogao precizirati.  
Saslušan na glavnom pretresu svjedok V.Đ. je posvjedočio da je kritične večeri
oko 00:30 časova došao u ugostiteljski objekat „K.Z.“, nakon izvjesnog vremena
u lokal je došao i K.M., kojeg odavno poznaje, zajedno su stajali za šankom u
gornjem dijelu lokala i pili piće. Sjedjeli su oko sat vremena i onda su
zajedno izašli iz lokala i svako je pošao u svom pravcu. Pojasnio je da u
vrijeme dok se nalazio u lokalu nije bilo nikakve tuče, kao i to da lice G.R.
ne poznaje.  
Saslušan na glavnom pretresu svjedok C.R., izjavio je da je kritične večeri
sjedio u lokalu „K.Z.’ sa poznanikom K.M., i to u suterenu, potom su prešli za
šank koji se nalazi u gornjem dijelu lokala, tu su sjedjeli sami i pili kafu.
U jednom trenutku došla je policija, i iz njemu nepoznatog razloga policija je
odvela K.. Isti je pojasnio da kritične večeri nije vidio da lice K.M. bilo
koga udara, kao i to da lice G.R. od ranije poznaje, i to iz kafane, da je
isti kritične večeri sjedio u kafani i to na gornjem spratu, i da kod istog
nije primijetio bilo kakve povrede.  
Saslušan na glavnom pretresu svjedok C.M. je posvjedočio da je kritične večeri
bio u kafani „K.Z.“, sjedjeo je sam za šankom, a ujedno iz kafane je izlazio i
opet ulazio više puta tokom večeri. Za šankom je bilo još gostiju, među kojima
i G.R. i K.M., ali nisu stajali jedan pored drugog, niti su razgovarali. U
jednom trenutku dok je ponovo ulazio u kafanu primijetio je gužvu, za to
vrijeme K. je sjedjeo za stolom, a G. je bio ispred kafane. Kod G.R. nije
primijetio nikakve povrede, takođe nije primijetio da je K. bilo koga udarao,
odmah nakon toga došla je policija.  
Saslušan na glavnom pretresu svjedok K.V. ostao je pri svom svjedočkom iskazu
datim pred Istražnim sudijom Kri.br.09/1509 gdje je izjavio da je vlasnik
kafane „K.Z.’, koja se nalazi u zgradi L.K., a ista ima dva dijela. Negdje oko
22:00 časova bio je u gornjem dijelu kafane, i to na kraju šanka. Za šankom su
stajali K.M. i G.R., koje inače poznaje kao goste kafane. Pili su neki
alkohol, i u jednom trenutku između njih dvojice nastaje neka gužva, misli da
je K.M. pivskom flašom pogodio G.R., u predjelu lica i glave. Svjedok
pojašnjava da sam taj trenutak nije vidjeo, ali kako je G. bio krvav u
predjelu lica, i jedna flaša razbijena, misli da je upravo tom flašom K.
pogodio G.. Prišao je da ih razdvoji, G. je izgurao do vrata, dok je K. ostao
da stoji za šankom. Nakon toga došla je policija. Takođe svjedok navodi da je
osim njega, G. i K. u kafani bio i C. R., koji mu je pomogao da  okrivljenog i
svjedoka oštećenog razdvoji.  
Iz citiranog izvještaja ljekara specijaliste KCCG Urgentni Centar, od
12.12.2009.godine proizilazi da je tog dana u 00:27 časova primljen G.R..
Anamneza i klinički nalaz glase: Pacijent iz nasilja, dobio udarac flašom u
predjelu gornje vilice i prednjih zuba, i čašom potiljačno, imao mučninu, nije
povraćao, reprodukuje događaj, negira druge povrede i tegobe. Glava i vrat
Lacerokuntuzna rana donje usne vel. 0,7cm, rasklimana gornja jedinica lijevo,
ekskorijacija okcipitalno vel 0,5 cm, vrat pokretan, nema deformiteta.
Konstatovana je dijagnoza na latinskom jeziku Conrutusio capitis, VLC labii
inf. Fractura dentis susp.  
Iz citiranog nalaza i mišljenja vještaka medicinske struke dr Š.M. od
13.03.2010.godine proizilazi da je u predmetnom događaju G.R. zadobio sledeće
povrede: Rana prskotina donje usne, oguljotina potiljačnog predjela. Navedene
povrede posledica su dejstva tupog, teškog i zamahnutog mehaničkog oruđa
(moguće i pesnica i tupog dijala flaše i ... ) na odgovarajuće djelove tijela.
Povreda potiljka mogla je nastati i mehanizmom pada na tvrdu i neravnu
podlogu. Vještak je mišljenja da navedene povrede predstavljaju, i pojedinačno
i u svom zbiru, laku tjelesnu povredu. Pregledom je ustanovljena
rasklimatanost prvog zuba u gornjoj vilici sa lijeve strane.  
Iz službene zabilješke Uprave policije PJ Podgorica Ku.br.1640/09 od
11/12.12.2009.godine proizilazi da su  službenici policije M.M. i P.R., dana
11.12.2009.godine upućeni od strane ekspoziture za dežurstvo u UO ’Z.’ gdje je
došlo do svađe i tuče dva lica.  
Iz izvoda iz KE za okrivljenog izdat od UP PJ Nikšić Ispostava Šavnik
br.243/11-725/2 od 19.09.2011.godine proizilazi da je osuđivan presudom
Osnovnog suda u Nikšiću K.br.405/90 od 24.03.2001.godine zbog krivičnog djela
iz čl. 177 st.3 u vezi čl.172 st.3/1 KZ RCG na šezdeset dana zatvora uslovno
na jednu godinu.  
Valja istaći da je sud odbio predlog zastupnika optužbe da u dokaznom postupku
budu saslušani službenici policije M.M. i P.R., u pogledu okolnosti
sačinjavanja službene zabilješke br.1640/09 od 11.12.2009. godine a ovo sa
razloga jer isti, kako je utvrđeno iz same službene zabilješke, nijesu bili
očevici predmetnog događaja, već su  kritične večeri na lice mjesta došli  po
pozivu, tj.bili su upućeni od strane ekspoziture za dežurstvo, i to nakon
odigravanja predmetnog događaja.  
Na provedene dokaze stranke nijesu imale primjedbi.  
Sud je izmijenio činjenični opis dispozitiva optužnog predloga na način što je
precizirao vrijeme izvršenja djela, tako što je u prvom redu odozgo posle
riječi "godine" dodao riječi "oko 20:00 časova" i u trećem redu odozdo poslije
riječi "naruši" dodao riječi "i pogodio" na osnovu dokaza provedenih na
glavnom pretresu kojima je poklonio vjeru, na koji način  nije povrijeđen
objektivni identitet optužbe i presude.  
Nakon ocjene navoda optužbe, odbrane okrivljenog, te svih provedenih dokaza,
kako pojedinačno tako i u njihovoj međusobnoj povezanosti, sud je na nesumnjiv
način utvrdio da je okrivljeni K.M. izvršio krivično djelo laka tjelesna
povreda iz čl.152 st.2 u vezi st.1 Krivičnog zakonika, na način, mjesto i
vrijeme, kako je to predstavljeno izrekom ove presude, pa je okrivljenog
oglasio krivim i izrekao krivičnu sankciju kao u izreci presude,iz sledećih
razloga:  
Iznoseći svoju odbranu, kako na glavnom pretresu tako i u prethodnom postupku,
okrivljeni u potpunosti negira izvršenje krivičnog djela stavljenog mu na
teret, navodeći da je kritične večeri bio u kafani „K.Z.“ kojom prilikom se
pridružio prijateljima C.M. i V.Đ., da su najprije sjedjeli u donjem dijelu, a
potom prešli za šank u gornji dio lokala, ali da ne poznaje lice G.R. i da
istom kritične večeri nije nanio tjelesne povrede. Ovakvu odbranu okrivljenog
sud cijeni kao neistinitu i sračunatu na izbjegavanje krivično pravne
odgovornosti, a ovo sa razloga jer je ista obesnažena kako personalnim tako i
materijalnim dokazima provedenim u postupku.  
Naime, svjedok oštećeni G.R. u svom svjedočkom iskazu posvjedočio je da je
kritične večeri bio u lokalu „K.Z.“, sjedio sa prijateljem C.M. za šankom.
Nakon izvjesnog vremena za šank pored njih pristupio je jedan čovjek, kojeg na
glavnom pretresu prepoznaje kao K.M., koji je iz čista mira otpočeo raspravu
sa njim, (nakon čega je C.M. izašao iz lokala, a za šank prišao C.R.) gadjao i
pogodio pivskom flašom  u predjelu lica tj.usne, potom čašom, takodje u
predjelu usne i pepeljarom u tjemeni dio glave. Izmedju njih su stali vlasnik
kafane K.V. i C.R.. Oštećeni je pozvao policiju. Ovakav svjedočki iskaz
svjedoka oštećenog u skladu je sa iskazom svjedoka K.V., vlasnika lokala „Z.“
koji je izjavio da je kritične večeri bio u pomenutom lokalu i to za šankom,
za kojem su stajali i K.M. i G.R., da je primijetio neku gužvu izmedju njih
kao i razbijenu flašu na podu i krvavo lice G.R., pa kako je ovom događaju
prethodila rasprava ovdje okrivljenog i oštećenog, to svjedok pretpostavlja da
je upravo K.M.pogodio tom flašom G.R.. Tom prilikom svjedok K.V. ih je
razdvojio u čemu mu je pomogao i C.R.,  kao i izvještajem ljekara specijaliste
KC CG u kojem je konstatovano da je lice G.R. dana 12.12.2009. godine u 00:27
časova primljen u ovu ustanovu, da je u nasilju zadobio udarac flašom u
predjelu donje vilice i prednjeg zuba, i čašom potiljačno, zadobio ranu donje
usne vel.0,7 cm, u čiju vjerodostojnost sud nije imao razloga da sumnja, kao i
nalazom i mišljenjem vještaka medicinske struke dr Š.M. koji je u svom
pismenom nalazu utvrdio da je u predmetnom događaju G.R. zadobio sledeće
povrede: rana prskotina donje usne, oguljotina potiljačnog predjela,
rasklimatanost prvog zuba u gornjoj vilici sa lijeve strane, kao i to da su
navedene povrede posledica dejstva tupog, teškog i zamahnutog mehaničkog
orudja (moguće i pesnica i tupog dijela flaše). Vještak je mišljenja da
navedene povrede predstavljaju i pojedinačno i u svom zbiru laku tjelesnu
povredu, koji nalaz sud cijeni kao jasan, stručan i objektivan, dat u skladu
pravila struke.  
Prethodno upućuje na zaključak da je odbrana okrivljenog obesnažena upravo
ovim dokazima; iskazom svjedoka oštećenog G.R., iskazom svjedoka K.V., kao i
objektivnim kontrolnim dokazima - izvještajem ljekara specijaliste KC CG,
nalazom i mišljenjem vještaka medicinske struke dr Š.M., službenom zabilješkom
Uprave Policije.  
Dok iskaze svjedoka V.D., koji je na glavnom pretresu posvjedočio da je
kritične večeri sjedio u lokalu „K.Z.“ za šankom sa prijateljem K.M., nakon
čega su zajedno izašli iz lokala i svako pošao u svom pravcu, i da u lokalu
nije bilo nikakve tuče, kao i da lice G.R. ne poznaje, kao i svjedoka C.M.
koji je posvjedočio da je kritične večeri sjedio za šankom, da je za šankom
bilo još gostiju, medju kojima i G.R. i K.M., ali da isti nisu stajali jedan
pored drugog, niti su razgovarali, niti je primijetio da G.R. ima bilo kakve
povrede kao i da je K. bilo koga udarao, sud je cijenio kao neistinite i
očigledno usmjerene na pomaganje prijatelju u pogledu izbjegavanja krivične
odgovornosti, u ovom predmetu okrivljenom K.M.. Na osnovu iskaza ovih svjedoka
kritično veče bilo je sasvim uobičajeno i mirno, bez ikakve tuče, dok je sud
zaključka da su iskazi ovih svjedoka neistiniti i opovrgnuti kako iskazom
svjedoka oštećenog, izvještajem ljekara specijaliste, nalazom i mišljenjem
vještaka medicinske struke, kao i službenom zabilješkom Uprave Policije u
kojoj je konstatovano da je kritične večeri došlo do svađe i tuče dva lica.  
Nadalje, iskaz svjedoka C.R. sud je takodje cijenio kao neistinit, jer je isti
na glavnom pretresu posvjedočio da je kritične večeri bio u lokalu „K.Z.“ sa
poznanikom K.M.. Pojasnio je da nije vidio da K.M. bilo koga udara, kao ni da
G.R. ima bilo kakve povrede. Iskaz ovog svjedoka obesnažen je iskazom svjedoka
oštećenog, koji je posvjedočio da je upravo on, dakle C.R., stao izmedju
svjedoka oštećenog i K., kao i iskazom svjedoka K.V., vlasnika lokala „Z.“
koji je izjavio da su za šankom  stajali i K.M. i G.R., i da je nakon svađe on
razdvajao ovdje okrivljenog i oštećenog u njihovom sukobu u čemu mu je pomogao
i C.R., koji je prisustvovao predmetnom dogadjaju i bio očevidac istog. S
toga, iskazu svjedoka K.V. sud je poklonio vjeru, jer je isti u skladu sa
dokazima provedenim u postupku ( iskazom svjedoka oštećenog, izvještajem
ljekara specijaliste KCCG, nalazom i mišljenjem vještaka medicinske struke,
službenom zabilješkom Uprave Policije).  
Dakle, postupajući na način kao u izreci presude okrivljeni je ostvario sva
bitna obilježja bića krivičnog djela laka tjelesne povreda iz čl. 152.st.2 u
vezi st.1 Krivičnog zakonika a kako je ista  nanijeta sredstvom podobnim da
tijelo teško povrijedi ili zdravlje teško naruši, gdje svakako spada pivska
flaša i pepeljara, na koji način je ostvarena i kvalifikatorna okolnost
osnovnog krivičnog djela lake tjelesne povrede.  
Cijeneći subjektivni odnos okrivljenog prema izvršenom krivičnom djelu, sud je
utvrdio da je okrivljeni bio svjestan krivičnog djela, da je htio njegovo
izvršenje, pa je postupao sa oblikom vinosti koji se definiše kao direktan
umišljaj, i koji je sud utvrdio iz dokaza provedenih na glavnom pretresu i
koji učvršćuju prednji zaključak suda.  
Odlučujući o krivičnoj sankciji za okrivljenog K.M., sud je najprije u smislu
čl.42. Krivičnog zakonika cijenio sve okolnosti od kojih zavisi izbor i visina
krivične sankcije (olakšavajuće i otežavajuće okolnosti), pa je kao
olakšavajuću okolnost na strani okrivljenog sud cijenio njegovo loše imovno
stanje, dok je kao otežavajuću okolnosti cijenio njegovu raniju osuđivanost,
koju je utvrdio iz izvoda iz KE br.243/11-725/2, osuđivan presudom Osnovnog
suda u Nikšiću K.br.405/90 od 24.03.2001.godine zbog krivičnog djela iz čl.177
st.3 u vezi čl.172 st.3/1 KZ RCG na šezdeset dana zatvora uslovno na jednu
godinu ( u okviru koje okolnosti sud je cijenio protek vremena od ranije
osuđivanosti, kao i činjenicu da nije u pitanju istovrsno krivično djelo) te
je sud imajući u vidu navedene okolnosti i njihov međusobni odnos, okrivljenom
izrekao uslovnu osudu, i istom prethodno utvrdio kaznu zatvora u trajanju od 4
(četiri) mjeseca i istovremeno odredio da se utvrđena kazna neće izvršiti
ukoliko okrivljeni u roku od 2 (dvije) godine od pravnosnažnosti presude ne
izvrši novo krivično djelo. Sud je uvjerenja da radi krivično pravne zaštite
nije nužno da okrivljeni utvrđenu kaznu zatvora i efektivno izvršava, već da
se i samim upozorenjem uz prijetnju kaznom može uticati na istog, kako ubuduće
ne bi vršio ovakva ili slična krivična djela, na koji način se ima ostvariti
svrha uslovne osude iz čl.52 Krivičnog zakonika u okviru opšte svrhe
propisivanja i izricanja krivičnih sankcija iz čl.4 st. 2 Krivičnog zakonika.  
Sud je odluku o imovinsko pravnom zahtjevu temeljio na odredbi čl.239 st.2
Zakona o krivičnom postupku, pa kako je oštećeni G.R. postavio imovinsko
prvavni zahtjev, a kako činjenice utvđene u krivičnom postupku ne pružaju
dovoljno osnova za dosuđenje istog, to je sud oštećenog uputio da imovinsko
pravni zahtjev ostvari u parničnom postupku.  
Sud je odluku o troškovima postupka temeljio na odredbi čl. 226, 229 i 374
Zakonika o krivičnom popstupku, pa je obavezao okrivljenog da ovom sudu na ime
troškova postupka uplati novčani iznos od 77,00 eura (koji iznos se odnosi na
ime nagrade vještaku medicinske struke) kao i 30,00 eura na ime paušala u roku
od 15 dana po pravosnažnosti presude, pod prijetnjom prinudnog izvršenja.  
Imajući u vidu navedeno, primjenom citiranih Zakonskih propisa, odlučeno je
kao u izreci presude.  
OSNOVNI SUD U PODGORICI
Dana 16.10.2012. godine 
SUDIJA
Đuković Goran  