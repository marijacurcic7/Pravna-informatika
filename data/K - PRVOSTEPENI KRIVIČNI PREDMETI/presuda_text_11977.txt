OSNOVNI SUD U ROŽAJAMA
K.br. 155/12
U IME CRNE GORE
Sudija Osnovnog suda u Rožajama Milosav Zekić, uz učešće zapisničara Aide
Luboder , rješavajući po optužnom predlogu Osnovnog državnog tužilaštva iz
Rožaja Kt.br. 156/12 od 13.09.2012.g. podnijet protiv okrivljene N.H. iz sela
Honsiće, Opština Rožaje, zbog krivičnog djela ugrožavanje sigurnosti iz čl.
168. st. 1. Krivičnog zakonika nakon održanog glavnog i javnog pretresa u
prisustvu Osnovnog državnog tužioca Hajrana Kalača, oštećenog Z. H.,
okrivljene i njenog branioca adv. R. S., dana 15.11. 2012. donio je i javno
objavio
P R E S U D U
Okrivljena N. H. JMB ., od oca B. i majke V. , rodj. L. , rodjen .g. u selo
Honsiće, Opština Ro žaje gdje i živi, drž. CG, razumije crnogorski jezik koji
je i njen jezik, pismena, završila četiri razreda osnovne škole, nezaposlena,
neudata, siromašnog imovnog stanja, neosudjivana.
K R I V A J E
Što je:
dana 05.07.2012.godine u selu Honsiće, Opština Rožaje, ugrozila Z.H.
prijetnjom da će napasti na život ili tijelo njemu bliskog lica trogodišnjeg
sina B., na način što je držeći u desnoj ruci sjekiricu dužine držalice oko 40
cm, istog potjerala nakon čega je podigla sjekiricu u vis i izgovorila riječi:
"hoćeš da te zakoljem".
- čime je izvršila krivično djelo ugrožavanje sigurnosti iz čl. 168. st. 1.
Krivičnog zakonika.
pa joj sud primjenom pomenutog zakonskog propisa i čl. 4, 13, 15, 32, 36, 42,
52, 53, 54 Krivičnog zakonika i 374. Zakonika o krivičnom postupku, izriče
USLOVNU OSUDU
Kojom joj utvrđuje kaznu zatvora u trajanju 45 (četrdeset pet) dana i
istovremeno odredjuje da se kazna neće izvršiti ukoliko osuđena u roku od
jedne godine ne izvrši novo krivično djelo.
Da plati ovome sudu na ime troškova krivičnog postupka paušalni iznos od 30,00
eura, u roku od 15 dana po pravosnažnosti ove presude.
Oštećeni Z.H. se radi ostvarivanja imovinsko-pravnog zahtjeva upućuju na
građansku parnicu
O b r a z l o ž e nj e
Osnovno državno tužilaštvo iz Rožaja, podnijelo je ovome sudu optužni predlog
Kt.br.156/12 od 13.09.2012.g. protiv okrivljene N.H. iz sela Honsiće, Opština
Rožaje zbog krivičnog djela ugrožavanje sigurnosti iz čl. 168. st. 1.
Krivičnog zakonika (KZ).
Na glavnom pretresu ODT Hajran Kalač je ostao pri podnijetom optužnom
predlogu, te je predložio da sud okrivljenu oglasi krivom zbog krivičnog djela
koje joj je optužbom stavljeno na teret i da joj izrekne uslovnu osudu kojom
će joj utvrditi kaznu zatvora u trajanju od 60 dana čije se izvršenje odlaže,
pod uslovom da ista u roku od godinu dana ne izvrši novo krivično djelo.
Branilac okrivljene u završnoj riječi je predložio da sud njegovu branjenicu
oslobodi od optužbe, jer u postupku nije dokazano da je izvršila krivično
djelo koje joj je optužbom stavljeno na teret.
Okrivljena je u svojoj odbrani istakla da živi u selu Honsiće, Opština Rožaje,
na spratu kuće u jednoj sobi, u kojoj živi i njen brat - oštećeni Z. sa
porodicom i koristi ostale prostorije na spratu i prizemlju kuće. Oštećeni ima
četvoro djece i ona nekontaktira sa njima. Istakla je da dana 05.07.2012.g.
nije prijetila sinu oštećenog - trogodišnjem B. H. da će ga zaklati, niti se
mašila sekire, koju i ne poseduje, tako da smatra da joj je njen brat sa kojim
nije u dobrim odnosima ovo podmetnuo, jer želi da je istjera iz kuće, bez
njene krivice. Predložila je da je sud oslobodi od optužbe, jer nije izvršila
djelo koje joj je stavljeno na teret.
Po ovoj krivičnopravnoj stvari sud je izveo dokaze, saslušao svjedoka -
oštećenog Z.H., pročitao izvještaj ljekara specijaliste Doma zdravlja Rožaje,
Centra za mentalno zdravlje br. 1487 od 06.07.2012.g. na ime B. H. i izvršio
uvid u izvod iz kaznene evidencije na ime okrivljene.
Cijeneći odbranu okrivljene i sve izvedene dokaze, kako pojedinačno tako i u
međusobnoj vezi u smislu čl. 370. st. 3. Zakonika o krivičnom postupku (ZKP),
sud je utvrdio da je okrivljena izvršila krivično djelo koje joj je optužbom
stavljeno na teret i da je zato kriva i krivičnopravno odgovorna.
Do ovakvog činjeničnog utvrđenja, sud je došao na osnovu dokaza izvedenih u
postupku.
Naime, iz iskaza svedoka - oštećenog Z. H. proizilazi da živi u selu Honsiće,
Opština Rožaje sa svojom porodicom u porodičnoj kući u kojoj na spratu u
jednoj sobi stanuje i njegova sestra - okrivljena N.. Na hodniku kuće na
spratu koji vodi do njene sobe, okrivljena drži svoja iskraćena drva i jednu
sjekiricu dužine držalice oko 30 do 40 cm. Sa okrivljenom nije u dobrim
odnosima, već duže vrijeme, jer ona bezrazložno napada i tuče njegovu suprugu
i djecu. Dana 05.07.2012.g. pošao je od kuće prema jednoj livadi i kada je bio
na udaljenosti od oko 30 do 40 m iznad kuće, vidio je okrivljenu sa sjekiricom
u ruci kako ide prema njegovom sinu B. starom tri godine, koji se igrao ispred
kuće i bio udaljen od nje oko 10 m. Čuo je kada je okrivljena rekla B. "hoćeš
da te zakoljem" i pošla ubrzanim korakom prema njemu držeći sjekiricu
podignutu u visini glave, pa je pomislio da će da ga zakolje, te je potrčao
prema njima i povikao "bacaj sekiru usedelice", nakon čega je ona bacila
sekiru i pobjegla u sobu. Istakao je da se uplašio od ovakvog ponašanja
okrivljene i osjećao se ugroženim, jer se plašio za život svog sina. I B. se
uplašio od ovakvog postupanja okrivljene, jer se nakon ovog događaja često
budi noću i mokri, što nije bio slučaj prije ovog događaja.
Iskaz oštećenog, sud je prihvatio kao jasan, objektivan i uvjerljiv a dovodeći
isti u vezu sa navodima iz mišljenja ljekara specijaliste Doma zdravlje Rožaje
od 06.07.2012.g. iz kojeg se vidi da je prilikom pregleda dijete B.H. djelovao
uplašen, da neuspostavlja kontakt i da je njegov otac izjavio da se je budio u
toku noći, jer ga je tetka predhodnog dana tjerala sa sjekirom, koji dokaz je
sud prihvatio kao jasan i određen, zaista se nedvosmisleno utvrđuje da je
okrivljena kritičnog dana ugrozila sigurnost oštećenom Z. H. tako što je
ubrzanim korakom pošla prema njegovom trogodišnjem sinu B. koji se igrao
ispred kuće sa sekiricom u ruci koju je podigla uvis i kazala mu "hoćeš da te
zakoljem". Navedene prijetnje su po svom karakteru i okolnostima pod kojima su
date bile ozbiljene i objektivno podobne da kod oštećenog izazovu osjećaj
straha, lične nesigurnosti i ugroženosti za život njemu bliskog lica -
trogodišnjeg sina Bahta.
Sud je cijenio iskaz okrivljene u kojem ističe da kritičnog dana nije
prijetila trogodišnjem sinu oštećenog Z., B. H., jer se nije mašila sekire,
niti mu je uputila navedene riječi, ali njen iskaz nije prihvatio, obzirom da
je isti neobjektivan, neuvjerljiv i u cjelosti opovrgnut iskazu oštećenog Z.,
kojem je sud poklonio punu vjeru, a dovodeći isti u vezi sa izvještajem
ljekara specijaliste Doma zdravlja Rožaje, zaista se nedvosmisleno utvrđuje da
je okrivljena ugrozila sigurnost oštećenog, tako što je prijetila da će
napasti na život i tijelo njemu bliskog lica - trogodišnjeg sina B. prema
kojem je potrčala sa sekirom u ruci, govoreći mu "hoćeš da te zakoljem"
podižući pri tom sekiru uvis, tako da nema sumnje u drugačije činjenično
stanje.
Dakle, u postupku je utvrđeno da je okrivljena dana 05.07.2012.godine u selu
Honsiće, Opština Rožaje, ugrozila Z. H. prijetnjom da će napasti na život ili
tijelo njemu bliskog lica trogodišnjeg sina B., na način što je držeći u
desnoj ruci sjekiricu dužine držalice oko 40 cm, istog potjerala nakon čega je
podigla sjekiricu u vis i izgovorila riječi: "hoćeš da te zakoljem".
U konkretnom slučaju okrivljena je bila svjesna svog djela tj. svjesna da na
opisani način ugrožava sigurnost oštećenog i to je htela, pa je postupala sa
umišljajem.
Iz ovakvog iznijetog i utvrđenog činjeničnog stanja nesumljivo proizilazi da
su u radnjama okrivljene sadržani svi bitni elementi krivičnog djela
ugrožavanje sigurnosti iz čl. 168. st. 1. KZ.
Sa navedenih razloga sud nije prihvatio tezu odbrane branioca okrivljene da
njegova branjenica nije izvršila krivično djelo koje joj je optužbom stavljeno
na teret.
Za izvršeno krivično djelo, sud je okrivljenu oglasio krivom i izrekao joj
uslovnu osudu, utvrđujući joj pri tom kaznu zatvora u trajanju od 45 dana i
istovremeno odredio da se kazna neće izvršiti ukoliko ista u roku od jedne
godine ne izvrši novo krivično djelo.
Prilikom izricanja ovakve vrste krivične sankcije, sud je imao u vidu stepen
krivice okrivljene, stepen nastupjele posledice, okolnosti pod kojima je djelo
izvršeno, držanje okrivljene nakon izvršenog djela, cijeneći pri tom kao
olakšavajuće okolnosti njenu raniju neosuđivanost i siromašno imovno stanje,
pa je sud u nedostatku otežavajućih okolnosti, našao da je imalo mjesta
izricanju ovakve vrste krivične sankcije, ubijeđen da će izrečena uslovna
osuda u dovoljnoj mjeri uticati na okrivljenu da ubuduće ne vrši bilo kakva
krivična djela.
Na osnovu čl. 229. u vezi čl. 226. st. 2. tač. 9. i st. 3. ZKP, sud je
obavezao okrivljenu da plati ovome sudu na ime troškova krivičnog postupka,
paušalni iznos od 30,00 eura.
Na osnovu čl. 239. st.2 ZKP, oštećeni Z. H. se radi ostvarivanja imovinsko-
pravnog zahtjeva upućuje na građansku parnicu.
Sa izloženog odlučeno je kao u dispozitivu ove presude.
OSNOVNI SUD U ROŽAJAMA, dana 15.11.2012.g.
Zapisničar, S U D I J A,
Aida Luboder s.r. Milosav Zekić s.r.
PRAVNA POUKA: Protiv ove presude može se izjaviti žalba u roku od 8 dana od
dana prijema iste i to Višem sudu u Bijelom Polju, a preko ovog suda.