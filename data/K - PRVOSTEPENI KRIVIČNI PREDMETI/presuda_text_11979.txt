OSNOVNI SUD U ROŽAJAMA
K.br.83/11  
                                                        U IME CRNE GORE

        Sudija Osnovnog suda u Rožajama Milosav Zekić, uz učešće zapisničara Aide Luboder , rješavajući po  optužnici Osnovnog državnog tužilaštva iz Rožaja Kt.br. 82/11 od 09.05.2012.g. podnijetoj protiv okrivljenih R. B. i S. B. iz Berana, kao saizvršioci zbog krivičnog djela  krijumčarenje iz čl. 265. st. 1. u vezi čl. 23. st.2.  Krivičnog zakonika nakon održanog glavnog i javnog pretresa u prisustvu Zamjenika Osnovnog državnog tužioca A.S. i  okrivljenih, dana  08.10.  2012.g.  donio je i javno objavio

                                                          P R E S U D U


        Okrivljeni R.B., JMB ,  od oca M.  i majke M. , rodj. B. , rodjen .g.  u  selu P., Opština Berane gdje i   živi, drž. CG, razumije crnogorski jezik, a njegov jezik je srpski, pismen, završio SSS, penziner, prima penziju u iznosu od 220,00 eura,  oženjen , otac  troje djece,   siromašnog imovnog stanja, neosudjivan.

        Okrivljeni S.B., JMB ,  od oca D.   i majke K., rodj. B. , rodjen .g.  u  selu P., Opština Berane gdje i   živi, drž. CG, razumije crnogorski jezik, a njegov jezik je srpski, pismen, završio  Višu saobraćajnu,privatni preduzetnik, ostvaruje zaradu od 200,00  eura,  oženjen , otac  četvoro  djece, od kojih je dvoje maloletno,    siromašnog imovnog stanja, neosudjivan.



                                        OSLOBAĐAJU SE OD OPTUŽBE


        Da su:  
        dana 22.04.2011.g., oko 12,00 h, u mjestu zv. "Dračenovac" Opština Rožaje, zajednički, bavili se prenošenjem robe carinske linije, izbegavajući mjere carinskog nadzora i to:  4 svinje, na način što su iste prenijeli iz Republike Srbije u Crnu Goru, zaobulaznim putem, putničkim motornim vozilom marke "Golf III", reg oznaka BA AD 751.

        \- čime bi kao saizvršioci izvršili krivično djelo krijumčarenje iz čl. 265. st. 1. u vezi čl. 23. st. 2. Krivičnog zakonika

        \- pošto nije dokazano da su izvršili krivično djelo za koje  su optuženi.

        Troškovi krivičnog postupka u iznosu od 22,00 eura, padaju na teret budžetskih sredstava.

        Okrivljeni R. i S.  B. se vraćaju 4 komada svinja, težine od po 35 kg., ukupno 135 kg. koje su privremeno oduzete od istih  rješenjem Osnovnog  suda u Rožajama  Ki.br. 33/11 od 22.04.2011.g.


                                                 O b r a z l o ž e nj e

        Osnovno državno tužilaštvo iz Rožaja, podnijelo je ovome sudu optužnicu  Kt.br. 82/11 od 09.05.2012.g. protiv okrivljenih R.B. i S.B. iz Berana, kao saizvršioci zbog krivičnog djela  krijumčarenje iz čl. 265. st. 1. u vezi čl. 23. st.2.Krivičnog zakonika (KZ).

        Na glavnom pretresu  Zamjenik  ODT  A.S. je  precizirao optužbu u pogledu prezimena okrivljenih tako što je umjesto prezimena "B." stavio prezime "B.", dok je u ostalom dijelu optužba ostala neizmijenjena. Predložio je da sud okrivljene oglasi krivim zbog krivičnog djela koje im je  optužbom stavljeno na teret i da im izrekne uslovnu osudu kojom će im utvrditi kaznu zatvora u trajanju od po  45 dana i istovremeno odrediti da se kazna neće izvršiti ukoliko isti u roku od jedne godine ne izvrši  novo krivično djelo, i da ih osudi na novčanu kaznu u iznosu od po 200,00 eura i izrekne mjeru bezbijednosti  oduzimanja predmeta.

        Okrivljeni B.R. u svojoj odbrani je istakao, da je dana 22.04.2011.godine, pošao sa S.B. u Rašku, gdje su kupili 5 svinja bijele boje, koje su imale ušne markice Republike Srbije i to dvije svinje za njega a tri za S.. Svinje su utovarili u gepek putničkog motornog vozila marke "Golf" kojim je upravljao S. i pošli prema Beranama. Nameravali su da svinje drže za kućne potrebe . Kada su došli na granični prelaz "Dračenovac", Opština Rožaje,  službenici policije i carine im nijesu dali da uđu u Crnu Goru, već su ih vratili nazad, što su i učinili i vratili se u Republiku Srbiju. Neko im je sugerisao da mogu ući u Crnu Goru preko graničnog prelaza Vuča, pa su pošli do Vuče preko Tutina  i pokušali ući u Crnu Goru na ovaj prelaz.  Ni na ovom prelazu im nijesu dali da uđu u Crnu Goru sa svinjama, pa su telefonom pozvali  predhodnog vlasnika, kod koga su kupili iste i rekli mu da  im nedozvoljavaju na graničnom prelazu da uvezu svinje u Crnu Goru, te su se dogovorili da on dođe u mjestu zv. Mehov krš i uzme svinje, nakon čega je došao   njegov sin i preuzeo svinje  i vratio im dio novca a dio je  zadržao za putne troškove.  Da su zatim prošli na granični prelaz praznim vozilom kojom prilikom su službenici carine policije vidjeli da u gepeku nema svinja, jer gepek nije imao poklopac i mahnuli su rukom da mogu da prođu. Nakon toga je kontaktirao telefonom svog zeta B.B. iz Bijele Crkve, Opština  Rožaje, koji mu je kazao da B.B. iz Bijele Crkve ima svinje za prodaju  i rekao im da će  ih B. čekati kod škole u selu, pa su se našli sa B., koji ih je poveo do njegove kuće i kod njega su uzeli 4 svinje i to tri crvenožute i jednu bijelu, koje nijesu imale ušne markice, a planirali su da dvije pripadnu njemu a dvije S. Svinje su bile približno iste težine kao i one koje su kupili u Raški tj. oko 30-35 kg. žive mjere. Kada su pošli prema Beranama  i došli na "Pećku petlju" na ulazu u Rožaje, zaustavila ih je patrola policije i oduzela im ove svinje koje su bile u gepeku a kasnije im je jedna svinja uginula. Istakao je da  ove svinje nijesu kupili u Republici Srbiji i nijesu ih prenosili preko carinske linije zaobilaznim putem, već su ih kupili u Crnoj Gori u selu Bijela Crkva, tako da nijesu izvršili djelo za koje su optuženi, pa je predloži da ga sud oslobodi od optužbe.

        Okrivljeni S.B. je u svojoj odbrani istakao, da je dana 22.04.2011.g. pošao u Rašku sa R.B. njegovim putničkim motornim vozilom marke "Golf", gdje su kupili pet svinja  bijele boje, težine od 25 do 30 kg. koje su nameravali da drže za kućne potrebe. Svinje su imale ušne markice Republike Srbije i iste su utovarili u prtljažnik u njegovo vozilo i pošli prema Rožajama. Na graničnom prelazu "Dračenovac" službenici  policije i carine  im nijesu dozvolili da uđu u Crnu Goru pa su se vratili u Srbiju. Neko im je sugerisao da uđu u Crnu Goru preko graničnog prelaza "Vuča", pa su pošli preko Tutina do  Vuče. Pošto im na ovom graničnom prelazu nijesu dozvolili da uđu u Crnu Goru, vratili su se prema Mehovom kršu i pozvali ovo lice koje im je prodalo svinje, da dođe i da ih preuzme, te je on  poslao svog sina kojem su vratili svinje, a on njima novac, stim što je zadržao dio novca na ime troškova za gorivo . Nakon toga su prošli na granični prelaz Dračenovac" praznim vozilom, kojom prilikom su službenici policije vidjeli da u vozilu nema svinja, jer gepek nije imao poklopnu dasku.  Da je zatim R. pozvao telefonom B.B. iz Bijele Crkve koji mu je preporučio da kupe svinje kod njegovog rođaka B.B.,  te su pošli u selo Bijela Crkva, Opština Rožaje, gdje ih je B. čekao kod škole, a zatim ih  poveo do njegove kuće koja je udaljena od škole oko 200-300 m,  gdje su kupili četiri svinje od kojih su tri imale žutu  dlaku a jedna bijelu. Kada su ove svinje prevozili iz Bijele Crkve na ulazu u Rožaje, zaustavila ih je patrola policije i  iste su im oduzete. Istakao je da ove svinje nijesu kupili u Republiku Srbiju, niti su ih prenosili preko carinske linije, već su iste kupili na teritoriji Crne Gore u selu Bijela Crkva i prevozili prema Beranama. Predložio je da ga sud oslobodi od optužbe, jer nije izvršio djelo za koje je optužen.

        Po ovoj krivičnopravnoj stvari  sud je izveo dokaze: saslušao svedoke M.B., E.K., I.B., S.M., po saglasnosti stranaka pročitao iskaze svedoka E.N. dat na ranijem pretresu od 16.11.2011.g., B.B. i B.B., dati na ranijem pretresu 27.10.2011.g., pročitao službenu zabilješku EGP Rožaje broj 04/5-1306 od 22.04.2011.g., službena zabilješka EGP Rožaje 04/5-1305 od 22.04.2011.g., službena zabilješka Ispostave Rožaje od 22.04.2011.g.potvrdu o privremeno oduzetim predmetima broj KU-88 od 22.04.2011.g., potvrdu o privremeno oduzetim predmetima broj KU-89 od 22.04.2011.g., potvrdu DOO Veterinarska ambulanta Rožaje br. 049/11 od 22.04.2011.g., zapisnik o izvršenom inspekcijskom pregledu broj 323/11-0310-47 od 26.05.2011.g. na ime B.S., zapisnik o izvršenom inspekcijskom pregledu broj 323/11-0310-48 od 26.05.2011.g. na ime B.R., dopis Uprave policije, sektor granične policije, izvršio uvid u fotodokumentaciju Ispostave Rožaje broj 81/2001 od 22.04.2011.g., izvod iz kaznene evidencije na ime okrivljenog B.R., u izvod iz kaznene evidencije na ime okrivljenog B.S. od 26.07.2011.g. i uvid u drugi izvod na ime, okrivljenog S. od 11.10.2011.g., te uvid u pravosnažno rješenje Osnovnog suda u Beranama Kv. br. 312/11 od 02.12.2011.g.

        Svedok M.B. je izjavio, da živi u R.Srbiji, Opština Raška i  da je dana 22.04.2011.g. prodao pet svinja okrivljenim R. i S. B. Svinje su bile bijele boje, sa ušnim markicama, težine od 25 do 30 kg. Okrivljeni su utovarili svinje u putničko vozilo marke "Golf" kojim je upravljao okrivljeni S. i rekli mu da ukoliko budu imali smetnje da uđu u Crnu Goru da mu iste vrate, što je prihvatio. Nakon određenog vremena,  pozvao ga je telefonom S. i rekao mu da ima problema na granici i da dođe da uzme svinje, pa je njegov sin  u mjestu Mehov krš, u blizini mosta i raskrsnice koji vodi prema Tutinu  preuzeo svinje, a okrivljenima je vraćen novac, stim što je naplatio gorivo. Šta se dalje dešavalo nije mu poznato. Istakao je da je izvršio uvid u fotodokumentaciju koja se nalazi u spisima i ističe da svinje koje su fotogradisane  u vozilu okrivljenog,  nijesu njegove svinje, jer su njegove svinje imale ušne markice i bile su bijele boje,  a fotografisane svinje nemaju ušne markice i nijesu bijele boje, osim jedne.

        Svedok  B.B. je izajvio, da ga je dana 22.0.4.2011.g. pozvao telefonom okrivljeni R., dok je bio u Dom zdravlja Rožaje sa suprugom i ćerkom i pitao ga da li ima neko da prodaje svinje u selu Bijela Crkva. Kazao mu je da nezna ali da će proveriti i da će mu javiti. Pozvao je telefonom B.B. i pitao ga  da li ima da prodaje svinje, našta  mu  je on kazao da ima, pa je obavijestio R. o tome i rekao mu da će ga B. čekati kod škole, jer se tako dogovorio sa njim.   Nakon  određenog vremena R.  ga je pozvao telefonom i rekao mu  da su on i  S. kupili četiri svinje kod B. i da ih je prilikom prevoza zaustavila policija na ulazu u grad u mjestu zv. "Pećka petlja" i oduzela im svinje, te da im je jedna svinja uginula. Kasnije je saznao da su oni bili u Srbiju i da su kupili pet svinja, te da im na graničnom prelazu "Dračenovac" nijesu dali da uđu u Crnu Goru, pa su pokušali da uđu na prelazu "Vuča", te pošto im ni tamo nijesu dali da uvezu svinje, vratili su se do Mehovog krša gdje su svinje vratili ranijem vlasniku  kod kojeg su kupili iste.

        Svedok B.B. je izjavio, da živi u selu Bijela Crkva, Opština Rožaje i gaji svinje, koze, krave, ovce i dr. i od toga živi.  Negde  aprila mjeseca 2011.g. pozvao ga je telefonom B.B. i pitao ga da li ima svinja-prasadi za prodaju, jer djed njegove žene želi da kupi nekoliko manjih svinja, pa mu je rekao da ima prasadi za prodaju. Dogovorili su se da on kupce sačeka kod škole u Bijeloj Crkvi. Nakon nekog vremena kod škole su  došli R.B. kojeg zna od ranije, jer je B. oženio njegovu unuku i S.B. kojeg nije poznavao, putničkim vozilom marke "Golf III", nakon čega su pošli do njegove kuće, gdje su oni  pogledali i kupili četiri svinje i to tri žute i jednu bijelu,  koje su utovarili u gepek vozila i pošli prema Beranama. Kasnije je saznao da su im ove svinje oduzete na ulazu u grad. Svinje nijesu imale ušne markice, jer do sada veterinarska služba nije stavljala ušne markice svinjama. Sa okrivljenim nije razgovarao u vezi njihovog boravka u Srbiju, tako da tada nije znao da li su oni toga dana bili u Srbiju da kupuju svinje.

        Svedok E.K. je izjavio, da je dana 22.04.2011.g. radio na graničnom prelazu Dračenovac. Da je iz Srbije naišlo vozilo u kojem su se nalazile svinje i vozaču nije dozvoljeno da uđe u Crnu Goru sa svinjama, jer nije posedovao kompletnu dokumentaciju za iste. Vozilo je otišlo prema Srbiji i više ga nije viđao  na granični prelaz. Nezna da li su svinje imale ušne markice ili ne i koje su boje bile, jer nije vršio pregled robe, već su to činili službenici carine.

        Svedok I. B.  je izjavio, da radi na graničnom prelazu "Dračenovac", kao službenik uprave policije i evidentira prolaz lica i vozila na kompjuteru. Negde u toku 2011.g. nesjeća se tačno datuma, na graničnom prelazu su došla dva lica vozilom marke "Golf", kojim su prevozili svinje. Ova lica su vraćena prema Srbiji jer nijesu imala dokumentaciju za uvoz robe i više mu ništa nije poznato u vezi ovog događaja. Nezna koliko je svinja bilo u vozilu, niti  dali su imale ušne markice i kakve su boje bile. Ova lica se više kod njih nijesu vraćala i nijesu prelazila na granični prelaz koliko se on sjeća.  Istakao je da za vrijeme turističke sezone - juna jula i avgusta mjeseca može se desiti da se ne evidentira prolaz lica i vozila na graničnom prelazu a van ovog prolaza teže se može desiti da se nevrši ova evidencija, jer gotovo sve prolaze evidentiraju u kompjuteru, a kada padne sistem u kompjuteru onda se evidencija vrši ručno u knjizi.

        Svedok S. M. je izjavio,  da radi u Upravi policije, Ispostavi Rožaje kao policajac. Da je dana 22.04.2011.g. u 13,30 h obaviješten iz dežurne službe Ispostave Rožaje, da su dva lica zaobilaznim putem ušla vozilom u Crnu Goru, da se u vozilu nalaze svinje i  da su to obavještenje dobili od granične policije koja je ta lica vratila kada su pokušala da uđu u Crnu Goru, pa je sa svojim kolegom A. H. pošao u mjestu zv. "Pećka Petlja", da bi izvršili kontrolu  ovog vozila. Nakon deset  minuta naišlo je ovo vozilo koje su zaustavili i u gepeku su zatekli četiri svinje. Pitali su ova lica odakle im svinje i oni su im rekli da su iz Bijele Crkve gdje su ih kupili. Nijesu imali nikakvu dokumentaciju za ove životinje pa su im iste oduzete. Svinje nijesu imale ušne markice. Istakao je da se do mjesta zv. "Pećka petlja", gdje su zaustavili okrivljene može doći magistralnim putem od graničnog prelaza "Dračenovac" a može se doći i iz pravca sela  Bijela Crkva putem koji se  na magistralni put uključuje u mjestu zv. "Zeleni" oko 500-600 m prije nailaska na "Pećku petlju".

        Svedok E. N. je istakao,  da je aprila mjeseca 2011.g. radio u policiji Ispostava Rožaje, kada su privedeni okrivljeni koji su u mjestu zv. "Pećka petlja", na ulazu u grad, zatečeni da prevoze  putničkim motornim vozilom marke "Golf" nekoliko svinja koje nijesu imale ušne markice, od kojih je jedna svinja uginula, pa je pozvao veterinara da konstatuje uginuće životinje.. Iz granične policije su ga obavijestili da su ova lica pokušala da prođu na carinskom prelazu "Dračenovac" iz Srbije i da su ih oni vratili, pa su posumnjali da su upravo ove svinje pokušali da uvezu u Crnu Goru iz Srbije i da su ih nakon što su vraćeni sa graničnog prelaza, iste prokrijumčarili. Okrivljeni su mu rekli da su ove svinje kupili kod nekog lica u selu Bijela Crkva, Opština Rožaje.

        Iz službenih zabilješki  EGP Rožaje 04/5-1305 od 22.04.2011.g.i broj 04/5-1306 od 22.04.2011.g., vidi se da je dana 22.04.2011.g. u 10,00 časova iz pravca Srbije naišlo putničko motorno vozilo "Golf III", reg oznake BA AD 751 kojim je upravljao S.B. i da su se u vozilu nalazile četiri žive svinje. Pošto isti  nije  posedovao kompletnu dokumentaciju vraćen je od strane službenika carine u pravcu Srbije, te da je nakon toga vozilo sa robom pokušalo preći na granični prelaz "Vuča", što mu nije dozvoljeno, već je isto vraćeno u pravcu Srbije.

        Iz službene zabilješke Ispostave Rožaje od 22.04.2011.g., vidi se da su službenici Ispostave Rožaje S. M. i A. H. dana 22.04.2011.g. u 13,30 obaviješteni da zaustave vozilo marke "Golf III" , beranskih tablica kojim upravlja S. B., koje najverovatnije ide iz pravca Baća, pa su u 14,00 h u mjestu zv. Pećka petlja zaustavili ovo vozilo u kojem su se nalazile četiri komada prasati za koja nije imao urednu dokumentaciju te su mu ista oduzeta.

        Iz potvrde o privremeno oduzetim predmetima broj KU-88 od 22.04.2011.g.,i  potvrde o privremeno oduzetim predmetima broj KU-89 od 22.04.2011.g., vidi se da  su  od okrivljenih R.i S. oduzete po dvije svinje, dok se iz  potvrde DOO Veterinarska ambulanta Rožaje br. 049/11 od 22.04.2011.g.,  vidi se  da je jedna svinja   uginula.

        Iz zapisnik o izvršenom inspekcijskom pregledu broj 323/11-0310-47 od 26.05.2011.g. na ime B.S. i zapisnik o izvršenom inspekcijskom pregledu broj 323/11-0310-48 od 26.05.2011.g. na ime B.R., se vidi da je na ganzdinstvu okrivljenih izvršen pregled životinja - svinja koje su im predate na čuvanje, te da je kod okrivljenog R. nađena jedna svinja, a kod okrivljenog S. dvije svinje,  koje nemaju  ušne markice, kao ni rupe na ušima, te se može konstatovati da iste ne potiču iz uvoza, jer je u okruženju tj. u drugim državama  izvršeno markiranje živih svinja sa ušnim markicam. Konstatovano je da su svinje zdrave.

        Iz  dopisa Uprave policije, sektor granične policije, vidi se da vozilo marke "Golf III" reg.br. RO AD 751, kao ni lica R. i S.B. dana 22.04.2012.g. nijesu evidentirana u evidencijama na graničnim prelazima "Dračenovac" i "Vuča" na ulazu u Crnu Goru iz R. Srbije,  a obavezan je upis svih lica i vozila prilikom prelaska državne granice .

        Iz fotodokumentaciju Ispostave Rožaje broj 81/2001 od 22.04.2011.g.,vidi se da su u putničkom motornom vozilu marke "Golf III", reg oznake RO AD 751 fotografisane  četiri svinje  od kojih tri žute boje i jedna bijele boje,  koje nemaju ušne markice.

        Iz izvoda iz kaznene evidencije na ime okrivljenog B.R. i  izvoda iz kaznenih evidencija na ime okrivljenog B.S. od 26.07.2011.g. i  11.10.2011.g., te uvida  u pravosnažno rješenje Osnovnog suda u Beranama Kv. br. 312/11 od 02.12.2011.g, vidi se da okrivljeni R. ne prolazi kroz kaznenu evidenciju, dok je  okrivljeni S. osuđivan presudom Osnovnog suda  u Beranama K.br. 21/94 od 20.11.1996.g. zbog krivičnog djela nedozvoljena trgovina iz čl. 136. st. 3. u vezi st. 1. KZ RCG, na kaznu zatvora u trajanju od 4 mjeseca,  uslovno za jednu godinu, koja osuda je brisana pravosnažnim rješenjem Osnovnog suda u Beranama Kv.br. 312/11 od 02.12.2011.g.

        Cijeneći odbrane okrivljenih  i sve izvedene dokaze kako pojedinačno, tako i u međusobnoj vezi, u smislu čl. 370. st. 3. Zakonika o krivičnom postupku (ZKP), sud je našao da nije dokazano da su okrivljeni izvršili krivično djelo za koje su optuženi, pa je iste oslobodio od optužbe primjenom čl. 373. st. 1. tač. 2. ZKP.

        Iz iskaza okrivljenih  proizilazi  da su dana 22.04.2011.g., kod M.B.  u  Republici Srbiji, Opština Raška,  kupili 5 svinja bijele boje sa  ušnim markicama  Rapublike Srbije,  koje su  utovarili u gepek putničkog motornog vozila marke "Golf",kojim je upravljao S. i pošli prema Beranama u namjeri da svinje drže za kućne potrebe.  Kada su došli na granični prelaz Dračenovac, Opština Rožaje policija im nije dozvolila  da uđu u Crnu Goru sa svinjama, pa su pošli na granični prelaz "Vuča" gdje im takođe policija nije dozvolila  da uđu u Crnu Goru, nakon čega su kontaktirali telefonom M. i upoznali ga da nemogu ući sa svinjama u Crnu Goru, pa je njegov  sin  preuzeo svinje u mjestu Mehov krš, nakon čega su oni praznim vozilom ušli u Crnu Goru.  Da je zatim R.  kontaktirao telefonom B. B., koji mu je preporučio da kupe svinje  u selu Bijela Crkva, Opština Rožaje kod B.B., te su pošli u ovo selu i kupili kod B.  četiri svinje bijele boje, te kada su iste prevozili prema Beranama, nakon što su se uključili na magistralni put na ulazu u grad u mjestu zv. Pećka Petlja zaustavila ih je patrola i oduzela  im ove svinje koje nijesu imale ušne markice.Iskaze  okrivljenih, sud je prihvatio kao objektivne, uvjerljive, međusobno saglasne u bitnom  i potkrijepljene dokazima izvedenim u postupku.

        Naime, iz iskaza svedoka M.B., proizilazi  da su  okrivljeni kritičnog dana, kod njega kupili  pet svinja bijele boje, koje su imale ušne markice i  utovarili ih u putničko vozilo marke "Golf" kojim je upravljao S., te se dogovorili da mu vrate svinje ukoliko ne budu mogli da uđu u Crnu Goru. Potvrdio je da ga je okrivljeni S. kontaktirao telefonom i  rekao da ima problema na granici te da dođe da uzme svinje, te je iste preuzeo njegov sin u mjestu zv. "Mehov krš". Takođe iz iskaza ovog svedoka proizilazi  da svinje na fotografijama koje se nalaze u spisima nijesu njegove svinje, jer su iste bile bijele boje sa ušnim markicama,  a ove nijesu bijele boje, osim jedne i nemaju ušne markice. Iskaz ovog svedoka, sud je prihvatio kao uvjerljiv, objektivan i istinit, jer je isti  potkrijepljen iskazima okrivljenih, a  djelimično  nalazi oslonca i u ostalim izvedenim dokazima.

        Iz iskaza svedoka  B.B., proizilazi  da ga je  kritičnog dana telefonom kontaktirao okrivljeni R. i interesovao se da li ima neko da prodaje svinje u  selu Bijela Crkva, Opština  Rožaje, pa mu  je kazao da će ga kasnije obavijestiti, a zatim je pozvao telefonom B. B. koji mu je rekao da ima svinje o čemu je obaviejstio R. i rekao mu da će ga B. čekati kod škole, te da ga je nakon određenog vremena ponovo pozvao telefonom R. i rekao mu da su on i S. kod  B. kupili  svinje i da  im je iste oduzela policija na ulazu u grad, te da je jedna svinja uginula. Kasnije je saznao i da su oni predhodno kupovali svinje u Srbiju i da su iste vratili ranijem vlasniku, jer im nije dozvoljeno da ih uvezu u Crnu Goru. Iskaz ovog svedoka, sud je prihvatio kao objektivan, uvjerljiv i istinit, jer je isti potvrđen iskazima okrivljenih i svedoka M. B. i B. B.,   a nalazi oslonca  i u ostalim izvedenim dokazima.

        Iz iskaza svedoka B.B., proizilazi da ga je kritičnog dana telefonom pozvao B.B. i pitao ga  da li ima svinja za prodaju, jer djed njegove supruge želi da kupi nekoliko prasadi, pa mu je rekao da ima i dogovorio se sa njim da kupce sačeka kod škole u selu Bijela Crkva, nakon čega su okrivljeni došli putničkim vozilom marke "Golf III" i kod njega kupili 4 svinje i to tri žute i jednu bijelu, koje nijesu imale ušne markice, utovarili ih u gepek vozila i pošli prema Beranama. Kasnije je saznao da su ove svinje okrivljenim oduzete na ulaz u grad. Iskaz ovog svedoka, sud je prihvatio kao objektivan, uvjerljiv i istinit, jer je isti potvrđen iskazima okrivljenih i  svedoka  B.B., a djelimično nalazi oslonca i u ostalim izvedenim dokazima.

        Iz iskaza svedoka E.K. i I.B. proizilazi da  su okrivljeni kritičnog dana  pokušali da iz Republike Srbije u Crnu Goru uvezu svinje putničkim vozilom,  na graničnom prelazu "Dračenovac", te pošto nijesu imali potrebnu dokumentaciju za uvoz istih, nijesu im dozvolili da uđu u Crnu Goru, već su ih vratili prema Srbiji. Neznaju koliko je svinja bilo u vozilu, da li su iste imale ušne markice   i koje su boje bile, jer ih nijesu gledali.  Iskaze ovih svedoka, u ovom dijelu, sud je prihvatio kao objektivne i uvjerljive i potkrijepljene  navodima iz službenih zabilješki EGP Rožaje od 22.04.2011.g. iz kojih se utvrđuje da okrivljenima nije dozvoljeno da uvezu iz Srbije u Crnu Goru, četiri žive svinje, na graničnim prelazima "Dračenovac" i "Vuča", kao i iskazima okrivljenih.

        Iz iskaza svedoka S.M.  i E.N., te navoda iz službene zabilješke od 22.04.2011.g. koju su sačinili službenici Ispostave Rožaje, proizilazi da su kritičnog dana službenici Ispostave Rožaje S.M. i A.H.u 14,00 h u mjestu zv. Pećka petlja  zaustavili  putničko motorno vozilo marke "Golf II", reg. br. RO AD 751 kojim je upravljao S.B. i u prtljažniku su našli četiri komada svinja - prasadi za koja nijesu imala prateću dokumentaciju, a okrivljeni su rekli S. da su svinje, koje nijesu imale ušne markice,   kupili u Bijeloj Crkvi iz kog pravca  se put uključuje na magistralni put 500 do 600 m, prije nailaska na  Pećku petlju. Da su ih iz  dežurne službe obavijestili da su  od granične policije ova lica vraćena  u R. Srbiju  sa svinjama i  da sumnjaju da su iste iz Srbije, te da je jedna svinja uginula. Iskaze ovih svedoka, u ovom dijelu, sud je prihvatio kao objektivne i uvjerljive, a dovodeći iste u vezu sa navodima iz službene zabilješke Ispostave Rožaje od 22.04.2011.g. iz koje se vidi da su u mjestu zv. Pećka petlja u 14,00 časova zaustavili okrivljene,  koji su prevozili četiri svinje vozilom marke "Golf III", kao i u vezu sa iskazima ostalih saslušanih svedoka i  okrivljenih, očegledno je da su okrivljeni u kritičnom momentu prevozili svinje koje su kupili u selu Bijela Crkva, Opština Rožaje, a ne svinje koje su kupili u Republici Srbiji. Na to upućuju utvrđene činjenice da su svinje koje su kupili u Republici Srbiji bile bijele boje, sa ušnim markicama i da su iste vraćene ranijem vlasniku nakon što okrivljenim nije dozvoljeno da ih uvezu u Crnu Goru, a svinje koje su zatečene u vozilu u mejstu zv. "Pećka petlja" su bile žute boje, osim jedne, bez ušnih markica, te dovodeći to u vezu sa navodima iz zapisnika o inspekcijskom pregledu od 26.05.2011.g. iz kojeg se utvrđuje da predmetne svinje ne potiču iz uvoza, jer iste nijesu imale  ušne markice, a u državama u okruženju je u kritičnom periodu vršeno markiranje živih svinja sa ušnim markicama, zaista se nedvosmisleno zaključuje da nije dokazano da su okrivljeni kritičnog dana prenijeli navedenu robu  iz R. Srbije u Crnu Goru  zaobilaznim putem  izbegavajući mjere carinskog nadzora.

        Sud je cijenio i navode iz dopisa Uprave policije iz kojeg se vidi da  je obavezan upis svih lica i vozila prilikom prelaska državne granice, a okrivljeni kao ni vozilo marke "Golf III" nijesu evidentirani kritičnog dana  na graničnim prelazima "Dračenovac" i "Vuča" na ulazu u Crnu Goru, kao i iskaze svedoka E. K. i I. B. u dijelu u kojem navode   da   okrivljeni nijesu prešli na granični prelaz, nakon što im nijesu dozvolili da uđu u Crnu Goru sa robom, tj. nijesu ih vidjeli na graničnom prelazu , pa  je našao  da isti nemaju uticaja na drugačiji zaključak, obzirom da je i svedok Irfan ostavio mogućnost da je moguće da se prođe na granični prelaz bez evidencije, te imajući to u  vidu, kao i činjenicu da okrivljeni nijesu zatečeni da prevoze robu  preko carinske linije zaobilaznim putem, već su zatečeni na ulazu u grad sa robom koja  je, prema činjeničnom utvrđenju ovoga suda, kupljena na teritoriji Crne Gore u s. Bijela Crkva, zaista se zaključuje da nema dokaza koji bi sa sigurnošću upućivali na zaključak da su se okrivljeni kritičnog dana bvili prenošenjem navedene robe   preko carinske linije, izbjegavajući mjere carinskog nadzora, te samim tim nije  dokazano da su izvršili krivično djelo koje im je optužbom stavljeno na teret. Nema uticaja na drugačiji zaključak, ni iskaz svedoka S.M. u dijelu u kojem navodi da je granična policija obavijestila dežurnu službu Ispostave Rožaje, da su okrivljeni prešli carinsku  liniju zaobilaznim putem, nakon što im nije dozvoljeno da uđu u Crnu Goru sa svinjama, tim prije što je to obavještenje zasnovano na predpostavkama, a ne na stvarnim cinjenicama i zapažanju granične policije, jer je logično da bi granična policija zaustavila okrivljene na zaobilaznom putu da ih je zatekla da prevoze robu zaobilaznim putem i nebi postupila na način kako je postupljeno u konkretnom slučaju, tako da navodi ovog svedoka u ovom dijelu su bez značaja za drugačije utvrđenje činjeničnog stanja.

        Pošto nije dokazana teza optužbe, da su  se okrivljeni kritičnog dana bavili prenošenjem robe preko carinske linije, izbegavajući mjere carinskgo nadzora, na način kako je to navedeno u činjeničnom opisu djela, to nije dokazano ni da su  izvršili krivično djelo za koje su optuženi, pa  je sud iste oslobodio od optužbe, primjenom načela in dubio pro reo (u slučaju sumnje u korist okrivljenog), te je odlučio kao u dispozitivu ove presude primenom čl. 373. st. 1. tač. 2. ZKP.

        Troškovi krivičnog postupka u iznosu od 32,00 eura, koji se odnose na ime putnih troškova za svedoka Miljka Beloicu padaju na teret Budžetskih sredstava, u smislu čl.  230\. st. 1. ZKP.

        U smislu čl. 97. ZKP, okrivljenim  R. i S.B. se vraćaju 4 komada svinja, težine od po 35 kg., ukupno 135 kg. koje su privremeno oduzete od istih  rješenjem Osnovnog  suda u Rožajama  Ki.br. 33/11 od 22.04.2011.g.


        OSNOVNI SUD U ROŽAJAMA, dana 08.10.2012.g.

Zapisničar,
S U D I J A,
Aida Luboder  s.r.
Milosav Zekić  s.r.  
PRAVNA POUKA: Protiv ove presude može se izjaviti žalba u roku od 15 dana od
dana prijema iste i to Višem sudu u Bijelom Polju, a preko ovog suda.  