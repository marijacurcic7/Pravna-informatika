
             K.br. 238/11 
U IME CRNE GORE 
                    Osnovni sud u Pljevljima kao prvostepeni krivični sud po sudiji Branku Pejoviću, uz sudjelovanje zapisničara Đondović Milenke, u krivičnom predmetu protiv okrivljene P. V. iz sela B., opština P.,zbog krivičnog djela krađa iz čl.239 Krivičnog zakonika,po Optužnom predlogu ODT Pljevlja Kt. br.276/11 od 15.11.2011 godine, u prisustvu zamjenika ODT Pljevlja Đurović Veljka, okrivljene i punomoćnika oštećene ED P. G. I., dana 15.12.2011. godine , donio je i javno objavio

P R E S U D U 
                    Okrivljena P. V. JMBG ..., od oca V. i majke M., rođena Č., rođena .... godine, u selu P., opština P., živi u selu B., udovica, majka petoro djece, pismena, završila dva razreda osnovne škole, lošeg imovnog stanja, živi od penzije i poljoprivrede, ranije ne osuđivana,

K r i v a    j e 
                    **Što je:**

                    U periodu od 24.02.2011. godine pa do 24.05.2011. godine, u mjestu B., opština P., u namjeri da sbi pribavi protivpravnu imovinsku korist, oduzimala električnu energiju, na način što je na niskonaponsku mrežu kablom presjeka 2x1,5 mm2, mimo električnog brojila, priključila štalu, pa se oduzeta električna energija preko naznačenog kabla u ukupnoj količini od 1.562 kw nije registrovala na električnom brojilu marke "Iskra" broj 10275186 i time sebi pribavila protivpravnu imovinsku korist u iznosu od 146,04 €, za koji iznos je oštećena ED P.,-

                    pa joj sud na osnovu već citiranog zakonskog propisa a primjenom članova 4,5,13,15,32,33,36,42,53 i 54 Krivičnog zakonika, te članova 229 st.4 i 239 ZKP CG  i z r i č e



                                                            **USLOVNU OSUDU**

-2-  
                    Stim da joj utvrđuje kaznu zatvora u trajanju od 2 (dva) mjeseca i istovremeno određuje da se ista neće izvršiti ukoliko okrivljena u roku od godinu dana ne izvrši novo krivično djelo.  
                    Okrivljena se oslobadja plaćanja troškova krivičnog postupka i paušala.

                    Okrivljena je dužna na ime štete da oštećenoj ED P. plati iznos od 146,04 eura, po ispostavljenom imovinsko-pravnom zahtjevu i to u roku od 15 dana po pravosnažnosti presude pod prijetnjom prinudnog izvršenja.

O b r a z l o ž e nj e 
                    Osnovno državno tužilaštvo u Pljevljima Optužnim predlogom Kt. br. 276/11 od 15.11.2011. godine optužilo je okrivljenu P. V. iz sela B. zbog krivič,og djela krađa iz čl. 239 Krivičnog zakonika navodeći da je okrivljena  krivično djelo izvršila na način, mjesto i vrijeme kako je to bliže navedeno u izreci ove presude. U završnoj riječi zamjenik ODT Pljevlja je ostao pri podnesenom Optužnom predlogu i predložio da sud okrivljenu oglasi krivom i osudi po zakonu.  
                    U završnoj riječi zastupnik oštećene je istakao da se pridružuje krivičnom gonjenju protiv okrivljene, i da ističe imovinsko-prevni zahtjev u iznosu od 146,04 eura.  
                    Okrivljena P. V. u svoju odbranu na glavnom pretresu je istakla da živi u selu B. sama u porodičnom domaćinstvu, a djeca ne žive sa njom. Posjeduje imanje i kuću u selu, i prima porodičnu penziju koju u cjelokupnom iznosu daje sinu koji živi u P. i ima desetoro djece. Ona živi od poljoprivrede, ima jednu kravu i uglavnom bere bilje da bi se prehranila.  
                    Ističe da je tačna činjenica da je ona priključila sa jednim kablom štalu mimo električnog brojila, ali da je tako tu struju koristila samo nekoliko dana za osvjetljenje. Dalje ističe da se osjeća krivom i da priznaje krivicu, i da se kaje što je ovo uradila.  
                    U dokaznom postupku sud je saslušao zaastupnika oštećene ED P., saslušao svjedoke Č. D. i K. S., pročitao stručni nalaz i mišljenje vještaka elektro struke, zapisnik o kontroli mjernog mjesta br. 1603 od 24.05.2011 godine i pročitao izvještaj iz KE za okrivljenu.  
                    Nakon provedenog dokaznog postupka i nakon ocjene svih izvedenih dokaza kako pojedinačno, tako i skupa i u njihovoj međusobnoj povezanosti, sud je utvrdio da je okrivljena P. V. izvršila krivično djelo koje joj se Optužnim predlogom stavlja na teret, a na način, mjesto i vrijeme kako je to bliže opisano u izreci ove presude.  
                    Svjedoci Č. D. i K. S. su jednoglasno istakli da su dana 24.05.2011 godine u selu B. izvršili pregled mjernog mjesta kod okrivljene te da su na licu mjesta pronašli da je okrivljena kablom presjeka 2x1,5 mm2, mimo električnog brojila priključila štalu tako da se na taj način utrošena električna energija nije mogla evidentirati. Na licu mjesta su sačinili zapisnik o kontroli mjernog mjesta.  
                    Sud je u cjelosti prihvatio iskaze ovih svjedoka, a okrivljena je sve ove navode i priznala u svojoj odbrani.  
                    Vještak elektro struke R. G. je u svom stručnom nalazu i mišljenju da je okrivljena u spornom periodu od 24.02.2011 godine, pa do dana 24.05.2011. godine je potrošila količinu od 1.562 kw, a koja košta ukupno 146,04 €, za koji iznos je i oštećena ED P .

                    Sud je u cjelosti prihvatio stručni nalaz i mišljenje ovog vještaka, jer je sud mišljenja da je vještak vještačio veoma stručno i objektivno u skladu sa strukom i naukom, a inače radi se o stalnom sudskom vještaku.

-3-  
                    Iz zapisnika o pregledu mjernog mjesta sud je zaključio da su svjedoci sačinili taj zapisnik te da su u njemu konstatovali nađeno stanje na licu mjesta, a takođe se konstatuje da je taj zapisnik potpisala okrivljena bez primjedbi.  
                    Zastupnik oštećene G. I. je istakao da se u ime oštećene pridružuje krivičnom gonjenju protiv okrivljene i da ističe imovinsko-pravni zahtjev u iznosu od 146,04 € koliko je to našao i vještak elektro struke.  
                    Iz izvještaja iz KE za okrivljenu se vidi da okrivljena ranije nije osuđivana.  
                    Kod ovakvog činjeničnog stanja na osnovu svih izvedenih dokaza, kao i na osnovu potpunog priznanja okrivljene, sud je utvrdio da je okrivljena u spornom periodu oduzimala električnu energiju na način što je okrivljena mimo mjerenja na distributivnu mrežu priključila štalu.  
                    Prilikom određivanja vrste kazne i prilikom odmjeravanja njene visine, sud je u okviru opšte svrhe krivičnih sankcija, cijenio i svrhu uslovne osude, pa je sud mišljenja da u konkretnom slučaju radi krivično-pravne zaštite protiv okrivljene nije neophodno izricati drugu vrstu krivične sankcije, osim uslovne osude, i da će se istom prema okrivljenoj u cjelosti postići svrha kažnjavanja predviđena u čl. 32 krivičnog zakonika, a da je ista krivična sankcija prema okrivljenoj adekvatna i primjerena stepenu društvene opasnosti, konkretno učinjenog djela kao i nastalim posledicama.  
                    Shodno čl. 229 st4 ZKP CG sud jeodlučio da okrivljenu oslobodi plaćanja troškova krivičnog postupka i paušala, a ovo iz razloga što je okrivljena lošeg imovnog stanja, što živi sama i izdržava se na način što bere bilje da bi se prehranila.  
                    Na osnovu člana 239 ZKP CG sud je obavezao okrivljenu da oštećenoj ED P., na ime imovinsko-pravnog zahtjeva plati iznos od 146.04 € koliko je to našao vještak elektro struke u svom nalazu.  
                    Sa iznijetih razloga odlučeno je kao u izreci ove presude.

                                                       OSNOVNI SUD U
PLJEVLJIMA
                                                                dana
15.12.2011. godine 
Zapisničar,
S u d i j a
Đondović Milenka
Branko Pejović  
PRAVNA POUKA :  Protiv ove presude dozvoljena je žalba u roku od 8 dana,
po prijemu iste,
                                   Višem sudu u Bijelom Polju, a preko ovog suda.  
DOSTAVITI:
1x ODT Pljevlja
1x okrivljenoj
4x u predmet  