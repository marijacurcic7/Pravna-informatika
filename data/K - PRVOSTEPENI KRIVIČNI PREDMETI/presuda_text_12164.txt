
K.br.240/11  
U IME CRNE GORE 
        Osnovni sud u Pljevljima, kao prvostepeni krivični sud po sudiji Branku Pejoviću uz sudjelovanje zapisničara Djondović Milenke u krivičnom predmetu protiv okrivljenog N. Ž. iz  B. zbog krivičnog djela ugrožavanje javnog saobraćaja iz čl.339. st.3. u vezi st. 1. Krivičnog zakonika po optužnom predlogu ODT Pljevlja Kt.br.317/11 od 17.11.2011. godine nakon održanog glavnog i javnog pretresa u prisustvu zamjenika ODT Pljevlja Tomčić Milivoja, okrivljenog N. Ž., a u odsutnosti uredno pozvanih oštećenih K. S. i K. S. oba iz P., na pretresu održanom dana 07.12.2011. godine godine donio je i javno objavio

P R E S U D U 
        Okrivljeni **N. Ž.** , JMBG ... od oca V. i majke S. rodjena L., rodjen dana .... godine u P., živi u B. naselje K., državljanin CG, penzioner, oženjen, otac dvoje djece, pismen, završio srednju mašinsku školu, vojsku služio 1991. godine u B., vodi se u  VE P., srednjeg imovnog stanja,       ranije osudjivan presudom ovog suda K.br.102/2000 zbog krivičngo djela iz čl.152. st.1 KZ RCG, izrečena mu uslovna osuda, presudom Osnovnog suda u Baru K.br.68/11 od 26.11.2010. godine, zbog krivičnog djela iz čl. 412. st.2. u vezi st. 1. KZ CG izrečena mu uslovna osuda i presudom Osnovnog suda Kotor K.br.138/11 od 12.05.2011. godine zbog krivičnog djela iz čl.339. st3. u vezi st. 1. Krivičnog zakonika izrečena mu uslovna osuda.

K r i v    j e 
        Što je:  
        dana 09.09.2009. godine oko 13,30 časova u P., Republika S., upravljajući PMV marke "F. f." reg.br. BD  ..., ne pridržavajući se saobraćajnih propisa ugrozio saobraćaj i doveo u opasnost život i tijelo ljudi na način što suprotno odredbi čl. 36. st.4. ZOBS-a  na putevima krećući se ulicom V. iz pravca centra grada prema naselju Š., svoje vozilo nije zaustavio na znak "S." na raskrsnici ul. S. brigada kako bi propustio vozila koja su iz pravca naselja Š. kretala se ul. V. ka ovoj raskrsnici, već je svojim vozilom bez zaustavljanja ušao u tu raskrsnicu, u trenutku kada se iz pravca naselja Š. kretalo biciklo sa motorom, kojim je upravljao maloljetni K. S., sa kojim je kao saputnik bio K. S., oba iz P., i koje je imalo namjeru skretanja ulijevo u ul. S. b., kada je došlo do kontakta PMV i bicikla sa motorom, od kog udara su vozač bicikla K. S. i njegov saputnik K. S. preletjeli preko vozila okrivljenog i pali na kolovoz, usled čega su zadobili lake tjelesne povrede i to: S. povredu u vidu tupog udara u

predjelu glave i desnog ramena i oguljotinu koše na potkoljenici desne noge, a
S. oguljotinu kože na lijevom laktu sa spoljene strane veličine 1x1 cm i
oguljotinu kože na lijevom koljenu veličine 1x1 cm, i ako je bio svjestan da
takvom vožnjom može učiniti djelo, ali je olako držao da do toga neće doći ili
da će to moći spriječiti,
            čime je izvršio krivično djelo ugrožavanje javnog saobraćaja iz čl.339. st.3. u vezi st. 1. Krivičnog zakonika,
            pa ga sud na osnovu već citiranog zakonskog propisa, a primjenom članova 4, 5, 13, 15, 32, 33, 39, 42, 45. i 46. Krivičnog zakonika te članova 226. i 229. ZKP CG  
O S U D J U J E 
        Na novčanu kaznu u iznosu od 400,00 eura (četiristotine eura) koju će okrivljeni platiti u roku od 6 mjeseci po pravnosnažnosti presude u 6 jednakih mjesečnih rata.  
        Ako okrivljeni u odredjenom roku ne plati novčanu kaznu sud će istu zamijeniti kaznom zatvora, tako što će se za svakih započetih 25,00 novčane kazne odrediti po jedan dan kazne zatvora.  
        Okrivljeni se obavezuje dana ime paušala plati ovom sudu iznos od 30,00 eura, a ovo u roku od 15 dana , po pravnosnažnosti presude pod pritnjom prinudnog izvršenja.

O b r a z l o ž e n j e 
        Osnovno državno tužilaštvo u Pljevljima optužnim predlogom Kt.br.317/11 od 17.11.2011. godine optužilo je okrivljenog N. Ž. iz B. zbog krivičnog djela ugrožavanje javnog saobraćaja iz čl.339. st.3. u vezi st. 1. Krivičnog zakonika navodeći da je okrivljeni krivično djelo izvršio na način mjesto i vrijeme kako je to bliže opisano u izreci ove presude.  
        U završnoj riječi zamjenik ODT-a je ostao pri podnesenom optužnom predlogu i predložio da sud okrivljenog oglasi krivim i osudi po zakonu.  
        Današnji glavni pretres je održan u odsutnosti uredno pozvanih oštećenih K. S. i K. S. iz P .  
        Okrivljeni N. Ž. u svoju odbranu pred Istražnim sudijom Osnovnog suda Prijepolje je istakao da za predmetnu saobraćajnu nezgodu nije kriv već je istoga dana sa svojom suprugom N. R. boravio u P. gdje su završavali neke svoje obaveze. Upravljao je svojim vozilom marke "F. f.". Kada je došao u ul. B. pa je krenuo prema P.a i kada je stigao ispred raskrsnice gdje se ta ulica spaja sa ulicom koja ide pored rijeke L. stao je ispred znaka "Stop" koji postoji na tom mjestu. Osmotrio je situacijiju kako bi propustio vozila, pa pošto nije bilo vozila uključio se u raskrsnicu i kada je prošao dvadesetak metara iz suprotnog pravca dakle, od mosta na rijeci L. na rastojanju od oko 60-70 m zapazio je da se ulicom prema centru grada kreće jedno biciklo sa motorom na kome su bila dva lica i kreću se velikom brzinom i prave po putu osmice, prikočio je i stao sa vozilom, a u tom momentu ovo biciklo je naletjelo i udarilo u njegovo vozilo, pa su dvojica dječaka koji su bili na biciklu preletjeli preko vozila i pali na ulicu. Vršen je uvidjaj na licu mjesta pa su istom prisustvovali i roditelji ovih dječaka. U završnoj riječi je istakao da se osjeća krivim da priznaje krivicu, da se kaje što se ovako desilo pa je svoju odgovornost ostavio sudu na slobodnu procjenu.  
        U dokaznom postupku sud je pročitao iskaze svjedoka - oštećenih K. S. i K.S., kao i svjedokinje N. R., pročitao stručne nalaze i mišljenja vještaka saobraćajne struke L. D. iz P., poročitao zapisnik o uvidjaju saobraćajne nezgode Policijske uprave P. od 12.09.2009. godine, izvršio uvid u skicu lica mjesta i

fotodokumentaciju SPI P., izvršio uvid u otpusnu listu Opšte bolnice U. na ime
K. S., izvršio uvid u izvještaje Hitne medicinske službe Doma zdravlja P. za
oštećene i pročitao izvještaj iz KE za okrivljenog.
            Nakon provedenog dokaznog postupka i nakon ocjene svih izvedenih dokaza kako pojedinačno tako i skupa i u njihovoj medjusobnoj povezanosti jednog sa drugim, a imajući u vidu  i odbranu okrivljenog sud je utvrdio da je okrivljeni N. Ž. iz B. izvršio krivično djelo koje mu je optužnim predlogom ODT-a stavljeno na teret, a na način mjesto i vrijeme kako je to bliže opisano u izreci ove presude. Ovakvu svoju odluku sud je zasnovao na činjenicama koje slijede iz dokaza izvedenih na glavnom pretresu.
            Naime, oba oštećena su jednoglasno istakli da su kritičnog dana se kretali u naselju Š. u P., pa su prešli preko mosta na rijeci L., pa je oštećeni K. upravljao biciklom sa motorom, pa je namjeravao da na raskrsnici skrene iz ulice V. u ul. S. b., a odatle ka centru grada iz ul. V.  od centra grada uletjelo je vozilo marke "F. f." i oštećeni K. je pokušao da koči, da ta zaobidje medjutim, nije uspio i došlo je do kontakta i sudara tog vozila u njihovo biciklo. O. K. ističe da je jedno vrijeme bio bez svijesti te da je prevezen u bolnicu u P., a nakon toga prebačen je u bolnicu u U. na liječenje gdje je zadržan 3-4 dana. Na tijelu je imao ogrebotine kao i lakši potres mozga. Na kraju su jednoglasno istakli da se ne pridružuju krivičnom gonjenju protiv okrivljenog niti ističu imovinsko-pravni zahtjev.
            Sud je u cjelosti privhatio iskaze svjedoka - oštećenih smatrajući da su svjedoci objektivno svjedočili i svojim iskazima su u potpunosti obezvrijedili odbranu okrivljenog, a i sam okrivljeni je u završnoj riječi istakao da se osjeća krivim i da priznaje krivicu i da se kaje što je ovako bilo.
            Svjedokinja N. R. je istakla da je kritičnog dana se vozila sa svojim mužem N. Ž. i da su se kretali ulicom pored L., a iz suprotnog smjera zapazila je da se u pravcu centra grada kreće biciklo sa motorom koje je bilo udaljeno od  80-100 m. Nakon što je osmotrio situaciju njen suprug je krenuo sa znaka "Stop" da bi se prestrojio na svoju kolovoznu traku, a biciklo je iznenada počelo da se kreće lijevo desno, a okrivljeni je počeo da koči i zaustavio je vozilo, a u tom momentu kada je već bio zaustavio vozilo i bio se prestrojio na svoju kolovoznu traku biciklo je naletjelo na vozilo, a na njemu su bila dva dječaka koji su pali na ulicu bili su preplašeni i nisu imali kacige na glavama. Nakon toga su prebačeni u bolnicu.  Nakon udesa interesovali su se za zdravlje oštećenih.         
            Sud je djelimično prihvatio iskaz ove svjedokinje.
            Vještak saobraćajne struke D. L. iz P. je u svom stručnom nalazu i mišljenju istakao da smatra da je do nezgode došlo usled propusta učesnika u nezgodi koji se ogledaju u tome da okrivljeni nije zaustavio svoje vozilo prije raskrsnice i ako su ga zaustavna linija i znak "Stop" obavezivali na to, a takodje ističe da ako vozač bicikla sa motrom prije skretanja ulijevo na raskrsnici svoju namjeru nije jasno najavio pokazivačem pravca ili odručivanjem lijevom rukom u tom slučaju je okrivljenog doveo u zabludu jer je realno mogao očekivati da će biciklo nastaviti pravolinisko kretanje, pa ni njegova reakcija nije bila pravovremena.
            Sud je u cjelosti prihvatio stručni nalaz i mišljenje voog vještaka smatrajući da je vještak veoma objektivno i stručno vještačio.
            Iz zapisnika o uvidjaju saobraćajne nezgode od 12.09.2009. godine se konstatuje da se ista nezgoda dogodila dana 09.09.2009. godine oko 13,30 časova u dnevnim uslovima vožnje te da je vrijeme bilo idealno za vožnju sa dobrom vidljivošću.
            Iz skice lica mjesta se zaključuje da su policajci stanice policije P. sačinili skicu lica mjesta.
            Iz otpusne liste za oštećenog K. S. se zaključuje da je oštećeni K. liječen u bolnicu u U. nekoliko dana.  
        Iz fotoelaobarata se dobro vidi lice mjesta, zatim tragovi na vozilu udara bicikla u vozilo, zatim djelovi polomljenog bicikla kao i ostataka predmeta po kolovozu.  
        Iz izvještaja Hitne medicinske službe Doma zdravlja P. se zaključuje da su oba oštećena prebačeni u Hitnu službu Doma zdravlja u P. radi ukazivanja ljekarske pomoći.  
        Iz izvještaj iz KE za okrivljenog sud je zaključio da je okrivljeni ranije 3 puta osudjian te da mu je svatri put izrečena uslovna osuda.  
        Kod ovakvog činjeničnog stanja osnovu svih izvedenih dokaza, a imajući u vidu i priznanje okrivljenog sud je utvrdio da je okrivljeni N. Ž. iz B. izvršio krivično djelo koje mu se optužnim predlogom stavlja na teret, a na način mjesto i vrijeme kako je to bliže opisano u izreci ove presude. Ovakvu svoju odluku sud je zasnovao na svim izvedenim dokazima kao i na priznanju okrivljenog.  
        Prilikom odredjivanja vrste kazne i prilikom odmjeravanja njene visine sud je u okviru opšte svrhe krivičnih sankcija cijenio i svrhu novčane kazne pa je sud mišljenja da u konkretnom slučaju nije bilo potrebno okrivljenom izreći drugu vrstu krivične sankcije osim novčane kazne smatrajući da će upravo novčana kazna biti najefikasnija da bi u buduće okrivljenog odvratila da nebi vršio krivična djela. Sud je takodje mišljenja da je pri tome imalo smisla okrivljenom istu kaznu i ublažiti, pa mu je sud umjesto minimalnih 600,00 eura koliko je propisano za to krivično djelo izrekao novčanu kaznu u iznosu od 400,00 eura smatrajući da je ista kazna prema okrivljenom upravo ona mjera koja je neophodna da bi se prema okrivljenom ostvarila svrha kažnjavanja predvidjena u članu 32. Krivičnog zakonika. U prilog tome sud napominje da je kao olakšavajuće okolnosti okrivljenom uzeo u obzir činjenicu da je okrivljeni priznao izvršenje krivičnog djela da je izrazio kajanje, da je protekao duži vremenski period od tog dogadjaja, da je okrivljeni porodičan čovjek, te da se oštećeni nisu pridružili krivičnom gonjenju protiv njega niti istakli imovinsko-pravni zahtjev. Na kraju sud zaključuje da je mišljenja da je izrečena krivična sankcija optuženom adekvatna  i primjerena stepenu društvene opasnosti, konkretno učinjenog djela samog učinioca kao i nastalim posledicama.  
        U smislu člana 226. i 229. ZKP CG sud je obavezao okrivljenog da na ime paušala plati ovom sudu iznos od 30,00 eura, a isti iznos sud je odredio imajući u vidu dužinu trajanja i složenost krivičnog postupka kao i imovno stanje okrivljenih.  
        Sa iznijetih razloga odlučeno je kao u izreci presude.

OSNOVNI SUD U PLJEVLJIMA
dana 07.12.2011. godine 
Zapisničar,
S u d i j a,
Djondović Milenka
Branko Pejović  
PRAVNA POUKA : protiv ove presude dozvoljena  je žalba u roku od 8 dana po
prijemu iste
                                  Višem sudu u Bijelom Polju,a preko ovog suda.  
DOSTAVLJENO:
1x ODT Pljevlja
1x okrivljenom
4x u predmet  