K.br.10/976 
U IME NARODA 
OSNOVNI SUD U PODGORICI , sudija Maja Zeković, uz učešće Janković
Andrijane kao zapisničara, u predmetu protiv okrivljenog D. D., kojeg je u
ovom postupku branio advokat G. R., zbog krivičnog djela mučenje i
zlostavljanje izvršeno putem pomaganja iz čl.167 st.3 u vezi st.2 u vezi čl.25
Krivičnog zakonika, odlučujući po optužnom predlogu ODT-a u Podgorici
Kt.br.1003/09 od 10.02.2010.godine, kojeg je na glavnom pretresu zastupao Saša
Čadjenovića, zamjenik ODT-a, nakon održanog glavnog i javnog pretresa dana
24.02.2011.godine u prisustvu zastupnika optužbe, okrivljenog i njegovog
branioca, donio je i dana 28.02.2011. godine javno objavio
PRESUDU 
OKRIVLJENI: 
D.D. , JMBG … , od oca D. i majke M. rodjene L., rodjen … godine u P., sa
prebivalištem u P. ul…., državljanin CG, oženjen, otac dvoje mldb.djece,
završio srednju ekonomsku školu, zaposlen u Upravi policije, srednjeg imovnog
stanja, neosudjivan.  
KRIV JE
Zato što je:  
Dana 29.10.2008.godine u P., u prostorijama Uprave policije - Područne
jedinice P., kao službeno lice policajac Ekspoziture za dežurstvo zadužen za
obezbjedjenje zadržanih lica, sa umišljajem pomogao za sada neidentifikovanim
licima - policajcima Uprave policije - Područne jedinice P. da zlostave drugog
u vršenju službe, na način što je oštećenog R. S., kao lica lišeno slobode po
rješenju o zadržavanju Područne jedinice P. br.17-246-1347/08 od
28.10.2008.godine, koji se nalazio u prostorijama za zadržavanje nakon
dobijenog telefonskog poziva od nepoznatog lica odveo u prostoriju za
zadržavanje broj 1 tzv."betonjerku", a potom otključao ulazna vrata prostorije
za zadržavanja lica u Područnoj jedinici P., i vrata od naprijed naznačene
prostorije broj 1, a potom ugasio svijetlo i na taj način omogućio da više
nepoznatih lica udju u označenu prostoriju gdje su oštećenom pesnicama, nogama
i pendrecima zadali više udaraca po glavi i tijelu, usled čega je R. S.
zadobio lake tjelesne povrede u vidu krvnog podliva na zadnjoj strani desne
butine, krvnog podliva u predjelu desne nadlaktice, krvnog podliva u predjelu
desnog ramena i nagnječenja na desnoj strani grudnog koša i prelom IX rebra sa
desne strane bez dislokacije i bez izliva u grudnu duplju,  
-čime je izvršio krivično djelo mučenje i zlostavljanje putem pomaganja iz čl.167 st.3 u vezi st.2 u vezi čl.25 Krivičnog zakonika CG.  
Pa ga sud primjenom navedenih zakonskih odredbi i čl.2,4,5,13,14,15,32,42
Krivičnog zakonika CG i čl.199,202,212 st.2 i 364 Zakonika o krivičnom
postupku CG.  
OSUDJUJE
Na kaznu zatvora u trajanju od 5(pet) mjeseci.  
Obavezuje se okrivljeni da na ime troškova krivičnog postupka, troškovi sudsko
medicinskog vještačenja isplati ovom sudu iznos od 255,00 eura, a na ime
paušala iznos od 60,00 eura, u roku od 15 dana od dana pravosnažnosti presude.  
Oštećeni R. S. se radi ostvarivanja imovinskopravnog zahtjeva upućuje na
redovan parnični postupak.  
Obrazloženje 
Optužnim predlogom ODT-a u Podgorici Kt.br.1003/09 od 10.02.2010.godine,
okrivljenom D. D. stavljeno je na teret da je izvršio krivično djelo mučenje i
zlostavljanje izvršeno putem pomaganja iz čl.167 st.3 u vezi čl.25 Krivičnog
zakonika CG. Zastupnik optužbe je prije davanja završne riječi precizirao
dispozitiv optužnog akta na način što je u trećem redu dispozitiva gledano
odozgo iza riječi "obezbjedjenje zadržanih lica", dodao nove riječi koje glase
"sa umišljajem", dok je u ostalom dijelu dispozitiva pravna kvalifikacija
krivičnog djela stavljenog na teret okrivljenom ostala neizmjenjena. Zastupnik
optužbe je u završnoj riječi u cijelosti ostao pri ovako preciziranom optužnom
predlogu, jer je provedenim dokazima nesporno utvrdjeno da je okrivljeni
izvršio djelo stavljeno mu na teret, na način kako je to i opisano i predložio
sudu da okrivljenog oglasi krivim i osudi po zakonu, pri čemu bi sud trebao
posebno da uzme u obzir okolnosti izvršenja krivičnog djela, ličnost
okrivljenog, te uslove pod kojima je djelo izvršeno.  
Rješenjem Višeg suda u Podgorici Kž.br.1938/10 od 18.10.2010. godine, ukinuta
je presuda ovog suda K.br.10/151 od 04.06.2010. godine i predmet vraćen ovom
sudu na ponovno sudjenje.  
Okrivljeni D. D. je u svojoj odbrani datoj tokom ovog postupka negirajući
krivčno djelo stavljeno mu na teret, kako pred istražnim sudijom ovog suda
dana 14.09.2009.godine i 29.01.2010.godine, tako i na glavnom pretresu u
najbitnijem je naveo, da je dana 29.10.2008.godine bio na dužnosti, na mjestu
policajca u prostorijama za zadržavanje lica u PJ P . , njegova smjena je
trajala od 7 do 19 časova, i u smjeni je bio sa kolegom O. B..Ne sjeća se od
koga su ovog dana  preuzeli smjenu, a da se primopredaja dužnosti sastoji u
tome, da ih kolege iz prethodne smjene upoznaju sa stanjem tj.predočavaju im
koliko ima, i ko su zadržana lica, zdrastveno stanje zadržanih lica, pri čemu
zajedno obilaze prostorije u kojima se zadržana lica nalaze. R. S. se u toku
trajanja  njegove smjene, nalazio u prostoriji zadržavanja br.2, i prilikom
primopredaje dužnosti od prethodne smjene kod R. S. nisu navedene bilo kakve
zdrastvene tegobe, niti su se mogle primjetiti vidljive povrede, niti se isti
u pogledu zdrastvenog stanja žalio u vezi bilo čega. Da odgovorno tvrdi da ga
za vrijeme njegove smjene, dok se nalazio u prostoriji za boravak službenika
koja se nalazi neposredno do prostorije za zadržavanje, niko nije zvao preko
telefona u vezi eventualnog izvodjenja R. S. iz prostorije gdje se nalazio,
niti je bilo ko ulazio u prostoriju gdje se R. S. nalazio. Takodje tvrdi, da
je za vrijeme njegove smjene R. S. isključivo boravio u jednoj prostoriji i to
u prostoriji br.2, i da R. S. nije premještan u bilo koju drugu prostoriju. Za
vrijeme njegove smjene R. S. je u dva navrata lično obezbjedio hranu iz
restorana i oba puta mu je unio u prostoriju gdje se R. nalazio, da je takodje
R. u nekoliko navrata koristio toalet, prilikom čega mu je otključao
prostoriju u kojoj se nalazio i ispratio njegov izlazak iz prostorije za
zadržavanje do toaleta, koji se nalazi u neposrednoj blizini. Ponovio je, da
predmetnog dana prilikom preuzimanja smjene i obavljanja iste do 19 časova na
R. S. nisu bile primjetne bilo kakve povrede u smislu vidljivih povreda, niti
se R. žalio na bilo kakve zdrastvene probleme. Pojasnio je, da u toku trajanja
njegove smjene nije bio pozvan da se javi nekom od starješina, niti je bio
pozvan od strane bilo kog drugog lica, niti je napuštao svoje radno mjesto,
osim za vrijeme ručka kada je u prostorijama ostao njegov kolega B. O .Da je
B. O. napustio svoje radno mjesto kritičnog dana u periodu od 08,30 časova, i
bio je odsutan od prilike sat ipo do dva uz saglasnost komandira R., jer je
išao na neko saučešće u D., ali je za ovo vrijeme on ostao u prostorijama za
zadržavanje.Za vrijeme dok je napuštao prostoriju za zadržavanje bio je
prisutan kolega B. O., a prostorije za zadržavanje su stalno zaključane, čak i
onda kada su oni dolje i niko ne može ući u iste, dok im oni ne otključaju ove
prostorije, a ključevi se nalaze kod nekog od njih dvojice, a ovaj ključ oni
predaju narednoj smjeni.Za svo vrijeme njihove smjene O. se nalazio zajedno sa
njim, osim za vrijeme kada je bio odsutan, radi obaveze-saučešća kako je
naprijed naveo. Ako se desi da neko od njih dvojice koji su u smjeni ima
potrebe da izadje iz prostorija za zadržavanje onaj koji ostane u prostorijama
zaključava vrata dok se ovaj drugi ne vrati i čim se ovaj drugi vrati u
prostorije, vrata  se opet zaključavaju, tako da su ova vrata uvjek
zaključana. Da se isto dešava i ako je u prostoriji za zadržavanje samo jedan
od njih i u ovoj situaciji onaj ko je u prostorijama za zadržavanje, a ima
potrebu da iste napustu za odredjeno vrijeme, zaključava vrata za sobom, tako
da niko u vrijeme dok je neko od njih u smjeni eventualno odsutan ne može ući
u ove prostorije. U konkretnom slučaju kad je bio odsutan ključ se nalazio kod
njegovog kolege B-a., a kada je B-a bio odsutan ključ se nalazio kod njega.  
Na glavnom pretresu je pojasnio, da ne zna zašto je u optužnom predlogu
navedeno sve to što je navedeno, da je u vrijeme njegove smjene R. S.,
omogućavao u nekoliko navrata da zapali cigaretu van prostorije br.2, jer ga
poznaje od ranije i kum je njegovog rodjenog brata. Da izričito negira sve
navode optužnog predloga, kao i činjenicu eventualnog povredjivanja R-a,
budući da mu se R-a nije žalio na bilo kakvu povredu, niti je na R-a odnosno
na njemu vidio bilo kakve povrede. Da je ovog dana od svojih kolega
kontaktirao sa vodjom smjene M. Đ., čija je obaveza da obilazi zadržana lica,
odnosno da obidje prostoriju i pogleda spisak zadržanih lica, dok se ne sjeća
da li je konkretnog dana komunicirao sa još nekim od kolega osim sa B. O. koji
je bio sa njim u smjeni. Da se u njihovim prostorijama nalaze ormarići za
paljenje i gašenje svijetla i da tvrdi da se u prostoriji gdje su zadržana
lica ne mogu paliti i gasiti svijetla, jer se to uradi na nivou čitavog
centra, i to je povezano sa agregatom koji se inače u situaciji kada nestane
struja odmah pali. Da u prostoriju za zadržavanje ne može niko da udje, a da
ga on ne pušti, jer kod njega stoje ključevi. Da se tačno zna procedura, kao i
to ko može da udje u prostorije za zadržavanje, a to su vodja smjene,
komandir, kao i inspektor, i to u situacijama kada se obezbjedi advokat radi
uzimanja izjava, kao i kolega sa papirologijom za razduženja lica i odvodjenja
u sud, čak i ako udju ova lica koja je naveo to se mora evidentirati u knjigu
evidencije odnosno u dosjeu u koji se upisuje vrijeme izlaska i vraćanja lica.
Da je isključena mogućnost pa samim tim i procedura ulaska bilo kojeg trećeg
lica, osim kolega koji dovode lice u prostoriju za zadržavanje, a što sve
traje par minuta, jer ih oni preuzimaju. Da ljekar može da udje u ove
prostorije i to u slučajevima ukoliko se zadržana lica požale na neki
zdrastveni problem, i tada su u obavezi da obavijeste vodju smjene, nakon čega
se poziva hitna služba, i to odredjuje dežurna, tako da ljekar i hitna služba
pruže pomoć ili na licu mjesta ili ukoliko su teži slučajevi lica se vode u
bolnicu, inače kada hitna dodje uvjek dolazi preko prijavnice, a oni su
unaprijed obavješteni o dolasku hitne. Ponovio je, da druga lica osim onih
koje je naprijed pobrojao ne mogu da udju u prostorije za zadržavanje, a ako
se desi da ima potreba da neko od inspektora dodje da preuzme na odredjeno
vrijeme zadržano lice uvjek je o tome unaprijed obaviješten vodja smjene koji
njih obavještava, a nakon čega se vrši preuzimanje koje se prethodno
evidentira, da za sva lica koja ne rade u prostoriji za zadržavanje postoji
procedura da se prethodno moraju najaviti od strane vodje smjene, da bi ta
lica mogla da udju u prostorije za zadržavanje. Da su glavna vrata prostorije
za zadržavanje gvozdene, dvokrilna od kojih je jedna strana fiksuirana, a
druga pokretna, pri čemu se može zaključati na dva načina i to ključem a
postoji i reza i rezom, i na oba krila postoje špijunke, a ova vrata su uvjek
zaključana. Što se tiče rasporeda prostorija, da se odmah sa ulaza na glavna
vrata sa lijeve strane nalaze dva toaleta, dok su treća vrata prostorije br.1
i to je tzv."betonjerka", nakon toga desno su vrata za ulaz u službenu
prostoriju, a nakon ulaza u ovu prostoriju su vrata u hodnik u koji se nalaze
5 ćelija za zadržavanje, a prva sa desne strane je numerisana pod br.2. Da je
u vrijeme dok mu je trajala smjena R. S. boravio u službene prostorije u tri
navrata, dok je doručkovao i dok je pušio cigaretu, da su on i S. bili svo
vrijeme sami, a kada je bio obilazak vodje smjene R. se nalazio u ćeliji br.2
i odmarao je. Da je tu bio do 19 časova, a njegov kolega B. je došao negdje
oko 11-12 časova popodne, R. S. je takodje boravio sa njima u službenim
prostorijama, i to kada je tražio da zapali cigaretu. Ovog dana je zadnji put
vidio R. S. po završetku smjene i prijateljski se pozdravio sa R. jer se
znaju, R. je izgledao sasvim normalno, nije mu se požalio na bilo što, i ovom
prilikom su se i rukovali, kada se rukovao sa R. bio je prisutan kolega B. i
naredna smjena koja ih je zamijenila. Nakonovog dogadjaja nekih pola godine sa
R. je bio u sasvim normalnim relacijama, medjutim unazad nekog perioda R. je
prestao da se javlja njegovom bratu, a i njemu, što mu je lično sasvim
nelogično.  
Branilac okrivljenog je u svojoj završnoj riječi izjavio da se njegovom
branjeniku optužnim prijedlogom na teret stavlja da je na način bliže opis u
dispozitivom optužnog predloga izvršio krivično djelo mučenje i zlostavljanje
izvršeno putem pomaganja iz čl. 167 st.3 u vezi st.2 a sve u vezi čl.25 KZ-a.
U najbitnijem to obrazlaže nalaženjem da usljed izmjena KZ-a predmetno
krivično djelo više ne postoji, a osim toga branilac je osporavao i svjedočki
iskaz oštećenog R., nalazeći da u istom ima niz protivrječnosti, čemu u prilog
navodi i to što oštećeni prilikom čitanja svjedočkih iskaza nije prigovarao
istima, a isti su protivrječni, nalazeći da ni u medicinskoj dokumentaciji
nijesu uredno evidentirane povrede, dodajući da se u nalazu ljekara iz Hitne
pomoći, kao i izvještaja ljekara specijaliste uopšte ne navode modrice i
otekline na licu oštećenog R-a, a što bi da je takvo stanje postojalo sigurno
bilo i konstatovano, a u tom pravcu se izjasnio i vještak sudske medicine.
Oštećeni R. je na glavnom pretresu od 24.10.2009. godine opet u dva navrata
ponavljao da je istražni sudija Golubović bio zgrožen kada je vidio njegove
povrede, i opet dva puta ponavlja da je istražni sudija Golubović vidio
njegove povrede po licu. Prethodno je konstatovano da tih navodnih povreda po
licu oštećenog R-a uopšte nema - da ne postoje. Takođe navodi da uvidom u
zapisnik o saslušanju okrivljenog S. R. od 30.10.2008. godine pod oznakom
Kri.br. 08/1202 konstatovano je da je na zahtjev branioca okrivljenog R-a isti
upućen u hitnu pomoć na ljekarski pregled i želi ukazati sudu da na tom
zapisniku sada oštećeni R. nije izjavio da je tučen u policijskom pritvoru,
niti je sudija konstatovao da mu je R. pokazivao bilo kakve povrede, a ni da
je sam sudija uočio ili konstatovao postojanje povreda nakon što mu je
privedeno osumnjičeno lice u kancelariju, a sve opet suprotno iskazu oštećenog
R. Želi da ukaže na takodje značajnu činjenicu koju je pred ovim sudom iznio
svjedok P. - inspektor koji je saslušavao ošteećnog R., a to je da mu se on
28.10.2008. godine, žalio na povredu noge od udarca kamenice. U konačnom je
apostrofirao da se svjedočkom iskazu oštećenog R. ne može pokloniti vjera,
pogotovo u dijelovima iskaza koji govore o njegovim povredama i inkriminisanim
radnjama za koje se tereti njegov branjenik, a što bi predstavljalo onaj drugi
osnov, po kojem predlaže da se optuženi D. D. oslobodi od optužbe, jer nije
dokazano da je učinio krivično djelo za koje je optužen. Obzirom prijedlog
odbrane za donošenje oslobadjajuće presude, zahtijeva da sud dosudi troškove
postupka D., a koji se odnose na tri održana ročišta, na satnicu u iznosu dva
sata preko vremena koji se računa na pristu na gl. pretres, kao i na žalbu
izjavljenu prvostepenu presudu, sve u ukupnom iznosu od 412,50 €.  
Okrivljeni je u svojoj završnoj riječi na glavnom pretresu dana 24.02.2011.
godine prihvatio zaršnu riječ svog branioca, a pojasnio u dijelu koji se tiče
današnjeg izjašnjenja tužioca, da ne postoji mogućnost da ijedan policajac
može isključiti na nivou tadašnjeg CB-a makar da je njemu poznato, vezano za
prostorije za zadržavanje, već se to može isključivo uraditi putem
Elektrodistribucije, i misli da to nikada niko nije ni otvarao, misli na
oramirić koji se nalazi u prostoriji gdje borave službena ica, dok u situaciji
kada nestane struja u policiji tada se automatski pali agregat i prekid može
trajati najviše 3 sekunde.  
U dokaznom postupku sud je saslušao svjedoka oštećenog R. S., svjedoke M. D.,
M. B., B. O., R. R., pročitao uvjerenje hitne pomoći o zadobijenim povredama
na ime R. S. od 30.10.2008.godine, izvještaj ljekara specijaliste KC CG
br.14904 na ime R. S. od 02.11.2008.godine, nalaze i mišljenja vještaka
sud.medicinske struke D. Č. od 06.12.2008.godine, od 13.01.2009.godine i od
14.06.2009.godine, saslušao vještaka sud.medicinske struke dr.D. Č., saslušao
svjedoka Dj. D., R. B., pročitao rješenje o zadržavanju osumnjičenog S. R.,
izdato od strane Uprave policije PJ P. br.17-246-1347/08 od 28.10.2008.godine,
dva zapisnika o zadržavanju lica lišenog slobode na ime R. S. od
28.10.2008.godine, informativni list za zadržano lice na ime R. S. od
30.10.2008.godine, izvod iz kaznene evidencije izdat na ime okrivljenog D. D.
od strane Uprave policija PJ P. br.3003-245/10-1723/2 od 23.02.2010.godine,
pročitao dopis Uprave policije PJ P. br.10-051/10-8598/2 od 15.04.2010.godine
i raspored službe dostavljenu u prilogu dopisa za dan 29.10.2008.godine i
30.10.2008.godine, saslušao svjedoka P. M. i izvršio uvid u spise predmeta
formiranih po krivici M. N., P. N., R. S. i P. A., zbog krivičnog djela
nasilničko ponašanje iz čl.399 KZ CG, izvršio uvid u dostavljenu knjigu
evidencije ulazaka i izlazaka u prostorije za zadržavanje i to za datume
28.10.2008, 29.10.2008, i 30.10.2008. godine.  
Svjedok oštećeni R.S. je u svom iskazu, na zapisniku o saslušanju svjedoka
Kri.br.09/761 od 24.10.2009.godine naveo, da se dana 29.10.2008.godine izmedju
10 i 11 časova, prijavio policiji  u PJ P., sa svojim advokatom Š. L., jer je
bio u saznanju da ga policija traži nakon mitinga održanog dana
13.10.2008.godine ispred Skupštine CG. Saslušao ga je policijski službenik M.
P., koji ga je upoznao da mu se na teret stavlja krivično djelo nasilničko
ponašanje. Nakon saslušanja mu je odredjeno zadržavanje u prostorije CB, kojom
prilikom su ga sproveli u prostoriju br.2. Kada je sproveden u prostoriji br.2
u trajanju od 24 časa nije imao nikakvih problema, sve do narednog jutra.
Narednog dana 30.10.2008.godine, negdje u jutarnjim časovima došao je D. D.,
dežurni policajac, čiji je brat D. D. njegov kum, izveo ga je iz ove
prostorije br.2 u službenu prostoriju gdje je D. D. boravio, tu je proveo
kratak period nekih 5 do 10 minuta. Dok je bio sa D. D. u službenoj
prostoriji, D. je zvonio fiksni telefon, i kada se javio D. ga je pogledao u
oči iz čega je zaključio da se ovaj poziv odnosio na njega. Kada je obavio
ovaj razgovor, D. mu je saopštio da je dobio naredjenje da ga zatvori u
"betonjerku", i da se mora javiti na neki razgovor. D. D. ga je odveo do
"betonjerke", koja se nalazi sa strane hodnika u kojem se nalazi prostorija
br.2 gdje je boravio i ostale prostorije, i zaključao ga u "betonjerku". Kada
je ušao u "betonjerku", nakon nekih minut vremena u istoj se ugasilo svijetlo,
i čuo je korake nekih ljudi koji prilaze "betonjerki", otključali su istu i
ušli, a prije nego što su ušli naredili su mu da se okrene prema zidu sa
rukama oslonjenim na zid, koji položaj je i zauzeo. Ova lica su se trčećim
korakom uputila u njegovom pravcu i zadavala mu udarce sa nogama, rukama, i
palicom, a najviše su ga udarali nogama obuvenim u čizme, pri čemu ova lica
nisu ništa govorila. Dvojica od ovih lica su ga podigla u uspravnom položaju
sa poda na koji je pao i držala ga ispod miške, dok ga je treći od njih udarao
od pozadi sa strane u predjelu desnog rebra, usled čega je i zadobio prelom
rebra sa desne strane, tada je ponovo pao na pod, a ova lica su ponovo
nastavila da ga udaraju na naprijed opisani način, a koliko je mogao
zaključiti da se radilo o tri do četri osobe.Izvjesno vrijeme su nastavili sa
udarcima, da bi ga zatim ova lica ostavili na podu, i udaljila se iz
"betonjerke".Za svo ovo vrijeme ova lica, nisu ništa pričala, osim što je čuo
prije nego što su ušli u prostoriju, jedan stariji glas koji mu je rekao da se
okrene prema zidu, sa rukama ka zidu.Nakon ovoga u prostoriju je ušao
policajac, za koga je tek sjutradan nakon privodjenja kod istražnog sudije
saznao da se zove B. M., i izveo ga iz "betonjerke" i vratio ga u sobu gdje je
prethodno bio tj.sobu br.2, i tu ga  ostavio.Pojasnio je, da je u ovu
prostoriju "betonjerku" ušlo tri do četri osobe, i sve ove osobe su ga
udarale.Neposredno prije ulaska ovih lica, a kada je čuo korake koji se
približavaju pogledao je kroz malo prozorče na vratima "betonjerke" i ako je u
istoj bilo ugašeno svijetlo obzirom da je u hodniku bilo upaljeno svijetlo
primjetio je da sa desne strane dolaze dva lica sa fantomkama na glavi, za
koje mu se učinjelo da su bile mrežaste, pri čemu nije mogao da vidi u kakvim
su uniformama bila obučena, a kada je vidio da ova lica imaju fantomke na
glavi pretpostavio je da će se desiti sve naprijed opisano. Iako je vidio samo
ova dva lica, siguran je da je moralo biti i treće lice obzirom da su ga dva
lica u jednom momentu podigla sa poda i držala ga, a da ga je treće lice
udaralo u predjelu rebara, i imao je osjećaj da je bilo i četvrto lice.Da ne
bi mogao prepoznati ova lica, jer su ista na glavama imali fantomke i da je u
prostoriji u kojoj se nalazio bilo ugašeno svijetlo.Da ga je iz prostorije
br.2 u "betonjerku", a na već opisani način izveo D. D., dok ga je nakon
"batinjanja" iz betonjerke u prostoriju br.2 vratio policajac B. M.. Da mu je
D. D., kada ga je odveo u "betonjerku", rekao da je dobio naredjenje da ga
odvede u "betonjerku", pri čemu D. nije pitao od koga je dobio ovo naredjenje,
jer nije u tom momentu ni slutio šta će se desiti. Kada je doveden u
"betonjerku", u istoj je proveo nekih 4-5 minuta, nakon gašenja svijetla i
tada su ušla ova lica i prebila ga, a što je trajalo oko 5-7 minuta, a nakon
izlaska ovih lica u "betonjerku" je proveo od 5-10 minuta, što znači da je
vrijeme koje je proteklo od njegovog uvodjenja u "betonjerku", do njegovog
izlaska iz iste iznosilo oko 20 minuta do pola sata. Ponovio je, da ga je u
"betonjerku" sigurno odveo D.D., jer istog poznaje iz razloga što mu je njegov
rodjeni brat D. kum, i da D. D. mora znati od koga je dobio naredjenje da ga
odvede u "betonjerku", obzirom da je bio u neposrednoj blizini D. D. kada mu
je zvonio fiksni telefon, a nakon kojeg poziva ga je D.odveo u "betonjerku", i
D. mu je rekao da je dobio naredjenje da ga odvede tj.da je dobio naredjenje
da ga mora zatvoriti u "betonjerci".Da se ne može sjetiti da li je neko od
policajaca ulazio kod njega u prostoriju br.2 od trenutka kada ga je policajac
M. vratio u prostoriju br.2, pa sve do sledećeg jutra kada mu je isteklo
vrijeme za zadržavanje i kada je i odveden kod istražnog sudije Nebojše
Golubovića, a da misli da ga je neko od policajaca u ovom periodu odnosno
krajem ovog dana i tokom noći izvodio do toaleta, ali se ne može sjetiti ko je
to bio.Da tvrdi, da je policajac B. M. nakon njegovog izvodjenja iz
"betonjerke" i vraćanja u sobu br.2 morao vidjeti njegove povrede jer su iste
bile vidne, i to u vidu modrica i oteklina u predjelu lica.Sjutra dan kada je
došao kod istražnog sudije Golubovića, sudija je primjetio povrede koje je
imao u predjelu lica, i uputio ga u službu hitne pomoći, i vozilom "Marica" je
prevezen do hitne pomoći i da je od prostorije za zadržavanje do istražnog
sudije Golubovića otišao u pratnji policajca M. B.. Da je istražni sudija
Golubović bio maltene zgrožen kada su ga priveli, jer je imao vidne povrede u
predjelu lica i tijela, i da je sudija primjetio da ne može da sjedi i misli
da je sudiji i pokazao povredu u predjelu rebara.Kada ga je D. D. izveo iz
prostorije br.2 i odveo kod njega u službenu prostoriju da bi sjedjeli, nije
bio prisutan niko osim njih dvojice, niti je za to vrijeme primjetio bilo koga
od drugih policajaca osim D. D.  
Svjedok oštećeni je na glavnom pretresu ponovio svoj iskaz dat pred istražnim
sudijom ovog suda od 24.10.2009.godine i pojasnio, da je samo jednom boravio
sa D. D., u službenoj prostoriji gdje je pušio cigaretu koju mu je D.
dozvolio, pa je posle toga usledio onaj telefonski poziv koji je prethodno
detaljno opisao, da ga je D.poveo u prostoriju br.1 i tamo zaključao, i da od
tada više ni jednom D. nije vidio.Da ova lica koja su ga tukla nisu ništa
pričala sa njim, a da ni on nije bio u prilici od šoka odnosno batina da ih
išta pita, osim što mu je jedno lice pri samom ulasku reklo da se okrene put
zida i da podigne ruke gore.Da zna numeraciju ovih prostorija, jer je vidio da
je u toj prostoriji sa lijeve strane 5 ćelija od 2-6, a sa desne strane se
nalazi jedinica, tzv. "betonjerka", odnosno sa ulaza sa lijeve strane dodje
"betonjerka", a pravo dodju ove ćelije od 2-6 i da je "betonjerka" izdvojena
od ćelija.Pojasnio je, da kada je uveden u jedinicu u istoj je svijetlo bilo
upaljeno, a koje je je naknadno kao što je i opisao ugašeno.Prije nego što je
doveden u prostorije za zadržavanje niko ga nije fizički zlostavljao, i na
sebi nije imao povreda prije ulaska u prostorije za zadržavanje. Da se tog
dana vidio jednom sa D. D. kao što je to i opisao, da je ovom prilikom D. bio
sasvim korektan prema njemu sve do telefonskog poziva koji je uslijedio, i
tada mu je D. rekao da ga mora prebaciti u "betonjerku" i ni tada nije ništa
posumnjao već je D. rekao u smislu "u redu je kume, nema problema", dok nije
tačno da je više puta tražio da zapali cigaretu, jer je dvije godine prije
ovog dogadjaja ostavio cigarete, i da je prvi put cigaretu zapalio iz D.
kutije i to taj prvi put kao što je i opisao.Ne sjeća se da je vidio ijedan
put D. D., nakon što je pretučen. Da je od ovih lica sa fantomkama uspio da
vidi samo jedno prije ulaska u prostoriju ne može se izjasniti čak ni o
njihovim  visinama, osim što misli da je moguće ovaj jedan bio srednjeg rasta,
možda 1.80m. Da je sa D., a misli na D. i njegovog brata bio svo vrijeme
korektan, a unazad neki period se ne gleda sa njima, i ne komunicira jer je
čuo da se D. iskaz ne slaže sa njegovim.Da ga je u prostoriju br.2 vratio kao
što je već i rekao M. B., da je na uniformi istog postojala vidna legitimacija
i on je saznao njegovo ime i prezime i tako je znao da je u pitanju M. B. koji
ga je kao što je već naveo prebacio iz prostorije br.1 u prostoriju br.2, a
istina je da se njemu nije žalio obzirom da je M. vidio sam povrede što se po
izrazu njegovog lica dalo zaključiti. Da se tzv "betonjerka", ne razlikuje po
pitanju postojanja ili ne postojanja kreveta, kako je to naveo svjedok R. R.,
već da je ista puna fekalija i da ima maltene svašta u njoj, ali ne želi na
takav način da se izražava pred sudom.Da ga je istražni sudija uputio u hitnu
službu radi ukazivanja pomoći,  a da je kao što je to i rekao svjedok M. B.
taj dan bio u obavezi da se vrati kod istražnog sudije nakon davanja iskaza,
pa  ovog dana nije mogao u hitnoj službi obaviti kompletne pretrage kao ni
snimanje pluća, a pošto ga je boljelo rebro pošao je dan ili dva poslije ovog
dogadjaja u KBC i to u Urgentni centar, gdje su mu snimljena rebra, i da nije
tačno da je ovog dana pitao D. na koji način može da udje unutra radi
snimanja, jer D. nije doktor da bi njega pitao u vezi toga.Pojasnio je, da je
u ćeliji br.2 svo vrijeme dakle 48 sati bio sam, osim kada je prebačen u
"betonjerku", gdje je takodje bio sam dok nisu došla ova lica sa fantomkama.Da
se svjedok P. protivio njegovom zadržavanju i da nije znao dati odgovor
advokatu Š. zbog čega je zadržan, i da se ne sjeća da se tom prilikom žalio na
povredu u predjelu noge, i da ga je svjedok P. sproveo do prostorije za
zadržavanje. U završnoj riječi je naveo da želi da kaže i to da čuje
okrivljeni D. D., da zna da ga on nije tukao, medjutim da isto tako zna da D.
zna da je pretučen, da D. zna ko je naredio njegovo batinanje, a ako on želi
da ta lica krije, onda je kriv isto kao da je to on učinio. Na glavnom
pretresu dana 28.04.2010. godine svjedok oštećeni je pojasnio da je u ćeliji
broj dva svo vrijeme dakle 48 sati bio sam, osim kada je prebačen u
betonjerku, gdje je takođe bio sam dok nijesu naišla ova lica sa fantomkama.  
Na glavnom pretresu dana 18.01.2011. godine svjedok oštećeni je ponovljajući
svoj svjedočki iskaz pojasnio, da je sasvim moguće da on nije dobro istakao,
tako da sigurno postoji pismeni dokaz kada se on javio u policiji P., međutim
činjenica je da je to bilo između 10 i 11 sati, i da je nakon toga zadržan i
proveo 24 sata, a tek nakon toga je prvi put vidio D. D., da je proveo ukupno
dvije noći u prostorijama policije, da kao i što je naveo istog dana kada je
sproveden istražnom sudiji odmah nakon toga je bio kod ljekara radi ukazivanja
pomoći, da nakon što je sproveden u betonjerku prošlo je moguće par minuta
kada se svjetlo ugasilo. Dodao je da se kao oštećeni pridružuje krivičnom
gonjenu i postavlja imovinsko pravni zahtjev koji će u parnici precizirati.  
Svjedok M. Dj. je u svom iskazu, na zapisniku o saslušanju svjedoka
Kri.br.09/1410 od 01.02.2010.godine u bitnom naveo, da nema rezervni ključ od
prostorija za zadržavanje, niti u njegovoj kancelariji postoji sef za
odlaganje tog niti bilo kog ključa.Da takodje nema pristupa, niti rezervni
ključ kancelarije rukovodioca Ekspoziture za dežurstvo PJ P. u kojoj se nalazi
sef pod šifrom, i da tu šifru zna samo rukovodilac ekspoziture.  
Saslušan na glavnom pretresu svjedok M.Dj. je ponovio svoj svjedočki iskaz dat
pred istražnim sudijom i pojasnio, da bez njegovog znanja  ne bi trebalo da
treća lica mogu ući u prostorijama za zadržavanje gdje se nalaze lica protiv
kojih je odredjen policijski pritvor.Da se prostorije za zadržavanje nalaze
dva sprata niže od mjeste gdje boravi.Konkretnog dana obavljao je poslove
vodje smjene, da nije imao nikakav neposredni kontakt sa S. R..Zbog proteka
vremena se ne može sjetiti konkretnog dana, ali svakog dana kada preuzme
smjenu iskontroliše ko su zadržana lica, i siguran je da je to uradio i
predmetnog dana, i da praktikuje da obidje prostorije, što je vjerovatno
uradio i ovog dana.Ključ od prostorije za zadržavanje može jedino da ima
njegov neposredni starješina R. R. i službenici koji se trenutno nalaze u
prostorijama.Da se u prostorijama za zadržavanje može ugasiti svijetlo, a kako
se gasi to ne zna, takodje ne zna da li postoje u službenim prostorijama
prekidači za paljenje i gašenje svijetla.Prilikom preuzimanja smjene nije
obavješten od bilo koga od njegovih kolega da je bilo problema sa S. R..Da
nije davao nikakva posebna upustva za S. R. jer za sva zadržana lica važe ista
upustva i ista pravila.Da po pravilu prostorije za zadržavanje ne smiju da
ostanu bez obezbjedjenja odnosno bez lica koja ista obezbjedjuju, a da je
moguće da se tako nešto desi ali to podliježe disciplinskoj odgovornosti i to
težoj, i u  smjenama su uvjek po dvojica službenika, a u ovakvim situacijama
može jedan od službenika da bude opravdano odsutan u to vrijeme, dok drugi
službenik mora biti tu.  
Svjedok M. B. je u svom svjedočkom iskazu na glavnom pretresu u bitnom naveo,
da je R. S. preuzeo po obavještenju od vodje smjene i to iz prostorija za
zadržavanje.Kada je sišao u prostorije radi preuzimanja lica, R. se nalazio u
nekoj od ćelija i to u holu gdje se nalaze ćelije od 2-6, i tada je neko od
prisutnih kolega iz smjene doveo R-a, i po ustaljenoj proceduri je sa
kompletnim spisima i prethodnim dogovorom sa istražnim sudijom, odveo R-a kod
istražnog sudije Golubovića.Prije ovog dana R-a nije poznavao, djelovao mu je
sasvim normalno, nije mu se žalio na bilo kakve povrede.Kada je predao R-a
istražnom sudiji, čekao je u holu kao što je to uobičajeno i pozvala ga je
saradnica da udje kod istražnog sudije i istražni sudija mu je rekao da R.a
povede u hitnu radi ukazivanja pomoći, što je i uradio i prethodno je pozvao
službeno vozilo.Ne može se sjetiti koliko su se zadržali u hitnoj službi, a
kada su se vratili iz hitne R-a je opet vratio istražnom sudiji, i tako
odradio svoj dio posla, jer je istražni sudija sačinio konstataciju da je R.
pušten kući po odobrenju istražnog sudije.Iako ga je istražni sudija kada mu
je sproveo R-a odmah pozvao i naložio mu da R.a povede u hitnu službu radi
ukazivanja pomoći, njemu R. nije djelovao povrijedjen, niti mu se na bilo što
žalio.Da R. S. nije izvodio iz prostorije br.1 tzv."betonjerke" u prostoriju
br.2.  
Svjedok B. O. je u svom svjedočkom iskazu na glavnom pretresu u bitnom naveo,
da se ne sjeća baš svih detalja vezano za predmet ovog postupka, ali  zna da
ga je D.D. obavjestio da mu je R. S. kum odnosno da je vjenčao njegovog brata,
i  da je ovo lice zadržano.Tog dana je imao neke obaveze i javio se vodji
smjene  Dj. M. i opravdano je bio odsutan i vratio se negdje oko 12 časova.Da
je R. S. gotovo svo vrijeme bio sa njima u službenoj prostoriji, i da su sa
njim postupali sasvim korektno i fino, R. im se nije žalio na bilo kakve
povrede i sjeća se da je R. zadnji put vidio kada jer završio smjenu oko 19
časova.Da R. vjerovatno nije bio sa njima u službenoj prostoriji ako je on ili
D. vodili neko lice do suda ili tako nešto, a to im se dešava da rade jer B.
ne može sve da stigne, a to je sve u nedostatku ljudstva.Da mu je prestala
dužnost u MUP-u, odnosno dobio je rješenje o prestanku radnog odnosa u januaru
2010.godine.Ne može se sjetiti da li je S. R. dolazio u prostorije službene
prije nego što je otišao na saučešće ili je bio u ćeliji jer je prošlo dosta
vremena, a ukoliko se desi da poznaju nekog od zadržanih lica da bi mu
olakšali taj boravak dovedu ga u njihove prostorije, svjestan je da je ovo
nezakonito i kažnjavan je zbog toga što je donosio hranu poznanicima i pomagao
pritvorenim licima.Kada se vratio sa saučešća R. je bio u službene prostorije,
i sjedjeo je preko puta D., i sjeća se da je rekao da je konobar, da je
razveden i da ima dijete.Da se prekidači za paljenje i gašenje svijetla za
njihove prostorije nalaze u samim prostorijama, a da ne zna gdje su prekidači
za paljenje i gašenje svijetala u ćelijama.Ne zna što se nalazi u ormarićima
koji se nalaze u njihovim prostorijama, vjerovatno se nalaze strujomjeri i
neke sklopke, i moguće da te sklopke služe za paljenje i gašenje svijetla. Da
R. nije tukao niko kada su bili u smjeni D. i on, da se ne sjeća tačno kada se
vratio sa saučešća koliko je puta vidio D. D., a da je siguran da je R. u više
navrata provodio vrijeme sa njima, čak su se i smijali, i pričali o fudbalu, i
da mu je pred sudjenje pružio ruku, kao i 2. februara te godine kada je P. A.
priveden, a R-a je prvi put upoznao kada je priveden dolje u prostorije, da se
ne može sjetiti ko su lica koja su preuzela smjenu od njega i D-a, a za to
postoji zvanični raspored.  
Svjedok R. R. je u svom iskazu, na zapisniku o saslušanju svjedoka
Kri.br.09/1410 od 29.01.2010.godine u bitnom naveo, da dana 29.10.2008.godine
nije otvaran sef koji se nalazi u njegovoj kancelariji, niti su iz istog
uzimani i upotrebljivani  rezervni ključevi od prostorija za zadržavanje, niti
se ovaj sef može otvoriti bez njegovog znanja jer je isti šifrovan, a šifru
jedino on zna.Da se rezervni ključevi  od prostorija za zadržavanje jedino
nalaze u sefu, i služe isključivo kao rezerva ukoliko bi došlo do oštećenja
ključa.  
Saslušan na glavnom pretresu svjedok R. R. je ponovio svoj svjedočki iskaz dat
pred istražnim sudijom i pojasnio, da je zaposlen kao šef Ekspoziture za
dežurstva Uprave policije, i da tvrdi i garantuje da je nemoguć pristup trećim
licima u prostorije za zadržavanje, da nažalost ove prostorije nisu u skladu
sa očekivanim standardima i da je lično tokom 2008.godine dao usmenu
instrukciju i to posle posjete Evropske komisije za spriječavanje mučenja i
torture lica lišenih slobode, da se koristi ova prostorija označena pod br.1,
jer ista gotovo ne zadovoljava ni minimum, uslova za boravak.Da je u toku
adaptacija ovih prostorija, medjutim adaptacija nažalost nije dovršena, a u
očekivanju su prelaska u nove prostorije pa možda time opravdaju ovu
nedovršenu adaptaciju.Konkretno za R. nije dobio bilo kakvu primjedbu ili neku
informaciju koja bi na bilo kakav način odudarala od nečega što je ustaljeno i
standardno.Jedan primjerak ključeva od prostorija za zadržavanje nalazi se kod
policajaca a 3 ili 4 se nalaze kod njega u sefu.Što se tiče paljenja i gašenja
svijetla u kompletnom dijelu gdje se nalaze prostorije za zadržavanje isto je
uredjeno na način što se te sklopke nalaze u ormaru koji je zaključan, a
ključevi takodje stoje kod njega, a taj ormar se nalazi u prostoriji u kojoj
borave policajci.Zadržavanje lica, kao i odvodjenje lica koja su bila na
zadržavanju podliježe strogim formalnostima, i to se mora obavijestiti lice
koje obezbjedjuje te prostorije, kako o dovodjenju, tako i o odvodjenju ovih
lica, tako da treća lica ne mogu ući u prostorije za zadržavanje, a da to ne
zna policajac koji obezbjedjuje te prostorije.Kada je rekao da ova prostorija
br.1 nezadovoljava ni minimalne uslove za boravak pod tim je smatrao da je
ista dosta veća od ostalih 5 ćelija, medjutim nisu imali nikakve krevete za
boravak lica u toku noći u njoj, pa je isključivi iz tog razloga rekao da je
neuslovna, da su kreveti u istoj postavljeni početkom ove godine, a klupa
nešto ranije a možda unazad dvije godine.Da se "betonjerka" čisti svakog dana,
i to dva puta mjesečno čak i kompletno hemijsko čišćenje. Pojasnio je da pošto
ga je sudija upravo dan kada je priveden kod istog uputio u hitnu službu radi
ukazivanja pomoći kao što je i rekao svjedok M. B. nakon čega je bio u obavezi
da se vrati kod istražnog sudije nakon davanja iskaza, on tog dana nije mogao
obaviti kompletne pretrage kao ni snimanje pluća, pa pošto ga je boljelo rebro
dan ili dva nakon ovog događaja pošao u KBC i to u Urgentni centar gdje su mu
snimljena rebra.  
Iz uvjerenja hitne pomoći o zadobijenim povredama na ime R. S. od
30.10.2008.godine, proizilazi da je navedenog dana imenovanog pregledao ljekar
S. Ž., da je dijagnoza konstatovana i da je isti upućen u Urgentni blok.  
Iz izvještaja ljekara specijaliste KC CG br.14904 na ime R. S. od
02.11.2008.godine, proizilazi da se imenovani navedenog dana javio Kliničkom
Cenru CG, zbog povreda od prije tri dana, da se žalio na bol po desnoj strani
grudnog koša, da je istom data terapija i dijagnoza od strane ljekara S.F..  
Svjedok Dj. D. je u svom svjedočkom iskazu na glavnom pretresu u bitnom naveo,
kada je konkretnog dana, u oktobru mjesecu 2008.godine preuzeo smjenu sa
kolegom R., R. je bio u ćeliji br.2.Prilikom preuzimanja smjene praktikuju da
obidju sva zadržana lica, i da provjere da li ima bilo kakvih primjedbi, što
su uradili i konkretnom prilikom i nije se niko žalio pa ni R. S..Da je ulaz u
ove prostorije od strane trećih lica nemoguć.Da je R. nešto kasnije i izašao
iz ćelije, tražio da ode u toalet i da zapali cigaretu, što su mu dozvolili,
nakon čega se vratio u ćeliju br.2.Da se ne može sjetiti ko je još bio u
ćeliji br.2 kada je u istoj bio R., niti koliko je njih ukupno bilo.Da je R. u
njihovoj službenoj prostoriji zapalio cigaretu, da ovo nije uobičajeno, i da
nije dozvoljeno, ali da oni praktikuju ako se desi da je lice nervozno ili pod
stresom da im ovo dozvole, mada R. nije bio nervozan ni pod stresom, a razlog
što su R.u dozvolili da zapali cigaretu bio je taj što je on to tražio od
njih, a oni to često udovoljavaju zadržanim licima.Ne može se izjasniti odakle
R.u cigarete, a da je moguće iz kase koja je u službenoj prostoriji, jer oni
oduzimaju stvari od zadržanih lica i iste stavljaju u kasu.Da im se R. dok je
pušio cigaretu, nije žalio niti na bolove, niti je izgledao na bilo kakav
način povrijedjeno i da se u službenoj prostoriji zadržao 3-4 minuta.Da se ne
može sjetiti da li je "betonjerka" bila prazna kada su on i njegov kolega
preuzeli smjenu. Da je R.a prvi put vidio nakon primanja smjene odnosno po
odlasku D. i B.  jedno 10-tak minuta, i to kada su otvarali ćelije redom.  
Svjedok R. B. je u svom svjedočkom iskazu na glavnom pretresu u bitnom naveo,
da se sjeća da je krajem oktobra mjeseca 2008.godine zajedno sa kolegom Dj.
preuzeo smjenu na uobičajen način od strane D. D. i B. O..Po preuzimanju
smjene su iskontrolisali da li ima bilo kakvih problema sa zadržanim licima i
primjedbi i da se R. nije žalio na bilo što. Da mu se čini da je D. D.
saopštio da mu je R. kum, i da mu dozvole da zapali cigaretu ako bude htio. Ne
zna kada ali zna da je R.u u toku smjene odobreno da u službenoj prostoriji
zapali cigaretu, i da se R. nije žalio. R.a je vidio odmah po prijemu smjene i
to prilikom provjere, ali ne zna da li je otvorio vrata ćelije br.2 ili je
pogledao kroz malo prozorče na vratima, mada praktikuju da prvo otvore
prozorče, a vrata ukoliko lice traži da izadje.Misli da je ovom prilikom R.
bio sam u ćeliji br.2, a moguće je da je kolega Dj. bio pored njega kada je
prvi put vidio R.a, a da je i moguće da je bio sam, dok D. D. nije bio tu.  
Iz rješenja o zadržavanju osumnjičenog S. R.a, izdato od strane Uprave
policije PJ P. br.17-246-1347/08 od 28.10.2008.godine proizilazi, da je
imenovani lišen slobode 28.10.2008.godine od 10,00 časova, zbog postojanja
osnovane sumnje da je izvršio krivično djelo nasilničko ponašanje iz čl.399 KZ
CG, da su o njegovom zadržavanju obavješteni istražni sudija Osnovnog suda u
Podgorici Golubović Nebojša i zamjenik Osnovnog držanog tužioca u Podgorici
Jovanović Maja, i da je imenovanom uručen primjerak ovog rješenja.  
Iz zapisnika o zadržavanju lica lišenog slobode na ime R. S. od
28.10.2008.godine proizilazi, da je imenovano lice preuzeo ovlašćeni
policijski službenik P. M., dana 28.10.2008.godine po rješenju o zadržavanju
br.1347/08, da su od istog privremeno oduzeti sledeći predmeti: 2,50 eura,
ključevi, vezice i brojanica, koji predmeti su mu i vraćeni.  
Iz zapisnika o zadržavanju lica lišenog slobode na ime R. S. od
28.10.2008.godine proizilazi, da je imenovanom prestalo zadržavanje dana
30.10.2008.godine u 09,20časova i da je isti predat istražnom sudiji Osnovnog
suda u Podgorici istog dana u 10,30 časova.  
Iz informativnog lista za zadržano lice na ime R. S. od 30.10.2008.godine
proizilazi, da zadržano lice nije zatjevalo ljekarsku pomoć, da isto nije
uložilo žalbu na rješenje o zadržavanju, da je ovo lice smješteno u prostoriju
br.2 i da mu je prvi obrok ponudjen dana 28.10.2008.godine u 21,00 čas.  
Iz dopisa Uprave policije PJ P. br.10-051/10-8598/2 od 15.04.2010.godine i
rasporeda službe dostavljene u prilogu dopisa za dan 29.10.2008.godine i
30.10.2008.godine proizilazi, da su shodno dnevnom rasporedu Ekspoziture za
dežurstvo PJ P. za dan 29.10.2008.godine bili radno angažovani na poslovima
obezbjedjenja zadržanih lica u vremenskom periodu od 07,00 časova do 19,00
časova službenici D. D. i B. O.,  u vremenskom periodu od 19,00 časova do
07,00 časova, narednog dana bili su angažovani službenici Dj. D. i R. B..Da je
uvidom u elektronsku bazu podataka Evidencije zadržanih lica R. S. prije dana
29.10.2008.godine, dva puta zadržavan u prostorijama PJ i to: dana
07.12.2005.godine, zbog osnovane sumnje da je počinio krivično djelo iz čl.399
st.2 KZ RCG i dana 16.01.2008.godine zbog osnovane sumnje da je počinio
krivično djelo iz čl.300 KZ RCG.  
Svjedok P. M. je u svom svjedočkom iskazu na glavnom pretresu u bitnom naveo,
da je u okviru svojih redovnih dužnosti saslušao S. R., negdje krajem
2008.godine, i koliko se sjeća R. je došao sa advokatom Š..Nakon što je
sačinio zapisnik o saslušanju osumnjičenog, koji je R. potpisao i u kojem je
R. iznio svoju odbranu i koliko se sjeća negirao izvršenje krivičnog djela
stavljenog mu na teret, donio je rješenje o zadržavanju R.a i isto mu
uručio.Rješenje o zadržavanju donosi u koordinaciji sa svojim nadležnim
starješinama, konkretno je moguće da se u ovom predmetu konsultovao sa G. D.,
ali nije siguran.Da se takodje sjeća da se R. žalio na povredu noge od
kamenice.Misli da su R.a zadržali jer snimak nije bio pregledan, a ova radnja
nije mogla biti obavljena u toliko hitnom roku, medjutim nije u to posve
siguran.Da je upoznat sa predkrivičnim spisom vezano za S. R.-a i ne zna koji
bi drugi razlog mogao biti njegovog zadržavanja 48 sati u policiji, ukoliko
nije ovaj vezano za pregledanje snimka.Da se R. prilikom ispitivanja nije
žalio na bilo kakvu povredu, osim kako je to naprijed istakao, pa se tako nije
žalio ni na bol u grudima.Ne može se sjetiti da li je neko došao po R.a u
kancelariju i sproveo ga, a moguće da ga je predao ali nije siguran.Da je
nosilac ovog predmeta i misli da R. nije izvodjen iz prostorija za zadržavanje
radi davanja bilo kakvih dodatnih izjava, i da to ne bi trebalo, jer bi u
konačnom trebao biti obavješten.Da nije tačno da nije znao razlog zadržavanja
R.a, i da je normalno da se branilac tome protivio, kao što se to redovno
dešava.Da je R. potraživan na osnovu službene zabilješke, koju je sačinilo
više ovlašćenih lica policije, koji su bili očevici skupa, dok što se tiče
video snimka koliko se sjeća da je nakon što je zadužen sa ovim predmetom išao
kod tužioca Maje Jovanović da gledaju taj snimak i to upravo u ovih dva dana
kada je R. zadržan.Iako je taj snimak pogledao u ovih 48 sati sa nadležnim
tužiocem Majom Jovanović, o tome ne postoji trag u spisima jer je smatrao da
nema potrebe da se sačinjava službena zabilješka, pri čemu je istakao da od
njega ne zavisi nakon rješenja o zadržavanju da li će lice biti zadržano 48
sati, 36 ili 24 časa.  
Iz spisa predmeta formiranih po krivici M. N., P. N., R. S. i P. A., zbog
krivičnog djela nasilničko ponašanje iz čl.399 KZ CG proizilazi, da je pred
ovim sudom u toku krivični postupak protiv imenovanih.  
Izvršenim uvidom u dostavljenu knjigu evidencije ulazaka i izlazaka u
prostorije za zadržavanje i to za datume 28.10.2008, 29.10.2008, i 30.10.2008.
godine, utvrđeno je da nisu evidentirane pod naznačenim datumima posjete
drugih lica osim zaposlenih.  
Iz nalaza i mišljenja vještaka sud.medicinske struke D. Č. od
06.12.2008.godine utvrdjeno je, da je R. S. u predmetnom dogadjaju zadobio
povrede u vidu krvnog podliva na zadnjoj strani desne butine, krvni podliv u
predjelu desne nadlaktice, krvni podliv u predjelu desnog ramena, nagnječenje
na desnoj strani grudnog koša i prelom IX rebra sa desne strane.Da se ne može
izvršiti kvalifikovanje povrede bez rengenološkog snimka grudnog koša, jer
nije jasno o kakvom prelomu devetog rebra se radi, da li je isti potpun ili
nepotpun, da li se radi o naprsnuću ili prelomu sa dislokacijom i sl. a što
direktno utiče na kvalifikovanje povrede.Da se ostale povrede kvalifikuju kao
laka tjelesna povreda, i da su navedene povrede nastale višekratnim
djelovanjem tupine zamahnutog mehaničkog orudja, gdje spada  i šaka stisnuta u
pesnicu i obuveno stopalo i druga tupa sredstva, te da su navedene povrede
mogle nastati u vrijeme predmetnog dogadjaja.Da je neophodno da joj se radi
kvalifikovanja povrede u vidu preloma IX rebra dostavi rentgenološki snimak,
nakon čega će hitno izvršiti traženo vještačenje.  
Iz nalaza i mišljenja vještaka sud.medicinske struke D. Č. od
13.01.2009.godine, koji je navedeni vještak dala uvidom u med.dokumentaciju iz
prethodnog vještačenja i analizom naknadno dostavljenog rentgenološkog snimka
grudnog koša na ime R. S. od 02.11.2008.godine utvrdjeno je, da je R. S.  u
predmetnom dogadjaju zadobio povrede u vidu krvnog podliva na zadnjoj strani
desne butine, krvni podliv u predjelu desne nadlaktice, krvni podliv u
predjelu desnog ramena, nagnječenje na desnoj strani grudnog koša i prelom IX
rebra sa desne strane-bez dislokacije i bez izliva u grudnu duplju, da
navedene povrede i pojedinačno i zbirno se kvalifikuju kao laka tjelesna
povreda, da je prelom rebra bio bez dislokacije, bez izliva u grudnu duplju.Da
su navedene povrede nastale višekratnim djelovanjem tupine zamahnutog
mehaničkog orudja, gdje spada i šaka stisnuta u pesnicu i obuveno stopalo i
druga tupa sredstva, i da su navedene povrede mogle nastati u vrijeme
predmetnog dogadjaja.  
Iz nalaza i mišljenja vještaka sud.medicinske struke D. Č. od
14.06.2009.godine, koji je navedeni vještak dala analizirajući
med.dokumentaciju i rentgenološke snimke grudnog koša na ime R. S. od
02.11.2008.godine, što je navedeno u prethodna dva vještačenja i analizom
izjave dr.S.F. date pred istražnim sudijom utvrdjeno je, da je R. S.  u
predmetnom dogadjaju zadobio povrede u vidu krvnog podliva na zadnjoj strani
desne butine, krvni podliv u predjelu desne nadlaktice, krvni podliv u
predjelu desnog ramena, nagnječenje na desnoj strani grudnog koša i prelom IX
rebra sa desne strane-bez dislokacije i bez izliva u grudnu duplju, da
navedene povrede i pojedinačno i zbirno se kvalifikuju kao laka tjelesna
povreda, da je prelom rebra bio bez dislokacije, bez izliva u grudnu duplju.Da
su navedene povrede nastale višekratnim djelovanjem tupine zamahnutog
mehaničkog orudja, gdje spada i šaka stisnuta u pesnicu i obuveno stopalo i
druga tupa sredstva.Da su navedene povrede mogle nastati u vrijeme predmetnog
dogadjaja odnosno u dogadjaju od 29.10.2008.godine oko 11,30 časova, kada je
kako navodi R. S. udaran rukama i nogama i policijskom palicom. Na glavnom
pretresu dana 25.05.2010.godine vještak medicinske struke dr.D. Č. je u svemu
ostala kod pismeno datog nalaza, zaključka i mišljenja od 06.12.2008.godine,
dopunskog zaključka i mišljenja od 13.01.2009.godine i naknadnog dopunskog
zaključka i mišljenja od 14.06.2009.godine, a što se sve odnosi na povrede kod
R. S., i pojasnila da tokom prvog vještačenja nije imala na uvid retngenološke
snimke grudnog koša, pa samim tim ni prelom rebra, pa se nije mogla izjasniti
o težini tjelesne povrede.Da je naknadno napravila uvid u rentgenološki snimak
grudnog koša gdje se vidi prelom devetog rebra sa desne strane, bez
dislokacije, u bočnom dijelu grudnog koša, a što je i navela u dopunskom
zaključku i mišljenju od 13.01.2009.godine.Da se analizom medicinske
dokumentacije može zaključiti da je prelom IX rebrasa desne strane bio bez
dislokacije, odnosno bez pomjeranja prelomljenih okrajaka, da prelom nije
doveo do oštećenja niti zidne niti plućne maramice, niti dio krvarenja u
grudnoj duplji, kao ni do izlaska vazduha iz pluća  u grudnu duplju, a što bi
sve bili kvalifikatorni elementi teške tjelesne povrede.Dakle da navedeni
rebra nije doveo do ugrožavanja života R. S..  
Saslušana na glavnom pretresu dana 02.02.2011. godine vještak medicinske
struke dr.D. Č. je u svemu ostala kod pismeno datog nalaza, zaključka i
mišljenja od 06.12.2008.godine, dopunskog zaključka i mišljenja od
13.01.2009.godine i naknadnog dopunskog zaključka i mišljenja od
14.06.2009.godine, s tim što pojašnjava da su navedene povrede mogle nastati u
predmetnom događaju, ali se ne može izjasniti u koliko časova su iste nastale.
Pojasnila je da je krvni podliv ozlijeda koja nastaje djelovanjem mehaničke
sile najčešće tupinom tako što dolazi do prekida kontinuiteta krvnog suda, pa
se krv iz krvnog suda izliva, i prožima okolno tkivo, tako da se krvni podliv
vidi na koži vrlo brzo nakon djelovanja mehaničke sile. Neposredno nakon
nastanka, krvni podliv je na koži modrikasto ljubičaste boje, i u narodu se
zove "modrica". Narednih nekoliko dana on poprima mrku nijansu, i postaje
slabije ograničen od okoline. Oko 10-tog dana poprima zelenkastu nijansu, oko
14-tog dana žućkastu i polako blijedi do 21-og dana kada u najvećem broju
slučajeva iščezava. Ovo je evolucija manjih krvnih podliva, dok se veliki
krvni podlivi mogu inkapsulirati i registrovati mnogo duže od 21-og dana.
Prilikom opisa povrede ljekar je dužan da opiše sledeće: tačnu lokalizaciju,
broj povreda, dimenzije, oblik kao i da opiše sve promjene koje se na povredi
vide, a ako se radi o ranama i njihove ivice i strane, i dno i okolinu, a ako
se radi o ranama koje imaju kanal- i sve osobine kanala. Dalje navodi da što
se odnosi na medicinsku dokumentaciju iz HMP Podgproca vidi se da je Dr S. Ž.
navela da se radi o krvnim podlivima, gdje im je navela dimenzije i
lokalizaciju, kao i nagnječenje koje nije opisano, pa se može konstatovati da
nijesu navedene sve osobine povreda. Iz izvještaja hirurga Urgentnog bloka dr.
S. F. konstatuje se da je krvni podliv u predjelu desnog ramena relaivno dobro
opisan, odnosno navedene su dimenzije, lokalizacija, kao i boja, ali ne i
oblik. Moguće je da se ljubičasta boja krvnog podliva odnosi samo na podliv u
predjelu desne butine. Krvni podliv može imati mnogo nijansi različitih boja,
pa tako mrko modrikasto ljubičast, mrko zelenkast žućkast, blijedo žućkast i
sl., što je sve u domenu različitog dojma ljekara koji pregleda pacijenta.
Kada u izvještajima HMP naidjemo na dijagnoze kakve su navedene u konkretnom
slučaju, vještaci sa velikom vjerovatnoćom pretpostavljaju da se radi o
svježim povredama, jer da su starije ljekar bi to naveo. Naime, podrazumijeva
se da su svježe. Sve navedeno se odnosi i na krvni podliv u predjelu desne
noge.Razlike u dimenzijama krvnog podliva u medicinskoj dokumentaciji ih HMP i
Urgentnog bloka, misli na krvni podliv u predjelu desne butine, proizilaze iz
toga što ljekari ove povrede ne mjere, već ih navode orjentaciono, a moguća je
i druga solucija - da se krvni podliv prilikom drugog pregleda malo i smanjio,
zbog proteka vremena. Do sada se više puta izjasnila, da je ovaj krvni podliv
mogao nastati dana 29.10.2008. godine, i pri tome ostaje i sada. Isključuje se
mogućnost da je krvni podliv mogao nastati 01.11. zato što su isti i opisani
dan prije - 30.10. Samo na osnovu medicinske dokumentacije ne može se
isključiti mogućnost da je isti nastao 30.10. prije pregleda u Hitnoj, ali na
osnovu podataka iz spisa cjelokupnih, ona se izjasnila i pri tome ostaje da su
vjerovatno povrede nastale 29.10.1008. godine. Ponovo naglašava da bi ljekar
sigurno naveo da je boja krvnog podliva bila zelenkasta, žućkasta i sl., a
toga nema u medicinskoj dokumentaciji. Po njenom mišljenju ljekar HMP je naveo
podliv u predjelu desne nadlaktice, dok je ljekar u UB taj isti podliv naveo u
predjelu desnog ramena. Po njenom mišljenju radilo se o istoj povredi, jer je
rame nastavak nadlaktice, odnosno predstavlja gornji kraj nadlaktice. Predio
desnog ramena u topografskom smislu, anatomskom i medicinskom predstavlja
predio ramenog zgloba, sa okolinom, a to znači mjesto gdje se nalazi zglob
desne nadlaktice i lopatice, sa njihovom okolinom, sa prednje, gornje, zadnje
i spoljašne strane. Različite dimenzije povreda u predjelu desnog ramena,
odnosno desne nadlaktice tumači nepreciznošću pri opisu povreda od strane
ljekara, a što se dešava svakodnevno.Mišljenja je da ukoliko je R. S.,
prilikom pregleda u HMP i UB imao povrede u predjelu lica, da bi iste bile
konstatovane od strane ljekara prilikom pregleda. Udarac policijskom palicom -
pendrekom obično ostavlja prugast trag na tijelu, odnosno trakaste krvne
podlive ili nagnječine. Kad kaže prugast odnosno trakast, to znači da je
dužina veća od širine.  
Sud je navedene nalaze i mišljenja vještaka sudsko medicinske struke D. Č. kao
i usmeno izjašnjenje ovog vještaka sa glavnog pretresa cijenio kao objektivne,
odredjene, jasne i zasnovane na pravilima struke,  pa ih je iz tih razloga
prihvatio, pri čemu je od posebnog značaja, i decidno uzjašnjenje vještaka da
su naveden povrede mogle nastati u vrijeme predmetnog dogadjaja, odnosno u
dogadjaju od 29.10.2008. godine oko 11,30 časova, a koji navod se uklapa i sa
činjeničnim utvrdjenjem koji je rezultirao iz ovog postupka u pogledu vremena
nanošenja povreda, prihvatajući upravo ovu varijantu iz nalaza vještaka  kao
istinitu i realno potvrdjenu u činjenicama koje su rezultirale iz ovog
postupka. Kompetenciju ovakvog nalaza i mišljenja nijesu doveli u pitanje ni
prigovori branioca okrivljenog, kako u dijelu isticanja da u postojećem nalazu
vještaka postoje brojne kontradiktornosti koje se tiču samog opisa povreda i
navodjenje mogućnosti vremena nastanka, tako i postojanje razlika u samoj
medicinskoj dokumentaciji, polazeći najprije od činjenice da se sam nalaz
vještaka, kao i njegovo usmeno pojašnjenje sagledava u sklopu sa ostalim
provedenim dokazima, konkretno sa iskazom svjedoka oštećenog, pri čemu je
vještak svoje mišljenje u pogledu povreda, kako sud nalazi, objektivizirala i
funkcionalno povezala sa medicinskom dokumentacijom dajući pri tom sasvim
logička objašnjenja u pogledu svake povrede, pojašnjavajući krajnje
utemeljeno, kako iz teorije, tako i iz prakse, dužnosti ljekara prilikom
opisivanja povreda i pri tom navodeći da je predmetni krvni podliv mogao
nastati dana 29.10.2008. godine, istovremeno isključujući mogućnost da je isti
mogao nastati 01.11. o čemu daje i sasvim logično objašnjenje, budući da je
opisan 30.10.2008. godine, a potom objektivno pojašnjavajući i to da se samo
na osnovu medicinske dokumentacije ne može isključiti mogućnost da je isti
nastao 30.10.2008. godine, ali na osnovu podataka iz cjelokupnih spisa smatra
da su povrede vjerovatno nastale 29.10.2008. godine. Vještak je pojasnila i to
da različite dimenzije povreda u predjelu desnog ramena, odnosno desne
nadlaktice tumači nepreciznošću pri opisu povreda koje se dešavaju svakodnevno
od strane ljekara, a koje zapažanje vještaka je i po ocjeni suda sasvim
umjesno i osnovano o čemu uostalom i svjedoči sudska praksa. Polazeći od
izloženog, primjedbe branioca se same pokazuju kao lišene svakog osnova i više
kao retoričko demagoški pokušaj zamagljivanja činjeničnog stanja, nego na
materijalnim dokazima utemeljene, iz kog razloga su ovakve primjedbe kao takve
i cijenjene.  
Na osnovu rezultata cjelokupnog  postupka i ocijene svih dokaza, kako
pojedinačno tako i u njihovoj medjusobnoj zavisnosti, ovaj sud je nesumnjivo
utvrdio da je okrivljeni izvršio krivično djelo mučenje i zlostavljanje putem
pomaganja iz čl.167 st.3 u vezi st.2 u vezi čl.25 Krivičnog zakonika CG.  
Analizirajući svjedočki iskaz oštećenog, i dovodeći isti u vezu sa ostalim
provedenim dokazima, kao i odbranom okrivljenog, sud je prihvatio iskaz
svjedoka oštećenog R. S., budući da je isti tokom cijelog postupka na
dosljedan, odredjen i uvjerljiv način svjedočio na osnovu originalnih izvornih
saznanja, opisujući kritični dogadjaj logično i do detalja, a iz kojeg
proizilazi, da se predmetnog dana nalazio u prostoriji za zadržavanje br.2
Uprave policije PJ P., po rješenju o zadržavanju, da ga je dežurni policajac
D. D., kojeg zna jer mu je njegov rodjeni brat D. D. kum, negdje u jutarnjim
časovima, izveo iz ove prostorije br.2 u službenu prostoriju gdje je boravio
D., da je u službenoj prostoriji sa D. bio sam i da je proveo kratak period od
5-10 minuta, jer je D. zvonio fiksni telefon, i kada se D. javio  pogledao ga
je u oči iz čega je zaključio da se ovaj poziv odnosio na njega, kada je
završio ovaj razgovor D. mu je rekao, da je dobio naredjenje da ga zatvori u
"betonjerku", da ga je tada D. odveo do "betonjerke", koja se nalazi sa strane
hodnika u kojem se nalazi prostorija br.2 u kojoj je boravio do tada, kao i
ostale prostorije, da je svijetlo bilo upaljeno kada je uveden u "betonjerku",
da je nakon minut vremena  svijetlo ugašeno, da je tada čuo korake nekih ljudi
koji su prišli "betonjerki", otključali istu i ušli, a da su ovi ljudi prije
nego što su ušli naredili mu da se okrene prema zidu sa rukama oslonjenim na
zid, što je i uradio.Da su se ova lica trčećim korakom uputila u njegovom
pravcu i zadala mu udarce sa nogama, rukama i palicom, a da su ga najviše
udarala nogama obuvenim u čizme. Nadalje, na pouzdanost njegovog svjedočenja,
ide u prilog i način njegovog svjedočenja u pogledu nastanka njegovih povreda
koje su proistekle iz kritičnog dogadjaja, iz kojeg se jasno zaključuje da je
isti svjedočio samo o okolnostima koje su mu neposredno poznate, i u koje je
do kraja siguran, pa je tako ovaj svjedok i naveo da ne bi mogao prepoznati
ova lica, jer je bilo ugašeno svijetlo u prostoriji, ali je siguran da je
moralo biti tri lica obzirom da su ga dva lica u jednom momentu podigla sa
poda i držala ga, a da ga je treće lice udaralo u predjelu rebara, a da je
imao osjećaj da je bilo i četvrto lice, da je od udaraca ovih lica pao na pod,
da su ga dvojica od ovih lica podigla u uspravnom položaju sa poda i držala ga
ispod miške, dok ga je treći od njih udarao od pozadi sa strane u predjelu
desnog rebra, usled čega je zadobio prelom  rebra sa desne strane, da je tada
ponovo pao, a da su ga ova lica još izvjesno vrijeme udarala na naprijed
opisani način, da bi ga zatim ostavili na podu i udaljili se iz "betonjerke",
koji navodi su podržani nalazima i mišljenjima vještaka sudsko medicinske
struke, izradjenim povodom ovog predmeta u pogledu mehanizma nanošenja povreda
utvrdjenih kod oštećenog, i njenim usmenim pojašnjenjima, i pri tom
ostavljanja realne mogućnosti da su predmetne povrede sa aspekta struke ovog
vještaka mogle nastati 29.10.2008. godine, čime se apsolutno isključuje svaka
druga mogućnost u pogledu povredjivanja oštećenog  
Pri ovakvom zaključivanju, sud je posebno imao u vidu pojašnjenje oštećenog
dato na glavnom pretresu u dijelu preciziranja datuma dolaska u Upravu
policije, pri tom kao krajnje logično prihvatajući objašnjenje oštećenog da je
sasvim moguće da nije dobro naveo datum dolaska u policiju,  i argumentovano
ostavljajući mogućnost da za to sigurno postoji pismeni dokaz kada se javio
policiji P., a činjenica je da je bilo izmedju 10 i 11 sati, i da je nakon
toga zadržan i proveo 24 sata, pa je tek tada vidio D. D., pa je ostavljanje
ovakve rezerve u pogledu preciziranja datuma i u tom smislu provjere istog
pismenim dokazima, samo potvrdilo ozbiljnost i objektivnost ovog svjedočenja,
istovremeno opovrgavajući bezuspješan pokušaj relativizacije istog od strane
branioca okrivljenog, budući da se iz zapisnika o zadržavanju lica lišenog
slobode na ime R. S. zaista bezrezervno i zaključuje da je isti lišen slobode
28.10.2008. godine u 10 časova, čime se i ova dilema, odnosno nepreciznost u
svjedočenju oštećenog razrješava na krajnje pouzdan i nedvosmislen način.  
Sud je prihvatio i iskaze svjedoka M. Dj. i R. R. u dijelu u kojem su se ovi
svjedoci na krajnje profesionalan, jasan i objektivan način izjasnili o
uputstvima i pravilima koja važe za sva zadržana lica u policijskom pritvoru,
a iz kojih proizilazi da je nemoguć pristup trećim licima u prostorije za
zadržavanje, gdje se nalaze lica kojim je odredjen policijski pritvor, da
ključ od prostorije za zadržavanje mogu jedino da imaju službenici koji
trenutno obezbjedjuju zadržana lica i koji borave u službenim prostorijama,
objašnjavajući i to svjedok R. da se rezervni ključevi od prostorija za
zadržavanje nalaze u sefu u njegovoj kancelariji i isključivo služe kao
rezerva ukoliko bi došlo do oštećenja ključa, da se kritičnog dana sef nije
otvarao i da iz istog nijesu uzimani i upotrebljavani rezervni ključevi, jer
to nije moguće bez njegovog znanja, da se u prostorijama za zadržavanje može
ugasiti svijetlo, i da je to uredjeno na način što se ove sklopke nalaze u
ormaru koji se nalazi u prostoriji u kojoj borave policajci, ističući, da
zadržavanje lica, kao i odvodjenje lica koja su bila na zadržavanju podliježe
strogim formalnostima, i da se za ovo  mora obavjestiti lice koje obezbjedjuje
te prostorije kako o dovodjenju tako i o odvodjenju ovih lica, tako da treća
lica ne mogu ući u prostorije za zadržavanje, a da to ne zna policajac koji
obezbjedjuje te prostorije. Ova svjedočenja su upravo i našla oslonca u
izvršnom uvidu u knjigu ulazaka i izlazaka u prostorije za zadržavanje, budući
da je i logično i realno bilo za očekivati da se ulazak, odnosno izlazak,
odnosnih neidentifikovanih lica ne evidentira zvanično.  
Zbog izloženih razloga sud nije prihvatio iskaze svjedoka B. O., Dj. D. i R.
B., budući da su isti protivrječni činjeničnom utvrdjenju, neistiniti i
pristrasni, i isti su dati u cilju slijedjenja odbrane okrivljenog, a imajući
u vidu da se svjedok B. O. nije mogao izjašnjavati pouzdano o bitnim
činjenicama vezanim za predmet ovog postupka najprije iz razloga što ovaj
svjedok nije bio na svom radnom mjestu prilikom odvijanja predmetnog
dogadjaja, iako je po rasporedu službe bio kritičnog dana u smjeni sa
okrivljenim D., jer je u to vrijeme kako i sam navodi bio opravdano odsutan
izvjesno vrijeme, dok se o činjenicama koje je zapazio po njegovom povratku na
radno mjesto po mišljenju ovog suda proizvoljno i neubjedljivo izjašnjavao
navodeći, da se oštećeni R. nalazio u njihovim službenim prostorijama zajedno
sa njim i D., da su normalno razgovarali i da se R. nije žalio na bilo kakve
povrede, jer su ovakvi njegovi navodi opovrgnuti prije svega istinitim i
odredjenim izkazom svjedoka oštećenog, kao i nalazima i mišljenjima vještaka
sudsko medicinske struke. Isto tako svjedoci Dj. D. i R. B. pristrasno su
posvjedočili i gotovo na istovjetan način predstavili da je oštećeni R.,
prilikom preuzimanja i trajanja njihove smjene, izgledao sasvim normalno, da
se nije žalio na bilo kakve bolove, niti je izgledao na bilo kakav način
povrijedjeno. I iskaz svjedoka M. B. sud nije prihvatio cijeneći ga kao
subjektivan i neistinit, i suprotan činjeničnom utvrdjenju, imajući u vidu da
je isti u najbitnijem posvjedočio da nije kritičnog dana izvodio oštećenog iz
prostorije br.1 "betonjerke" u prostoriju br.2, kao i da je oštećenog prvi put
vidio kada ga je preuzeo iz prostorije za zadržavanje br.2 radi odvodjenja
istog kod istražnog sudije Golubovića, da mu je tada djelovao sasvim normalno,
te da i nakon što mu je istražni sudija naredio da R.a odvede u hitnu službu
radi ukazivanja medicinske pomoći, da mu R. nije djelovao povrijedjeno, jer su
ovakvi navodi osporeni i obesmišljeni prednjim utvrdjenjem koje se bazira na
naprijed detaljno cijenjenim i od strane suda s razlogom prihvaćenim iskazom
svjedoka oštećenog, kao i nalazom i mišljenjem vještaka medicinske struke,
koje je sud bez rezerve prihvatio, a u prilog ovakvom zaključku suda ide i
činjenica da je oštećeni prilikom sprovodjenja kod istražnog sudije, na
zahtjev svog branioca upućen u hitnu službu, radi ukazivanja medicinske
pomoći.  
Da je zaključak ovog suda objektivan i na činjenicama utemeljen, potvrdjeno je
u ovom postupku i pismenim dokazima, kao kontrolnim dokazima i to rješenjem o
zadržavanju osumnjičenog S. R.a, izdato od strane Uprave policije PJ P.
br.17-246-1347/08 od 28.10.2008.godine, zapisnicima o zadržavanju lica lišenog
slobode na ime R. S. od 28.10.2008.godine, informativnim listom za zadržano
lice na ime R. S. od 30.10.2008.godine, dopisom Uprave policije PJ P.
br.10-051/10-8598/2 od 15.04.2010.godine i rasporedom službe dostavljenim u
prilogu dopisa za dan 29.10.2008.godine i 30.10.2008.godine, a iz kojih
proizilazi da je kritičnom prilikom oštećeni bio u policijskom pritvoru u
prostorijama za zadržavanje Uprave policije PJ P., da je boravio u prostoriji
za zadržavanje br.2,  da su toga dana po rasporedu službe prostorije za
zadržavanje obezbjedjivali kao policajci okrivljeni D. D. i njegov kolega B.
O. u periodu od 07 do 19 časova, nakon čega su smjenu preuzeli policajci
Djuričić Dobrivoje i Radunović Bojan čime su konačno potvrdjeni navodi
svjedoka oštećenog. Ni okrivljeni D. D. nije sporio činjenicu da je kritičnom
prilikom odnosno izvjesan vremenski period  i to od 08,30-12,00 časova bio sam
u smjeni, jer je njegov kolega B. bio opravdano odsutan, koji dio odbrane
okrivljenog je sud cijenio kao saglasan, sa proisteklim činjenicama, i isti
prihvatio, a kojim je potvrdjen i iskaz svjedoka oštećenog da je kritične
prilike bio sam sa okrivljenim D. u službenoj prostoriji i to negdje u
jutarnjim časovima kada se sve ovo i desilo.  
Osnovom prednjeg, u ovom postupku nedvosmisleno je utvrdjeno, da se dana
29.10.2008. godine oštećeni R. S., kao lice lišeno slobode po rješenju o
zadržavanju Područne jedinice P. br.17-246-1347/08 od 28.10.2008. godine,
nalazio u prostorijama za zadržavanje, da je ovog dana okrivljeni D. D. kao
službeno lice policajac Ekspoziture za dežurstvo bio zadužen da obezbjedjuje
zadržana lica, da je okrivljeni D. D. nakon  dobijenog telefonskog poziva od
nepoznatog lica, oštećenog R. S. odveo u prostoriju za zadržavanje br.1
tzv."betonjerku", da je posle ovoga otključao ulazna vrata prostorije za
zadržavanje lica u Područnoj jedinici P. i vrata od naprijed navedene
prostorije br.1, da je tada ugasio svijetlo i tako omogućio da više nepoznatih
lica udju u oznaćenu prostoriju, gdje su oštećenom pesnicama, nogama i
pendrecima zadali više udaraca po glavi i tijelu, i tako oštećenom nanijeli
lake tjelesne povrede.  
Pravno kvalifikujući utvrdjeno činjenično stanje, sud je imao u vidu da se od
izvršenja krivičnog djela do okončanja ovog postupka promijenio Krivični
zakon, i pri tom polazeći od odredbe čl.133 na ovog okrivljenog je primijenio
zakon koji je važio u vrijeme izvršenja krivičnog djela, a ovo polazeći od
navedene odredbe, kojom je u stavu 3 propisano da u koliko se poslije
izvršenja krivičnog djela izmijeni zakon jednom ili više puta, primijeniće se
zakon koji je najblaži za učinioca, dok je u stavu 1 propisano da se na
učinioca krivčnog djela primjenjuje zakon koji je važio u vrijeme izvršenja
krivičnog djela, pa budući da je u najnovijim izmjenama KZ-a predmetno
krivično djelo propisano takodje odredbom čl.166a kao krivično djelo
zlostavljanje, medjutim, kako novi zakon nije blaži po okrivljenog budući da
radnja ovog krivičnog djela neobuhvata tjelesno povrjedjivanje, već ukoliko bi
se radilo o lakoj tjelesnoj povredi, bio bi u pitanju sticaj, pa je sud u
konkretnom slučaju na okrivljenog primijenio zakon koji je važio u vrijeme
izvršenja budući da novi zakon nije blaži po istog, čime se istovremeno
opovrgavaju i navodi branioca dati u završnoj riječi da krivično djelo za koje
se tereti njegov branjenik nije propisano kao krivično djelo, budući da bi
ovakav navod  stojao samo u situaciji da novi zakon ne odredjuje kao krivično
djelo ono ljudsko ponašanje koje je u ranijem zakonu bilo propisano kao
krivično djelo, a što u konkretnom svakako nije slučaj.  
Polazeći od naprijed izloženog, u radnjama okrivljenog D. D. stekli su se svi
subjektivni i objektivni elementi krivičnog djela mučenje i zlostavljanje
putem pomaganja iz čl.167 st.3 u vezi st.2 u vezi čl.25 Krivičnog zakonika
CG.Naime, okrivljeni je odvodeći oštećenog R. S. u prostoriju za zadržavanje
br.1 tzv."betonjerku", i otključavajući ulazna vrata prostorije za zadržavanja
lica u Područnoj jedinici P., kao i vrata od navedene prostorije br.1, a potom
gašenjem svijetla umišljajno pomogao odnosno omogućio da više nepoznatih lica
udju u prostoriju br.1 tzv."betonjerku" gdje su ova lica oštećenom pesnicama,
nogama i pendrecima zadali više udaraca po glavi i tijelu, usljed čega je
oštećeni zadobio lake tjelesne povrede.  
Sud cijeni da je okrivljeni postupao sa direktnim umišljajem, odnosno da je
bio svjestan da postupajući na naprijed opisani način, stvara uslove
tj.otklanja prepreke i na taj način pomaže neindentifikovanim licima u
izvršenju krivičnog djela, i da to predstavlja krivično djelo, a što je u
konkretnom slučaju i htio.  
Imajući  u vidu ovako utvrdjene činjenice, sud je navode odbrane okrivljenog
koji je izmedju ostalog naveo, da ga za vrijeme njegove smjene, dok se nalazio
u prostoriji za boravak službenika, a koja se nalazi neposredno do prostorija
za zadržavanje niko nije zvao preko telefona u vezi eventualnog izvodjenja R.
S. iz prostorije gdje se nalazio, da niko nije ulazio u prostoriju gdje se R.
nalazio, da je R. S. za vrijeme njegove smjene isključivo boravio u jednoj
prostoriji i to u prostoriji br.2, da R. nije premještan u bilo koju drugu
prostoriju,  da negira činjenicu eventualnog povredjivanja R.a, budući da mu
se R. nije žalio na bilo kakvu povredu, niti je na R.a odnosno na njemu vidio
bilo kakve povrede, da od cijele ove priče nema ništa odnosno da nije tačno da
je R. S. pretučen u policiji, cijenio kao neosnovane i sračunate  na
izbjegavanje krivice, obzirom da su ovakvi navodi okrivljenog  obesmišljeni
neumitnim činjenicama proisteklim iz ovog postupka, i to kako iskazom svjedoka
oštećenog, tako i svjedočenjem P. M., da je R. S. nepovrijedjen predat
službenicima pritvorske jedinice, a konačno i nalazom i mišljenjem vještaka
sudsko medicinske struke, kao neoborivim dokazom da je R. S. zaista odnosnom
prilikom zadobio povrede usljed čega je isti nakon što je priveden istražnom
sudiji upućen da mu se pruži medicinska pomoć. Da okrivljeni pred sudom u
najbitnijem nije govorio istinu, pored navedenog ilustruje i njegova tvrdnja
kako se pri završetku smjene, a nakon što je predao dežurstvo kolegama Dj. D.
i R. B., u njihovom prisustvu pozdravio sa R. S., koji je kako je okrivljeni
naveo bio u sasvim normalnom stanju i isti se nije žalio, budući da ovakvu
njegovu odbranu nisu podržale niti potvrdile njegove kolege, ističući u svojim
svjedočenjima da nije tačno da su prilikom preuzimanja smjene od strane D. D.
i B. O. bili prisutni pozdravljanju D. i R.a, već naprotiv da se R. nalazio u
prostoriji za zadržavanje br.2, a da su nakon odlaska D. i B. istog po prvi
put vidjeli.  
Sud je cijenio i ostale dokaze provedene u postupku i to spise predmeta
formirane po krivici M.N., P. N., R. S. i P. A., zbog krivičnog djela
nasilničko ponašanje iz čl.399, pa je našao da isti nijesu od uticaja na
drugačije presudjenje u ovoj krivično pravnoj stvari.  
Kako je krivica okrivljenog na pouzdan način utvrdjena, to je sud prilikom
odlučivanja o vrsti i visini krivične sankcije imao u vidu sve okolnosti na
strani okrivljenog koje su značajne za njen izbor i visinu, pa je u smislu
čl.42 KZ CG od olakšavajućih okolnosti na strani okrivljenog cijenio njegove
porodične prilike, da je oženjen, otac dvoje mldb. djece, kao i ranije
neporočno vladanje, odnosno neosudjivanost, što je utvrdjeno iz izvoda iz
kaznene evidencije na ime okrivljenog od strane Uprave policija PJ P.
br.3003-245/10-1723/2 od 23.02.2010.godine, dok otežavajućih okolnosti nije
bilo, pa je sud okrivljenog osudio na kaznu zatvora u trajanju od 5(pet)
mjeseci, nalazeći da je izrečena kazna zatvora u svemu primjerena i srazmjerna
težini izvršenog krivičnog djela putem pomaganja i okrivljenom kao učiniocu, i
da će se istom u okviru opšte svrhe krivičnih sankcija propisanih čl.4 st.2
KZ-a CG, sa uspjehom  ostvariti svrha kažnjavanja iz čl.32 KZ-a CG i to uticaj
na okrivljenog da više ne vrši krivična djela, kao i uticaj na druge da ne
čine krivična djela, a naročito apelovanje i izražavanje društvene osude za
krivično djelo u pitanju, kao i jačanje morala i uticaj na razvijanje
društvene odgovornosti.  
Sud je odbio dokazne predloge branioca okrivljenog, donoseći rješenje da se u
konkretnoj krivičnopravnoj stvari neće provoditi medicinsko vještačenje putem
drugog vještaka medicinske struke, kao i pribavljanje izvještaja ljekara
specijaliste KCCG koji nosi broj 14904, zatim je odbijen i predlog istog
branioca podnijet u cilju provjere navoda odbrane njegovog branjenika da isti
nije u prilici da ugasi svijetlo u prostorijama za zadržavanje. Naime, po
nalaženju ovog suda najprije što se tiče predloga za novim medicinskim
vještačenjem putem drugog vještaka medicinske struke, isti je neosnovan,
budući da je vještak saglasno pravilima struke dala sasvim objektivan i
utemeljen nalaz, u koji ovaj sud nikakvog razloga nije imao da posumnja, dok
relevancija ovakvog nalaza i mišljenja nije dovedena u pitanje primjedbama
branioca o kojima se sud već izjasnio, pa bi provodjenje ovog dokaza vodilo
samo bespotrebnom odugovlačenju postupka, isto tako što se tiče numeričke
očigledne omaške na medicinskom dokumentu izvještaja ljekara specijaliste
jasno se vidi da je u pitanju medicinski dokumenat koji se odnosi na
povrjedjivanje S. R.a zavedeno pod datumom 02.11.2008. godine, dakle, da je
samo u pitanju tehnička, a ne činjenična nepreciznost koja nije od uticaja na
bilo koju okolnost od vitalnog značaja za odlučivanje. Dalje, i predlog ovog
branioca u pogledu provjere navoda njegovog branjenika, a koji se tiče dijela
da li je isti u prilici da ugasi svijetlo u prostorijama za zadržavanje,
cijenjen je kao suvišan i bez uticaja na odlučivanje, imajući prvenstveno u
vidu da su sve činjenice od odlučnog značaja na izvjestan, pouzdan i dovoljan
način rasvijetljene i utvrdjene, a konkretna okolnost je na sasvim pouzdan i
izvjestan način utvrdjena iz svjedočenja M. Dj. i R. R. o čemu je naprijed
bilo riječi, pri čemu bi provodjenje ovog dokaza takodje vodilo samo daljem i
bespotrebnom odugovlačenju postupka.  
Kako je okrivljeni oglašen krivim, sud ga je shodno odredbi čl.199 i čl.202
ZKP-a, obavezao na plaćanje troškova krivičnog postupka, a koji se odnose na
ime vještačenja po vještaku medicinske struke u iznosu od 255,00 eura, i na
ime sudskog paušala u iznosu od 60,00 eura, koji iznos je odredjen shodno
trajanju i složenosti postupka, kao i imovnom stanju okrivljenog, koje
troškove je okrivljeni dužan platiti u roku od 15 dana po pravosnažnosti
presude.  
Na osnovu čl.212 st.2 Zakonika o krivičnom postupku, oštećeni R. S. je radi
ostvarivanja imovinsko pravnog zahtjeva upućen na parnični postupak, budući da
u ovom postupku isti nije precizirao svoj imovinskopravni zahtjev, a sami
podaci iz postupka ne pružaju pouzdan osnov za presudjenje u ovom dijelu.  
Shodno izloženom, u smislu odredbe čl.364 ZKP-a CG, odlučeno je kao u izreci.  
                                                                                         **SUDIJA**


Maja Zeković,s.r. 
PRAVNA POUKA:
Protiv ove presude može se izjaviti žalba u roku
od 8 dana od dana   prijema  pismenog otpravka iste, 
Višem sudu u Podgorici, a preko ovog suda. 
ZTO- Janković Andrijana                          