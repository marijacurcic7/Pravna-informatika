K.br.622/12  
U IME CRNE GORE
OSNOVNI SUD U PODGORICI,po sudiji Đuković Goranu,uz učešće namještenika suda
Maraš Ane,kao zapisničara,u krivičnom predmetu protiv okrivljenog N.M. iz
P.,zbog krivičnog djela ugrožavanje javnog saobraćaja iz čl. 339.st.3 u vezi
st.1 Krivičnog zakonika,odlučujući po optužnom predlogu Osnovnog državnog
tužilaštva Kt.br.249/12 od 11.maja 2012 godine(izmjenjenog na glavnom
pretresu),koji je zastupala savjetnik Osnovnog državnog tužioca Gačević
Radmila,nakon glavnog,javnog pretresa održanog dana 26.12.2012. godine u
prisustvu stranaka,izrekao je i istog dana javno objavio  
PRESUDU
Okrivljeni:N.M.,sa JMBG ..., od oca R. i majke V.,rođene G.,rođen ... godine u
P.,sa prebivalištem u P. ul. S.B. br...,po zanimanju mašinski
inženjer,oženjen,otac troje djece,dobrog imovnog stanja,vlasnik preduzeća „G.“
CG,osuđivan presudom Opštinskog suda Gornji Milanovac K.br.250/04 od
18.02.2005. godine,zbog krivičnog djela iz čl. 33 Zakona o oružju i municiji
6(šest)mjeseci zatvora uslovno na 1(jednu)godinu
Kriv je  
Zato što je:
Dana 04.11.2011 godine,oko 11:00 časova,na raskrsnici ulica J.T. i 13 j.,u
P.,ne pridržavajući se saobraćajnih propisa iz čl. 22.st.1 ZOBS-a na putevima
ugrozio saobraćaj i doveo u opasnost život i tijelo ljudi,na način što je
upravljao putničkim vozilom marke “A.“ registarskih oznaka PG G.,lijevom
saobraćajnom trakom desne kolovozne trake Ulice 13 j.u pravcu ulice J.T.,i
dolaskom na označenu raskrsnicu vozilom je otpočeo skretanje udesno u pravcu
ulice J.T.,a da se prethodno nije uvjerio da to može da učini bez opasnosti za
druge učesnike u saobraćaju,vodeći pri tom računa o položaju vozila,pravcu i
brzini kretanja,pri čemu je bio svjestan da ovakvom nepropisnom vožnjom može
ugroziti javni saobraćaj i prouzrokovati zabranjenu posledicu,ali je olako
držao da do toga neće doći ili da će to moći spriječiti,uslljed čega je
zadnjim desnim točkom vozila „A.“prešao preko stopala lijeve noge policijskog
službenika oštećenog K.D.,koji je na raskrsnici regulisao saobraćaj,kojom
prilikom je oštećeni zadobio laku tjelesnu povredu u vidu nagnječenja kože
lijevog stopala,  
-čime je izvršio krivično djelo ugrožavanje javnog saobraćaja iz čl. 339.st.3 u vezi st.1 Krivičnog zakonika  
Pa sud okrivljenog primjenom citiranih zakonskih propisa i čl.
3,4,5,13,16,32,39 i 42 Krivičnog zakonika i čl. 226,229 i 374 Zakonika o
krivičnom postupku
O S U Đ U J E
Na novčanu kaznu u iznosu od 600.00(šestotina)eura,koju je dužan platiti u
roku od dva mjeseca po pravosnažnosti presude,a ako okrivljeni u određenom
roku ne plati novčanu kaznu sud će istu zamjeniti kaznom zatvora,na način što
će za svakih započetih 25 eura novčane kazne odrediti jedan dan kazne
zatvora,s tim što kazna zatvora ne može trajati duže od šest mjeseci.  
Obavezuje se okrivljeni da ovom sudu na ime troškova krivičog postupka uplati
novčani iznos od 88,00 eura kao i  30,00 eura na ime paušala,u roku od 15 dana
po pravosnažnosti presude,pod prijetnjom prinudnog izvršenja.
Obrazloženje
Optužnim predlogom Osnovnog državnog tužilaštva Kt.br. 249/12 od 11.maja 2012
godine,okrivljenom N.M. iz P. stavljeno je na teret krivično djelo ugrožavanje
javnog saobraćaja iz čl. 339.st.3 u vezi st.1 Krivičnog zakonika.Prije završne
riječi zastupnik optužbe izmjenio je činjenični opis dispozitiva optužnog
akta,na način kao u izreci presude. U konačnom,ostao je pri izmjenjenom
optužnom predlogu i predložio je sudu da okrivljenog oglasi krivim i osudi po
zakonu,kao da mu izrekne krivičnu sankciju u granicama propisanim krivičnim
zakonom za predmetno krivično djelo.
Iznoseći svoju odbranu na glavnom pretresu,kao i tokom čitavog postupka
okrivljeni se branio da je kritičnog dana oko 11,00h upravljao svojim
automobilom marke „A.“,lijevom saobraćajnom trakom desne kolovozne trake ul...
j. i da je ispred svog automobila primjetio dva automobila, a dolaskom u
raskrsnicu skrenuo je u desno.Kretao se brzinom koja nije mogla biti bića od
40 km/h,laganom vožnjom u koloni.Kada je započeo skretanje, tj. kada je već
ušao u ul. J.T. na jedno desetak metara primjetio je policajca koji je stajao
na kolovozu do ivičnjaka, mahao i pravio kružne pokrete rukom u kojoj je bila
palica, što je bio signal svim učesnicima u saobraćaju da ubrzaju svoje
kretanje.Sjeća se da je automobilom prošao pored policajca i u tom momentu je
osjetio da je zadnji desni točak prešao preko neke neravnine.U prvom momentu
je pomislio da je prešao preko kamena,ali je za svaki slučaj stao, na način
što je dao desni žmigavac i parkirao se na desni ivičnjak, nekih tridesetak
metara od navedenog policajca.Izašao je iz automobila i krenuo prema policajcu
koga je pitao“Da vas nijesam slučajno zakačio“,našto je isti palicom pokazivao
da se odmakne,pa se udaljio.Pojasnio je da je u trenutku dok je automobilom
prolazio pored policajca da se  isti kretao, nije se fiksirao na jednom
mjestu,već je radio u pokretu.Izjavio je da apsolutno ne osjeća nikakvu
odgovornost za predmetnu saobraćajnu nesreću.  
U završnoj riječi okrivljeni je u bitnom izjavio da se u predmetnom slučaju
apsolutno ne sjeća krivim i da je vozio dozvoljenom brzinom u koloni sa
ostalim vozilima,djelom kolovozne trake predviđenom za taj pravac
kretanja.Nadalje da je njegovo dosadašnje ponašanje i kao građanina i kao
učesnika u saobraćaju odgovorno i da je čovjek koji poštuje zakonske norme.  
Sud je u dokaznom postupku saslušao svjedoka oštećenog K.D.,pročitao je
zapisnik o uviđaju saobraćajne nezgode Uprave policije PJ Podgorica
br.3047/2011 od 04.11.2011 godine,pročitao je uvjerenje Javne zdravstvene
ustanove KCCG UC broj 03/17-18447/1-1 od 31.01.2012 godne na ime K.D.,pročitao
je nalaz i mišljenje sudskog vještaka medicinske struke dr. R.N. od 06.03.2012
godine,pročitao je nalaz i mišljenje sudskog vještaka saobraćajne struke V.Đ.
od 04.04.2012 godine i pročitao je izvod iz KE za okrivljenog izdat od Uprave
policije PJ Pljevlja br. 03-245/12-5404/2 od 12.06.2012 godine.  
Ocjenom navoda optužbe i odbrane,provedenim dokazima na glavnom pretresu,kako
pojedinačno,tako u međusobnoj povezanosti,i dovodeći iste u logičnu vezu sa
navodima odbrane okrivljenog, sud je utvrdio da je okrivljeni izvršio krivično
djelo stavljeno mu na teret,na način,mjesto i vrijeme kao u izreci presude,pa
je sud okrivljenog N.M. oglasio krivim i osudio na novčanu kaznu kao u izreci
presude,iz sledećih razloga:  
Saslušan na glavnom pretresu svjedok oštećeni K.D.je posvjedočio se dana
04.11.2011 godine nalazio na dužnosti saobraćajnog policajca u Područnoj
jedinici Podgorica. Kritičnog dana trebao je da zaustavi saobraćaj na
raskrsnici ulica ... j. i J. T.,kako bi prošla delagacija iz Ministarstva
odbrane.Nadalje dok se nalazio na pješačkom prelazu ul. J.T. okrenut u pravcu
zgrade „C.k.“ kako bi vidio signal kolege u smislu kada da zaustavi saobraćaj,
pored njega je prošlo vozilo marke „A.“ koje ga je prednjim djelom
zaobišlo,ali zadnjim točkom zakačilo,tačnije gumom u predjelu potkoljenice i
prešlo preko stopala lijeve noge.Ovo vozilo se odmah zastavilo i vozač je
izašao,pa je istom kazao da vozilo parkira sa strane i sačeka.Nakon što je
zaustavio saobraćaj okrenuo se i vidio da ovog vozila nema.Nakon toga radio
vezom je obavjestio dežurnu službu kojima je kazo da mu je vozilo prešlo preko
noge i da se  udaljilo sa lica mjesta.Zatim je pošao u Urgentni blok gdje mu
je ukazana medicinska pomoć.Izjavio je da se N.M. izvinuo ispred Urgentnog
centra i kazao da nije vidio da ga je udario. Nadalje kritičnom prilikom bio
na nekih desetak metara od N.M., kada mu je mašući palicom pokazao da se
parkira i da je izgovorio riječi „parkirajte se“,ali ne može da tvrdi da ga je
N. čuo.
Nije se pridružio krivičnom gonjenju,niti je postavio imovinsko pravni
zahtjev.  
Iz citiranog zapisnika o uviđaju saobraćajne nezgode Uprave policije PJ
Podgorica od 04.11.2011 godine,proizilazi da se predmetna saobraćajna nezgoda
dogodila dana 04.11.2011 godine u 11:05 časova u Podgorici na raskrsnici ulica
J.T. i ... j..U saobraćajnoj nezgodi  učestvovali  su vozač putničkog vozila
„A.“  reg. oz PG G. N.M. i pješak K.D..Vrsta nezgode je gaženje pješaka.Put je
sa trotoarom sa obje strane ravan, suv  kao i da je raskrsnica
pregledna.Nadalje zapisnikom je konstatovano da je lice mjesta saobrćajne
nezgode po izjavi učesnika raskrsnica ul. ... j. i J.T.,tj pješački prelaz u
ul. J.T. u neposrednoj blizini raskrsnice.Kolovozni zastor je asfaltni i bez
vidljivih oštećenja.Obje ulice su bulevarskog tipa, fizički podjeljene na
kolovozne trake sa po dvije saobraćajne trake za kretanje vozila u oba smjera.
Pješak je nakon kontakta prebačen u Urgentni blok gdje mu je ukazana ljekarska
pomoć.Vozač N.M. sa pmv PG G.  napustio je lice mjesta.  
Iz uvjerenja JZUKCCG Urgentnog centra od 26.01.2011 godine, proizilazi da je
istog dana u navedenoj zdravstvenoj Ustanovi od strane dežurnog ljekara dr. B.
pregledan K.D. u 12,10h i zaveden u broj protokola  8938 kojom prilikom je
konstatovana dijagnoza na latinskom jeziku: Contusio reg.pedis lat.sin.  
Iz citiranog nalaza i mišljenja vještaka medicinske struke dr. R.N.
specijaliste sudske medicine proizilazi da je pregledao medicinsku
dokumentaciju KCCG Urgentnog Centra br.03/17-18447/1/11 od 31.01.2012 godine
na ime K.D. koji je u navedenom centru pregledan dana 04.11.2011 godine u
12.10 časova i zaveden u protokolu br.8938.Prilikom pregleda dežurni ljekar je
konstatovao sledeću povredu Dg: Contusio reg.pedis lat.sin.Navedena povreda u
prevodu znači nagnječenje kože lijevog stopala.Nastala je dejstvom tupine
mehaničkog oruđa,moguće  pregaženjem od strane automobilskog peumatika. U
vrijeme nanošenja,zadobijena povreda predstavlja laku tjelesnu povredu.  
Iz citiranog nalaza i mišljenja vještaka saobraćajne struke V.Đ.  proizilazi
da se predmetna saobraćajna nezgoda dogodila dana 04.11.2011 godine, u 11,05
h,po izjavi učesnika ,u neposrednoj blizini raskrsnice ul. ... j. i ul. J.T.,
u P. i da su u nezgodi učestvovali N.M. iz P.,vozač „B“ kategorije koji je
upravljao  p.m.v. „A.“ ,PG G. i K. D. iz Podgorice,pješak.Da je kolovozni
zastor,ravan,bez vidnih oštećenja ,u vrijeme nezgode suv, uslovi vožnje
dnevni,raskrsnica pregledna,regulisana svjetlosno-signalnim uređajima koji
su,u vrijeme nezgode,bili u funkciji. Kolovoz ul. ... j. i ul. J.T. je
bulevarskog tipa, fizički podjeljen na dvije kolovozne trake,koje se dijele na
po dvije saobraćajne trake. Nadalje na mjestu nezgode materijalni tragovi
nijesu evidentirani.Vozilo A. ,PG G.,nije zatečeno na mjestu nezgode.Na vozilu
A.,PG G.,oštećenja nijesu evidentirana.Nema skice lica mjesta sa mjernim
vrijednostima po uzdužnoj i poprečnoj osi saobraćajnice kojom su se kretali
učesnici nezgode,nije označena zaustavljena pozicija vozila poslije prelaska
preko stopala pješaka,nije pouzdano utvrđeno ,da li se pjašak u trenutku
kontakta kretao i kojom putanjom, ili je stajao i na kojem mjestu,nije
utvrđeno da li je službeno lice počelo regulisati saobraćaj na semaforisanoj
raskrsnici ili ne;jer ako jeste svojim prisustvom stavio je van snage svjetla
na semaforu.Na osnovu nedostajućih podataka, nema uslova za izradu vremensko
prostorne analize,koja je inače, osnov za davanje mišljenja o uzroku i toku
nastanka nezgode.  
Iz citiranog izvoda iz KE za okrivljenog izdatog od Uprave policije PJ P.
proizilazi da je isti ranije osuđivan,kao u izreci presude.  
Okrivljeni je tokom čitavog postupka negirao izvršenje krivičnog djela
navodeći u bitnom da je kritičnog dana oko 11,00 h upravljao automobilom marke
„A.“ lijevom saobraćajnom trakom desne kolovozne trake ulice ... j.,da se
kretao u koloni i dolaskom u raskrsnicu  da je skrenuo u desno brzinom koja
nije mogla biti veća od 40 km/h.Kada je već ušao u ul. J.T. na jedno desetak
metara primjetio je policajca koji je stajao na kolovozu  do ivičnjaka koji je
mahao i pravio kružne pokrete rukom u kojoj je bila palica ,što je bio signal
da svi učesnici u saobraćaju ubrzaju svoje kretanje.Nadalje svojim automobilom
je prošao pored tog policajca u kom mometu je osjetio da mu je zadnji desni
točak prešao preko neke neravnine.U prvom momentu je pomislio da je prešao
preko kamena,ali je za svaki slučaj stao, dao desni žmigavac i parkirao se na
nekih tridesetak metara od  policajca.Izašao je iz automobila i pošao prema
policajcu koga je pitao „da vas nisam slučajno zakačio“,našto je isti palicom
pokazao da se odmakne,pa se udaljio.Izjavio je da apsolutno ne osjeća nikakvu
odgovornost za to što se desilo.Sud odbranu okrivljenog cijeni kao neistinitu
i sračunatu na izbjegavaje krivice.Naime,odbrana okrivljenog je obesnažena
citiranim zapisnikom o uviđaju saobraćajne nezgode,u čiju vjerodostojnost sud
nije imao razloga da sumnja,iskazom svjedoka oštećenog K.D. kome sud poklanja
vjeru i na koji iskaz okrivljeni nije imao primjedbi,citiranom medicinskom
dokumentacijom na ime oštećenog kao i nalazom i mišljenjem vještaka medicinske
struke specijaliste sudske medicine dr. R.N. koji sud cijeni kao jasan,stručan
i objektivan.Naime, odbrana okrivljenog obesnažena je iskazom svjedoka
oštećenog K.D.,koji sud cijeni kao istinit i koji se određeno izjasnio da se
kritičnog dana nalazio na dužnosti saobraćajnog policajca u PJ Podgorica,i da
je trebao da zaustavi saobraćaj na raskrsnici ulica ... j.u ul.J.T. kako bi
prošla delegacija Ministarstva odbrane.Dok se nalazio na pješačkom prelazu
ul.J.T. okrenut u pravcu zgrade C.k. kako bi vidio signal  kolege kada da
zaustavi saobraćaj,pored njega je prošlo vozilo marke „A.“, koje ga je
prednjim djelom zaobišlo,a zadnjim točkom zakačilo u predjelu potkoljenice i
prešlo preko lijeve noge.Dakle, iz iskaza oštećenog proizilazi da se prije
kontakta nalazio na pješačkom prelazu, pripremajući se da zaustavi saobraćaj i
gledajući u pravcu „C.k.“, odnosno kolege koji bi mu dao znak da zaustavi
saobraćaj,kada je okrivljeni automobilom marke „A.“ prošao pored njega i
zakačio ga zadnjim točkom u predjelu potkoljenice, odnosno gumom prešao preko
stopala lijeve noge. I sam okrivljeni u svoj odbrani nije sporio da je vidio
oštećenog na jedno desetak metara u trenutku kada je ušao u ul. J.T.,a pri
činjenici da se kritični događaj odvijao danju, na ravnom i suvom putu, na
preglednoj raskrsnici koja činjenica je utvrđena iz citiranog zapisnika o
uviđaju saobraćajne nezgode Uprave policije PJ Podgorica od 04.11.2011
godine,iako je izostala vremensko prostorna analiza predmetne saobraćajne
nezgode, iz navedenog zapisnika o uviđaju, koji je u saglasnosti sa iskazom
oštećenog sasvim jasno da je okrivljeni postupajući na način kao u izreci
presude prekršio odredbu čl. 22.st.1 ZOBS-a na putevima kojom je propisano:
vozač koji namjerava da na putu izvrši neku radnju vozilom (uključivanje
vozilom u saobraćaj, pomjeranje vozila udesno ili ulijevo, mijenjanje
saobraćajne trake, preticanje, obilaženje, zaustavljanje, skretanje udesno ili
ulijevo, polukružno okretanje, vožnja unazad, prestrojavanje  i sl.), smije da
otpočne takvu radnju samo ako se prethodno uvjerio da to može da učini bez
opasnosti za druge učesnike u saobraćaju ili imovinu,vodeći pri tome računa o
položaju vozila, pravcu i brzini kretanja.  Nadalje valja istaći da vještak
saobraćajne struke nije mogao dati nalaz i mišljenje u vezi predmetne
saobraćajne nezgode, jer po stanovištu vještaka nedostaju podaci koji bi
poslužili izradi vremensko prostorne analize.Međutim,nalaz i mišljenje
vještaka, iako je značajan dokaz kod krivičnih djela protiv bezbjednosti
javnog saobraćaja,nije jedini i isključuvi,te sud nalazi da je činjenično
stanje u dovoljnoj mjeri razjašnjeno i pored izostanka nalaza i mišljenja
vještaka saobraćajne struke,pogotovo imajući u vidu iskaz svjedoka oštećenog
kome je sud poklonio vjeru i koji je potvrđen citiranim zapisnikom o uviđaju i
nalazom i mišljenjem vještaka medicinske struke dr. R.N. iz koga je sud
utvrdio da je u predmetnom događaju oštećeni K.D. zadobio tjelesnu povredu-
nagnječenje kože lijevog stopala,koja je nastala dejstvom tupine mehaničkog
oruđa, moguće pregaženjem od strane automobilskog pneumatika,a koja u vrijeme
nanošenja predstavlja laku tjelesnu povredu.  
Postupajući na način kao u izreci presude,okrivljeni je ostvario sva bitna
obilježja bića krivičnog djela ugrožavanje javnog saobraćaja iz čl. 339.st.3 u
vezi st.1 Krivičnog zakonika.  
Cjeneći subjektivni odnos okrivljenog prema izvršenom krivičnom djelu,sud je
utvrdio da je okrivljeni bio svjestan krivičnog djela,ali je olako držao da do
toga neće doći ili da će to moći spriječiti,pa se subjektivni odnos
okrivljenog prema izvršenom krivičom djelu definiše kao svjesni nehat,koji
oblik vinosti je sud utvrdio na osnovu dokaza kojima je poklonio vjeru.  
Odlučjući o kazni za okrivljenog,sud je cijenio sve okolnosti iz čl. 42
Krivičnog zakonika koje utiču da kazna bude manja ili veća,pa je kao
otežavajuću okolnost na strani okrivljenog cijenio činjenicu ranije
osuđivanosti presudom Opštinskog suda u G.M. K.br.250/04 od 18.02.2005
godine,zbog krivičnog djela iz čl. 33 Zakona o oružju i municiji, šest mjeseci
zatvora uslovno na jednu godinu,koju činjenicu je utvrdio iz izvoda iz KE za
okrivljenog izdatog od PJ P. br.03-245/12-5404/2 od 12.06.2012 godine,dok je
kao olakšavajuće okolnosti cijenio u okviru porodičnih prilika činjenicu da je
okrivljeni oženjen čovjek i otac troje djece,kao i stav oštećenog K.D. u
pravcu ne pridruživanja krivičnom gonjenju,pa je sud okrivljenog osudio na
novčanu kaznu u iznosu od šestotina eura,koju je dužan platiti u roku od dva
mjeseca po pravosnažnosti presude,a ukoliko okrivljeni novčanu kaznu ne plati
u određenom roku,sud će istu zamijeniti kaznom zatvora,na način što će za
svakih započetih dvadeset pet eura novčane kazne odrediti jedan dan kazne
zatvora,s tim da kazna zatvora ne može biti duža od šest mjeseci.Prilikom
osude na novčanu kaznu sud je vodio računa o imovnom stanju okrivljenog koji
je dobrog imovnog stanja. Navedena novčana kazna je neophodna i dovoljna radi
ostvarenja svrhe kažnjavanja iz čl. 32 Krivičnog zakonika u okviru opšte svrhe
propisivanja i izricanja krivičnih sankcija iz čl. 4.st.2 Krivičnog zakonika.  
Sud je odluku o troškovima postupka temeljio na odredbi čl. 229.st.1 Zakonika
o krivičnom postupku,pa je obavezao okrivljenog da sudu na ime troškova
postupka uplati novčani izos od 88,00 eura,u roku od 15 dana po pravosnažnosti
presude,pod prijetnjom prinudnog izvršenja. Troškovi postupka se odnose i to:
na ime nagrade vještaku medicinske struke 60,50 erua i 27,50 eura na ime
nagrade vještaku saobraćajne struke.Visinu paušala sud je odmjerio shodno:
imovnom stanju okrivljenog,dužini trajanja i složenosti krivičnog postupka.  
Imajući u vidu navedeno,primjenom citiranih Zakonskih propisa,odlučeno je kao
u izreci presude.  
OSNOVNI SUD U PODGORICI
Dana,26.12.2012 godine
SUDIJA
Đuković Goran s.r.  
PRAVNA POUKA:
Protiv ove presude može se izjaviti žalba u roku
Od 8 dana od dana prijema pismenog otpravka,
Višem sudu u Podgorici a preko ovog suda.  
Z.T.O. Maraš Ana  