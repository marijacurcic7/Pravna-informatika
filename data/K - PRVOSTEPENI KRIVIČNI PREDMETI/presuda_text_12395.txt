K.br. 360/11
U IME CRNE GORE
OSNOVNI SUD U BARU, kao prvostepeni krivični, sudija G.Š., kao sudija
pojedinac, sa zapisničarom M. M., u krivičnom predmetu okrivljenog P. A., zbog
krivičnih djela krađa iz čl. 239 st.1 Krivičnog zakonika i falsifikovanje
znakova za obilježavanje robe iz čl. 286 st.1 Krivičnog zakonika, po optužnom
predlogu Osnovnog državnog tužilaštva u Baru Kt.br. 343/11 od 21.11.2011.
godine, nakon održanog glavnog javnog pretresa u prisustvu zastupnika optužbe
savjetnika Osnovnog državnog tužilaštva Đ. P., okrivljenog i njegovog branioca
Š. Ž., advokata iz Bara, dana 24.10.2012. godine donio je i javno objavio.
P R E S U D U
Okrivljeni, P. A., od oca M. i majke M., rođene Z., rođen ... godine u B., sa
prebivalištem u S. – O. bb, Opština Bar, oženjen, otac troje maloljetne djece,
pismen, završio srednju poljoprivrednu školu, dobrog imovnog stanja,
neosuđivan,
Na osnovu čl. 373 tačka 2. ZKP-a
OSLOBAĐA SE OD OPTUŽBE
Da je :
U periodu od 10.12.2009. godine do 10.03.2010. godine, u svom poslovnom
objektu - restoranu »I.« u ulici Obala Iva Novakovića bb, u Sutomoru, Opština
Bar, oduzimao tuđu pokretnu stvar - električnu energiju, vlasništvo oštećene
»Elektroprivrede Crne Gore« AD Nikšić - Elektrodistribucije u Baru, ukupne
vrijednosti od 631,38 € i lažne znakove - žigove upotrijebio kao prave, na
način što je sa električnog brojila marke »Landis&Gyr« fab. br.89688368,
skinuo državne olovne žigove i poklopac brojila, mehanički djelovao na mjerni
sistem brojila, tako da se električna energija preuzeta preko faze L 3, nije
više registrovala, a zatim vratio poklopac brojila i na brojilu postavio lažne
žigove, i na taj način neovlašćeno preuzimao neregistrovanu električnu
energiju, u namjeri da njenim prisvajanjem i trošenjem sebi pribavi
protivpravnu imovinsku korist;
-čime bi izvršio krivično djelo - krađa iz čl.239 st. 1 Krivičnog zakonika, u sticaju sa krivičnim djelom - falsifikovanje znakova za obilježavanje robe iz čl.286. st.l. KZ.
Jer nije dokazano da je učinio djela za koja je optužen.
Oštećeno preduzeće JP Elektroprivreda Crne Gore AD Nikšić, Elektrodistribucija
u Baru, se radi ostvarivanja imovinsko pravnog zahtjeva upućuje na parnični
postupak.
Troškovi krivičnog postupka padaju na teret budžetskih sredstava suda.
O b r a z l o ž e n j e
Optužnim predlogom Osnovnog državnog tužilaštva u Baru Kt.br. 343/11 od
21.11.2011. godine, stavljeno je na teret okrivljenom izvršenje krivičnog
djela bliže opisanog u dispozitivu.
Okrivljeni je u svojoj odbrani izjavio da je vlasnik restorana »I.« koji se
nalazi u Sutomoru u ulici Obala Iva Novakovića bb. Vlasnik restorana je od
1992 godine. Od kada je on vlasnik brojilo na restoranu je mijenjano više
puta, ali su uvijek zamjenu vršili ovlašćeni predstavnici Elektrodistribucije.
Ne može se izjasniti precizno kada je sporno brojilo postavljeno na objekat,
ali svakako taj podatak imaju u Elektroprivredi. To je potrebno kako bi se
uporedili brojevi plombi koje su tada postavljene na brojilu sa brojevima
plombi koje su prilikom kontrole od 10.03.2010. godine zajedno sa brojilom
skinute. Na taj način će se utvrditi da on nije skidao niti mijenjao plombe, a
isto je i konstatovano na zapisniku o kontroli mjernog mjesta od 10.03.2010.
godine kada su kontrolu vršili V. S., tadašnji šef ekspoziture EP u Sutomoru,
te radnici R. A. i R. V. Tada je na zapisniku konstatovano da po vizuelnom
pregledu plombe su ispravne. Što se tiče sporne treće faze od strane
službenika je konstatovano da ona postoji, da je uredno prikopčana i da je
niko nije dirao. Od strane istih je tada prvi put saznao da ta treća faza ne
mjeri utrošenu električnu energiju i da ne postoji na displeju brojila. Zbog
čega ta faza nije funkcionisala kako treba njemu nije poznato, ali svakako
nije zbog toga što je on ili bilo ko drugi dirao nešto vezano za brojilo, jer
on nije električar i u isto se ne razumije. Smatra da je veoma bitno da su
radnici kada su skinuli brojilo i otvorili ga ustanovili da je u njemu sve
uredu odnosno da je svaka faza prikopčana kako treba, a to će svakako svojim
iskazima i potvrditi. Kada su ustanovili nepravilnost prvo su skinuli plombe i
cijelo brojilo. Odmah je na njegovo mjesto postavljeno novo brojilo. Na
glavnom pretresu je dodao da u restoranu postoje dva električna brojila.
Brojila se nalaze u jednom ormariću unutar restorana. Dana kada je izvršena
kontrola izvršena je kontrola oba brojila. Brojilo koje je predmet ovog
postupka je zamijenjeno 16.01.2008. godine od strane radnika ED u Baru i za to
brojilo on posjeduje potvrdu. Prilikom izvršene kontrole njemu je saopšteno da
je brojilo neispravno na način što mu je neispravna L 3 faza. Kako je on
razumio radnike distribucije na tom brojilu koje je inače digitalno na
displeju se očitavaju faze koje su u funkciji, a na ovom displeju nije se
očitavala ta L 3 faza i nakon toga je brojilo skinuto i istog dana je
postavljeno novo brojilo. Navodi i to je on u restoranu u vrijeme kada je
izvršena kontrola imao električnu energiju po svim fazama, dakle i po fazi za
koju su mu oni naveli da je L 3 faza. Staro brojilo je odnijeto, ne zna gdje.
U njegovom prisustvu to brojilo nije otvarano. Na njegovo insistiranje da se
izvrši pregled plombi radnici Elektrodistribucije su mu saopštili da se
vizuelnim pregledom plombi vidi da su iste ispravne. Što se desilo sa brojilom
nakon što je odnijeto iz njegovog restorana on nema nikakva saznanja sve dok
nije dobio poziv za saslušanje u prethodnom postupku.
U dokaznom postupku saslušani su ovlašćeni predstavnik oštećenog preduzeća JP
Elektroprivreda Crne Gore AD Nikšić, Elektrodistribucija u Baru P.D., svjedoci
V. S., R. A. i M. S., pročitani su : zapisnik ED Bar br. 16086 o kontroli
mjernog mjesta od 10.03.2010. godine, izvještaj Zavoda za metrologiju o
ispitivanju originalnosti živoga i ispravnosti rada brojila električne
energije br.03-660-4 od 27.08.2010. godine, nalaz i mišljenje sudskog vještaka
elektro struke R.L. od 7.11.2011. godine, izvod iz kaznene evidencije na ime
okrivljenog UP PJ Bar br.24-03/3-545/11-7797/2 od 7.12.2011. godine, izvještaj
Zavoda za metrologiju br. 02-924/2 od 8.05.2012. godine, nalaz i mišljenje
sudskog vještaka elektro struke Rista Lekića od 16.07.2011. godine, saslušan
je vještak elektro struke R.L. na glavnim pretresima dana 13.06.2012. godine i
17.07.2012. godine, pročitani su izvještaj Zavod za metrologiju br. 02-1262/3
od 18.06.2012. godine i izvještaj o vještačenju br. 3996-1/12 od 26.09.2012.
godine Forenzičkog centra u Danilovgradu.
Ovlašćeni predstavnik oštećenog preduzeća JP Elektroprivreda Crne Gore AD
Nikšić, Elektrodistribucija u Baru P. D. je izjavila da se pridružuje
krivičnom gonjenju i da postavlja imovinsko pravni zahtjev u iznosu od
5,947,78 €.
Svjedok V. S. je izjavio da je sa kolegama R. V.i R. A. vršio kontrolu mjernog
mjesta kod potrošača P. A. tačnije na njegovom poslovnom objektu u restoranu
»I.« u Sutomoru. Tom prilikom su konstatovali da je napajanje mjernog uređaja
uredno tj. da sve tri faze dolaze na priključni klember strujomjera i izlaze
iz istog, ali brojilo po L3 fazi nije registrovalo električnu energiju. U
momentu kontrole sve plombe kako državne tako i distributivne su bile
prisutne, a brojilo su morali demontirati radi dobijanja atesta od nadležne
institucije kako bi se neregistrovana električna energija po L3 fazi mogla
obračunati. Na glavnom pretresu je dodao da je kontrola u restoranu izvršena
na osnovu obavještenja čitača utroška električne energije koji ga je
obavijestio da jedan mjerni sistem ne registruje električnu energiju. Kada su
u pitanju nova brojila kontroloru je olakšano da izvrši utvrđivanje bilo kakve
neispravnosti jer postoji displej na kome se očitava sve što je potrebno za
rad brojila tako da se može utvrditi da li je u pitanju neispravnost neke
faze, da li je u pitanju problem sa naponom i tome slično. Vizuelnim pregledom
predmetnog brojila su utvrdili da takozvana L3 lampica nije u funkciji,
odnosno da ne radi što je značilo da se ne registruje potrošnja električne
energije u toj fazi. Oni su takođe pregledali dvije državne plombe koje su od
olova i konstatovali da se vizuelnim pregledom utvrđuje da su iste ispravne, a
tom prilikom su izvršili pregled i plastične plombe br.003732 konstatovali su
da je ista ispravna i iz tog razloga brojilo nije otvarano. Na osnovu svega
navedenog došli su do zaključka da postoji neispravnost brojila i da iste
treba zamijeniti i staviti novo brojilo. Tačnije oni su konstatovali da je u
pitanju tehnička neispravnost i da ništa ne ukazuje da je u pitanju neka
nezakonita radnja. Zapisnik o kontroli mjernog mjesta on je sačinio, uvidom u
taj zapisnik utvrđuje da je zapisnik sačinio crnom hemijskom, a da su broj
brojila i brojevi spornih plombi upisani drugom hemijskom od strane drugog
lica. Njemu se dešavalo da prilikom sačinjavanja zapisnika propusti da navede
sve oznake i praktikovali su da se to naknadno upiše. Iz dugogodišnje prakse
dešavalo se da se spoljašnjim djelovanjem utiče na rad tih digitalnih brojila,
ali u takvim slučajevima bilo bi uočljivo i da su državne plombe oštećene, a u
konkretnom slučaju ništa nije ukazivalo da su državne plombe na bilo koji
način dirane. Ta nova digitalna brojila su i uvedena u cilju veće sigurnosti i
onemogućavanja spoljašnjeg djelovanja na njih. Koliko se sjeća istog dana kada
ga je čitač obavijestio da je uočena neispravnost na brojilu u restoranu »I.«
oni su izašli da izvrše pregled. Ukoliko se pregledom brojila nedvosmisleno
utvrdi da je došlo do neovlašćenog preuzimanja električne energije oni su
ovlašćeni da isključe taj objekat sa elektromreže, osim u slučaju kada vlasnik
ili korisnik mjernog mjesta to ne dozvoljava. Kao što je već rekao u ovom
slučaju jedino što su mogli zaključiti jeste da je bila tehnička neispravnost
i iz tog razloga su odmah stavili novo brojilo što znači da nisu isključivali
objekat sa elektromreže.
Svjedok R. A. je izjavio da je zaposlen u Elektroprivredi Crne Gore,
Elektrodistribucija Sutomore. Kada je u pitanju restoran »Izvor« vlasništvo P.
A., nekih mjesec dana prije izvršene kontrole on je na tom terenu obavljao
dužnost čitača utroška električne energije. Moguće da je u dva navrata
konstatovao potrošnju. S obzirom da u restoranu postoji više električnih
brojila njemu je P. A. donosio jedno pisano obavještenje na kome je stajalo
koliko je stanje više i niže tarife i na osnovu toga je obračunavana utrošena
električna energija. Dana 10.03.2000. godine on je bio u ekipi koja je vršila
kontrolu na brojilima u restoranu, u pitanju je redovna kontrola i prilikom
kontrole su zapazili jednu neispravnost na digitalnom brojilu, a u pitanju je
jedno od dva brojila u restoranu. Naime, na svakom digitalnom brojilu na
displeju očitava se koje faze su u funkciji i iste su označene oznakama L1 ,
L2 i L3, s obzirom da postoje tri faze. Vizuelnim pregledom brojila
primijetili su da je L3 faza isključena nakon čega su pristupili pregledu
brojila. Prethodno su izvršili pregled plombi koje se nalaze na brojilu, u
pitanju su državne i elektrodistributivna plomba, i tom prilikom konstatovali
da na plombama nema nikakve neispravnosti. Nakon toga pristupili su otvaranju
brojila i vidjeli da sve tri faze dolaze do brojila i da ni u tom dijelu nema
neispravnosti, i s obzirom da L3 faza nije funkcionisala na displeju oni su po
propisima morali da skinu brojilo, što su i uradili, odmah nakon toga su
postavili novo brojilo, a brojilo koje su skinuli su uputili u Zavod za
Metrologiju u cilju utvrđivanja njegovog stanja. Misli da je zapisnik pismeno
sačinio kolega V. S., a on je zapisnik potpisao. Precizirao je iskaz i naveo
da su izvršili provjeru napona sve tri faze i utvrdili da su sve tri faze pod
naponom. S obzirom da je energija prolazila kroz uređaj, a da samo nije na
displeju očitavana L3 faza oni su konstatovali da se radi o kvaru uređaja.
Kvarovi na digitalnim brojilima se dešavaju zbog nestanaka i dolazaka
električne energije, dešava se da se poremeti stanje na displeju, da se
potpuno izgube podaci na displeju, a do toga može doći usled grmljavine
odnosno jakog električnog pražnjenja koje se tom prilikom događa.
Svjedok M. S.je izjavio da poznaje P. A. i zna da je on vlasnik restorana
»I.«, ali nekih detalja koji se odnose na kontrole u tom objektu on se ne može
sjetiti jer već 3 godine ne radi u Sutomoru. Nakon što mu je pokazana potvrda
o zamjeni brojila može samo da navede da su u vrijeme koje je navedeno kao
datum kontrole imali nalog od preduzeća da uvijek u situacijama kada su u
pitanju poslovni objekti postavljaju nova digitalna brojila marke Landis, što
je urađeno i u ovom slučaju. U potvrdi on je greškom napisao broj brojila, a
da ne bi došlo do nečitkog ispravljanja brojila on je prekrižio cijeli broj i
iznad toga napisao broj. On se ne može sjetiti da li su sve oznake faza i to
L1, L2 i L3 bile na displeju. Kao što je već rekao ovdje se radilo o zamjeni
brojila zbog postavljanja novog digitalnog brojila, a to je bio jedini razlog
zamjene i prije toga nije bilo nikakvih primjedbi na potrošnju električne
energije od strane P. A. Staro brojilo su predali u poslovnici u Sutomoru. Što
se dalje radilo sa tim brojilima njemu nije poznato.
Iz zapisnika ED Bar br. 16086 o kontroli mjernog mjesta od 10.03.2010. godine
utvrđeno je da je kontrolom mjernog mjesta ustanovljeno da na displeju brojilo
ne pokazuje L3 fazu iako do priključne kutije na brojilu dolaze sve tri faze.
Brojilo se demontira radi provjere ispravnosti (atesta). Vizuelnim pregledom
ustanovljeno je da su plombe ED Bar 073732 i 073733 ispravne.
U izvještaju Zavoda za metrologiju o ispitivanju originalnosti živoga i
ispravnosti rada brojila električne energije br.03-660-4 od 27.08.2010. godine
navedeno je: ispitivanjem je utvrđeno da brojilo ne ispunjava propisane
metrološke zahtjeve jer su na njemu postavljeni falsifikovani žigovi, a
brojilo ne registruje utrošenu energiju na trećoj fazi T. Na displeju se
očitava i kod greške brojila F02040001, koji prema uputstvu proizvođača
ukazuje na nemogućnost čitanja upisa podataka, što za posledicu ima netačnost
podataka u brojilu i mogućnost gubitka podataka sa brojila te se brojilo
smatra neispravnim i mora se povući sa mreže.
Vještak elektro struke R. L. je u nalazu i mišljenju od 7.11.2011. godine
naveo da je u Restoranu »„I.«, koji se nalazi u ulici Iva Novakovića bb u
Sutomoru, neovlašćeno preuzimana neregistrovana električna energija preko
brojila električne energije, marke Landis & Gyr broj 89688368, na sledeći
način. Nakon raskidanja državnih plombi i skidanja poklopca brojila,
najvjerovatnije je mehanički djelovano na mjerni sistem brojila tako, da se
električna energija, preuzeta preko faze L3, nije više registrovala. Nakon
raskidanja državnih plombi i skidanja poklopca brojila, moglo se uticati i na
mjerni sistem ostale dvije faze. Poklopac brojila je vraćen i umjesto
originalnih državnih plombi postavljene su falsifikovane. Mišljenje je
formirao na osnovu podataka i činjenica navedenih u Zapisniku o kontroli
mjernog mjesta broj 16086 od 10.03.2010. godine, kojeg su sačinili i u ime ED
- Bar potpisali V. M., R. V. i R. A., a tačnost podataka navedenih u
zapisniku, svojim potpisom na zapisnik, potvrdio prisutni vlasnik restorana A.
P., izvještaja o ispitivanju originalnosti žigova i ispravnosti rada brojila
električne energije Zavoda za metrologiju Crne Gore broj 03-660/3-4 od
27.08.2010. godine. Prema mišljenju vještaka, vrijednost neovlašćene potrošnje
iznosi 631,33 €.
Iz izvoda iz kaznene evidencije na ime okrivljenog UP PJ Bar
br.24-03/3-545/11-7797/2 od 7.12.2011. godine utvrđeno je da okrivljeni nije
osuđivan.
Iz izvještaja Zavoda za metrologiju br. 02-924/2 od 8.05.2012. godine utvrđeno
je da se brojilo nalazi u Elektroprivredi Crne Gore, a da su žigovi ostali u
stanju u kome su bili prije pregleda.
Iz nalaza i mišljenja sudskog vještaka elektro struke R. L. od 16.07.2011.
godine utvrđeno je da vještak nakon detaljnog pregleda predmetnog brojila
vještak nije uspio utvrditi u čemu se sastoji neispravnost brojila po fazi T1,
jer ni na brojilu, ni u brojilu ne postoje vidna mehanička oštećenja. Kako
mjerni sistem brojila čini sklop elektronskih komponenti predlaže da se za
utvrđivanje nepravilnosti na brojilu angažuje vještak slabe struje ili
ovlašćeni servis ta predmetnu marku brojila.
Vještak elektro struke R. L. je na glavnom pretresu dana 13.06.2012. godine
izjavio da je u nalazu i mišljenju koji je dostavio ovom sudu naveo da je u
restoranu I. neovlašćeno preuzimala električna energija. Slijedeći navode
Zavoda za metrologiju da su žigovi postavljeni na brojilu falsifikati dolazi
se do pretpostavke da ako brojilo ne registruje potrošnju električne energije
na jednoj fazi da je to posledica skidanja originalnih žigova, otvaranja
brojila, djelovanja na mjerni instrument u cilju onemogućavanja registrovanja
potrošnje električne energije, a nakon toga vraćanje poklopca i vraćanje
falsifikovanog žiga. Iz izvještaja zavoda za metrologiju ne može se na
nesumnjiv način utvrditi u čemu se sastoji neispravnost na mjernom uređaju.
Na glavnom pretresu dana 17.07.2012. godine izjavio je da je sudu dostavio
nalaz i mišljenje u pisanoj formi. Sudu takođe pokazuje predmetno brojilo iz
koga se može vidjeti da na plombama kojima je zaštićeno brojilo, a radi se o
dvije olovne plombe, ne postoje nikakva vidljiva oštećenja i vidi se da su
plombe plombirane specijalnim kliještima, a da su kroz plombe provučene
metalne žice i to jedna deblja i jedna tanja žica koja je spiralno omotana oko
nje. Nakon što se otvori brojilo ne vide se nikakva oštećenja na istom, tako
da na to brojilo nije mehanički djelovano. On je u cilju upoređenja donio i
drugo brojilo br.88843426 za koje je takođe Zavod za metrologiju konstatovao
da brojilo na displeju ne pokazuje fazu T ( L1) i da su plombe falsifikovane.
Vidljivo je da su olovne plombe i oznake na njima na brojilu koje je predmet
ovog postupka veće od plombi br.88843426, a na štampanoj ploči tog drugog
brojila vidi se da je jedan provodnik prekinut i na taj na čin onemogućeno da
se na toj fazi evidentira potrošnja električne energije.
Iz izvještaja Zavod za metrologiju br. 02-1262/3 od 18.06.2012. godine
utvrđeno je da je taj Zavod pripremio otisak nespornog žiga 1-11;07za potrebe
vještačenja, a kada je u pitanju žig naljepnica kod nje postoji samo jedan
original koji je postavljen na tijelu brojila i ima samo informativnu ulogu, a
ne zaštitnu kao olovne.
Iz izvještaja o vještačenju br. 3996-1/12 od 26.09.2012. godine Forenzičkog
centra u Danilovgradu utvrđeno je da je komparativnim uklapanjem na stereo
mikroskopu marke »Leica DMC« originalnih - nespornih i spornih olovnih žigova
koji su skinuti sa navedenog brojila, kako po opštim označenjima, utvrđena je
međusobna podudarnost sa obje strane. Na osnovu gore navedenog trasološkog
vještačenja, konstatuje se da su dostavljeni nesporni i sporni olovni žig
autentični.
Ocjenom izvedenih dokaza nije dokazano da je okrivljeni učinio krivična djela
koja su mu stavljena na teret. Okrivljeni u svojoj odbrani ne priznaje da je
učinio krivična djela.
U postupku je utvrđeno da su radnici Elektrodistribucije u Baru dana
10.03.2010. godine, izvršili zamjenu brojila u restoranu „I.“ u Sutomoru,
vlasništvo okrivljenog. Prethodno je prilikom čitanja potrošnje električne
energije utvrđeno da na displeju brojila nije bila označena L3 faza. Radnici
koji su vršili kontrolu su konstatovali da se brojilo demontira radi provjere
ispravnosti (atesta), a vizuelnim pregledom ustanovljeno je da su plombe ED
Bar 073732 i 073733 ispravne. Sadržina zapisnika o izvršenoj kontroli
potvrđena je iskazima svjedoka V. S., R. A. i M. S., koji su u bitnom saglasno
opisali svoje postupanje prilikom zamjene brojila. Sud je iskaze svjedoka
cijenio kao jasne i objektivne.
Nakon zamjene brojila, brojilo marke »Landis&Gyr« fab. br.89688368, koje je
skinuto iz restorana upućeno je u Zavod za metrologiju, koji je prilikom
pregleda brojila, koje nije otvarano u cilju provjeravanja ispravnosti,
konstatovao da se na brojilu nalaze falsifikovani žigovi, a da brojilo ne
registruje utrošenu energiju na trećoj fazi T, da se na displeju očitava i kod
greške brojila F02040001, koji prema uputstvu proizvođača ukazuje na
nemogućnost čitanja upisa podataka, što za posledicu ima netačnost podataka u
brojilu i mogućnost gubitka podataka sa brojila te se brojilo smatra
neispravnim i mora se povući sa mreže.
Nakon pokretanja krivičnog postupka sprovedeno je vještačenje putem vještaka
elektro struke. Vještak R. L. je u nalazu i mišljenju od 7.11.2011. godine
naveo da je u restoranu neovlašćeno preuzimana neregistrovana električna
energija na način što je najvjerovatnije mehanički djelovano na mjerni sistem
brojila tako da se električna energija, preuzeta preko faze L3, nije više
registrovala. Vještak je navedeno mišljenje zasnovao na pismenim dokazima i
izvještaju Zavoda za metrologiju, navodeći da prilikom vještačenja nije imao
na uvid predmetno brojilo, pa sud nalaz i mišljenje vještaka u ovoj fazi
postupka nije prihvatio kao osnovan, jer vještak nije izvršio pregled brojila.
Optužni predlog je zasnovan na izvještaju Zavoda za metrologiju od 27.08.2010.
godine. Kao što je već navedeno u navedenom izvještaju je navedeno da su na
predmetnom brojilu postavljeni falsifikovani žigovi. U izvještaju nije
navedeno kojom metodologijom je to utvrđeno. Provjeravajući iskaze svjedoka V.
i R. da im prilikom zamjene brojila ništa nije ukazivalo da je preko
predmetnog brojila neovlašćeno preuzimana neregistrovana električna energija i
da žigovi koji su se nalazili na brojilu nisu bili oštećeni, sud je donio
naredbu da se sprovede vještačenje koje je provjereno Forenzičkom centru, koji
centar je u nalazu i mišljenju naveo da su sporni žigovi koji su dostavljeni
na vještačenje i nesporni koji su dostavljeni od Forenzičkog centra
autentični. Nalaz i mišljenje Forenzičkog centra potvrđuje iskaze svjedoka u
pogledu ispravnosti žigova i izvještaj Zavoda za metrologiju čini neosnovanim.
Kod nesporno utvrđene činjenice koja se odnosi na autentičnost žigova na
brojilu, očigledno je da ni drugi dio optužnog predloga koji se odnosi na
krivično djelo krađa nije osnovan jer da bi se moglo učiniti krivično djelo na
način predstavljen u dispozitivu, bilo bi potrebno oštetiti žigove koji se na
brojilo postavljaju radu zaštite od neovlašćenog otvaranja, a kako žigovi nisu
oštećeni, nije ni bilo neovlašćenog otvaranja, kako je navedeno u optužnom
predlogu.
Sud je u toku postupka sproveo novo vještačenje putem vještaka elektro struke
R. L. koji je nakon otvaranja brojila naveo da nakon detaljnog pregleda
predmetnog brojila nije uspio utvrditi u čemu se sastoji neispravnost brojila
po fazi T1, jer ni na brojilu, ni u brojilu ne postoje vidna mehanička
oštećenja. Navedenim mišljenjem vještak potvrdio stav suda koji se odnosi na
neosnovanost optužnog predloga u odnosu na krivično djelo krađa.
Ni jedan izvedeni dokaz u toku postupka ne potvrđuje navode iz optužnog
predloga, jer se ni iz izvještaja Zavoda za metrologiju ne može izvesti
zaključak koji je naveden u optužnom predlogu, s obzirom da se u izvještaju
navodi da se brojilo smatra neispravnim i da se mora povući sa mreže, pri čemu
se ne navodi mehaničko djelovanje na mjerni sistem brojila.
Sud je kao neosnovan odbio predlog zastupnika optužbe da se u dopuni dokaznog
postupka angažuje vještak za slabu struju ili odgovarajući servis za
servisiranje brojila marke Landis, što je kao predlog naveo vještak elektro
struke i da se pozove predstavnik Zavoda za metrologiju koji će se izjasniti o
načinu utvrđivanja falsifikovanih žigova imajući u vidu bitnu razliku
izvještaja Zavoda i nalaza Forenzičkog centra. Već je navedeno da je nalaz i
mišljenje Forenzičkog centra jasan u tolikoj mjeri da ne ostavlja nikakvu
sumnju u pogledu autentičnosti predmetnih žigova i da u tom dijelu nema osnova
za izvođenje drugih dokaza. Kada je u pitanju drugi predlog sud je isti odbio
cijeneći da vještak elektro struke prilikom pregleda brojila nije konstatovao
da u brojilu postoje oštećenja, koja su navedena u optužnom predlogu, pa je
ocijenjeno je da bi dodatnim vještačenjem sud samo utvrđivao u čemu se sastoji
neispravnost brojila koja nema veze sa djelovanjem ljudskog faktora, što je za
krivicu okrivljenog irelevantno.
Imajući u vidu naprijed navedeno donijeta je presuda kojom se okrivljeni
oslobađa od optužbe na osnovu čl. 373. tč. 2 ZKP.
Na osnovu čl. 239 st. 3 ZKP oštećena JP Elektroprivreda Crne Gore AD Nikšić,
Elektrodistribucija u Baru je radi ostvarivanja imovinskopravnog zahtjeva
upućena na parnični postupak, jer je sud donio presudu kojom je okrivljeni
oslobođen od optužbe.
Odluka o troškovima krivičnog postupka zasniva se na odredbi čl. 230. st.1
ZKP, zbog čega troškovi krivičnog postupka padaju na teret budžetskih
sredstava suda.
Na osnovu izloženog odlučeno je kao u izreci presude.
OSNOVNI SUD U BARU
Dana 24.10.2012. godine
ZAPISNIČAR, S U D I J A
M. M. G. Š.
PRAVNA POUKA:Protiv ove presude može se
izjaviti žalba Višem sudu u Podgorici u roku od
8 dana od dana prijema pismenog otpravka.
Žalba se predaje ovom sudu u dva primjerka.
DNA:- 1 x ODT
- 1 x okrivljenom
- braniocu
- 1 x oštećenom preduzeću
- u spise