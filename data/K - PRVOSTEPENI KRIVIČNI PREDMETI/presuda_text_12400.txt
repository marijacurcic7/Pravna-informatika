K. broj 164/11
U IME CRNE GORE
OSNOVNI SUD U BARU, kao prvostepeni krivični, sudija Goran Šćepanović, kao
sudija pojedinac, sa zapisničarom Milijanom Minić, u krivičnom predmetu
optuženog B. R., zbog produženog krivičnog djela prevara iz čl. 244. st. 3. u
vezi st.1. i čl. 49 Krivičnog zakonika, po optužnici Osnovnog tužilaštva u
Baru Kt.br. 522/08 od 27.04.2010. godine, nakon održanog glavnog javnog
pretresa u prisustvu zamjenika Osnovnog državnog tužioca u Baru I. R. i
optuženog, dana 03.04.2012. godine donio je, a dana 05.04.2012. godine, javno
dana objavio,
P R E S U D U
Optuženi B. R. JMBG ..., od oca S. i majke R. rođene M., rođen ... godine u
B., S. Bar, državljanin Crne Gore, radnik, otac troje maloljetne djece,
završio osnovnu školu, zaposlen u JP »Komunalne djelatnosti« u Baru, srednjeg
imovnog stanja, neosuđivan;
K r i v j e
Što je :
U toku septembra mjeseca 2006. godine u Baru, pribavio lažne isprave
-administrativne zabrane na lična primanja žiranata i takve isprave
upotrijebio kao prave, na način što je isprave - administrativne zabrane na
ime oštećenih i to: P. M. koju ispravu nije potpisao oštećeni i koja isprava
nije ovjerena u Fondu PIO, administrativnu zabranu na ime oštećenog K. Š. koju
nije potpisao oštećeni i koja nije ovjerena u JPK „Komunalno Nikšić“,
administrativnu zabranu na ime S. A. koju nije potpisao oštećeni i koja nije
ovjerena u JP „Čistoća“ Podgorica, administrativne zabrane i izjave za žirante
u kojima je u rubrici ime nosioca kredita bilo upisano B. R., upotrijebio u
postupku zaključenja ugovora o kreditu kod »Oportuniti banke« koji je podigao
na svoje ime br. LD 0626100071 od 18.09.2006. godine na iznos od 9.000 € i ako
je optuženi B. R. znao da mu oštećeni nisu žiranti, a kod unaprijed stvorene
namjere da kredit za koji se obavezao da vrati u ugovorenom roku, nikada ne
vrati, kao prave, dovodeći u zabludu ovlašćeno službeno lice, agenta za kredit
u »Oportunity banci« u Baru da na štetu imovine lica označenih u ispravama kao
žiranti, odobre kredit u navedenom iznosu, da bi nakon toga banka, zbog
neispunjenja ugovornih obaveza - vraćanja kredita, od sredstava oštećenih
žiranata kao solidarnih dužnika, realizovala naplatu svojih dospjelih
potraživanja, pa je optuženi lažnim prikazivanjem činjenica sebi pribavio
protivpravnu imovinsku korist u iznosu od 9.000 €, a pričinio štetu oštećenom
P. M. u iznosu od 1.750 €, oštećenom K. Š. u iznosu od 2.700 € i oštećenom S.
A. 130,00 €;
- čime je učinio produženo krivično djelo - prevara iz čl. 244. st. 3. u vezi
st.1. i čl. 49 Krivičnog zakonika.
Pa ga su primjenom čl. 4, 32, 36 i 42 Krivičnog zakonika i čl. 369, 370 i 374
ZKP-a,
O S U Đ U J E
Na kaznu zatvora u trajanju od 1 (jedne) godine.
Optuženi je dužan da na ime imovinsko pravnog zahtjeva u vidu naknade štete
oštećenom P. M. isplati iznos od 1.900,00 €, a K. Š. iznos od 3.960,00 €.
Optuženi je dužan da plati troškove krivičnog postupka u iznosu od 950,00 €, u
roku od 15 dana od dana pravosnažnosti, pod prijetnjom izvršenja.
O b r a z l o ž e n j e
Optužnicom Osnovnog tužioca u Baru Kt.br. 522/08 od 27.04.2010. godine, koja
je precizirana na glavnom pretresu u pogledu činjeničnog opisa i pravne
kvalifikacije stavljeno je na teret optuženom da je učinio krivično djelo
prevara iz čl. 244. st. 3. u vezi st.1. Krivičnog zakonika u sticaju sa
produženim krivičnim djelom falsifikovanje isprave iz čl. 412. st. 2. u vezi
st.1. u vezi čl 49 Krivičnog zakonika.
Optuženi je u svojoj odbrani izjavio da je kod njega došao B.E. kojeg poznaje
od ranije jer mu je komšija u S. B. i donio mu papire - administrativne
zabrane koje su glasile na ime Č. S. i P. M., i pitao ga može li da podigne
kredit za njega od 2.000 do 3.000 €, ne sjeća se tačno. Objasnio mu je da on
ne može da podigne je taj kredit na svoje ime jer je već imao neki kredit. Te
administrativne zabrane su bile ovjerene i potpisane. On je prihvatio i rekao
da će podići kredit, odnosno da će predati papire banci. Dogovor je bio da
kada on podigne kredit da mu te pare da, a da će on da vraća rate mjesečno. On
nije išao uopšte u banku da predaje te papire, jer nije imao vremena, radio
je. Jednog dana je pošao u tazbinu, u Podgorici, i kod njih je sreo S. A. On
ga je zamolio da ako može da i za njega podigne kredit u iznosu od 3.000 €.
Tog dana A. mu je dao papire -administrativne zabrane i to na njegovo ime i na
ime njegove snahe Đ. S.. Dogovor je bio sa njim isti kao i sa B., odnosno da
on podigne kredit, da im on da pare, a da oni plaćaju rate. Međutim, pošto su
njihov plate bile male, za taj iznos od 3.000 € je bio potreban još jedan
žirant. U tom slučaju su žiranti trebali da budu S. A. i Đ., on da bude
nosilac kredita i morali su pronaći još jednog žiranta. Uzeo je papire i rekao
da će pokušati da uzme kredit. Dok je bio u tazbini u Podgorici došao je i I.
A. iz Podgorice, i zamolio ga može li da uzme kredit za njega u iznosu od 1000
€. I. mu je dao administrativne zabrane za K. Š., i to kopija lične karte koja
je bila ovjerena. Pristao je da sastavi sve te papire i da uzme 4.000 € za S.
i za A. Došao je u Bar, kod E. B., objasnio mu da ima žirante, odnosno lica za
koja treba da podigne kredit, i pitao ga hoće li sve to zajedno da preda
papire i da traži jedan veliki kredit. Sve te zabrane kada su njemu bile
predate već su bile ovjerene od strane preduzeća gdje su radili žiranti ili od
strane Fonda PIO. Pošao je „Oportyniti banku“, radnik je izračunao da može da
podigne 9.000 € i onda je zaključen ugovor o kreditu između banke kao davaoca
kredita i njega kao korisnika kredita. Misli da je rok otplate tog kredita bio
3 godine. Prilikom sklapanja ugovora, on je banci predao svoju ličnu kartu sve
administrativne zabrane za žirante : P. M., K. Š., Č. S., S. A. i S. Đ. Oni su
mu obezbijedili i kopije ličnih karata i ovjerene izjave i administrativne
zabrane i svi oni su u stvari bili korisnici kredita, a on je trebao samo da
bude kao nosilac tog kredita. Kada je podigao iznos od 9.000 €, podijelio je i
to 2.000 € B. E., S. A. 3.000 €, I. A. 1.000 € i jednom svom drugu M. Lj.
2.000 € i jednoj L. čije prezime ne zna iznos od 1.000 €. Njima je dao taj
novac, jer je bilo ostalo viška para od kredita i sa njima se dogovorio da i
oni plaćaju kredit. On od svega toga nije imao nikakvu korist. Jedino ga je M.
častio 100 € za tu uslugu. Jedno vrijeme su sva ta lica plaćala kredite,
međutim, kasnije su prestali i to prvo B. E. Onda je dolazila opomena S.od
stane banke da trebaju da plaćaju kredit, pa je on platio jednu ili dvije rate
banci da mu banka ne bi pravila probleme, i onda je prestao da plaća jer su
žiranti prestali da njemu daju pare za rate. On ih je upozoravao, međutim, oni
su prestali da plaćaju. Prema tome, sve administrativne zabrane je dobio od
tih lica koje je on naveo i nije znao da su one lažne. Sigurno zna da je
administrativna zabrana na ime Č.S., koja je penzioner ovjerena od Fonda PIO
jer mu je njen sin dobar drug. Na glavnom pretresu je dodao da od žiranata
čiji su mu papiri dostavljeni on je poznavao samo P. M., a u administrativnim
zabranama i izjavama žiranata vidio je da su iste potpisane i ovjerene kako je
propisano. On nije pitao lica koja su mu donosila administrativne zabrane i
izjave ko su ti žiranti, a nije se pitao zbog čega su žiranti pristajali da
budu žiranti licima koja nisu mogla da budu nosioci kredita. Njega su za
podizanje kredita, tačnije da bude nosilac zamolili B. E. koji živi u S. B. i
ako ga oko godinu dana nije vidio, A. I. koji živi u Podgorici na adresi Vrela
Ribnička i S. A. koji je njemu donio administrativne zabrane i izjave na svoje
ime i na ime svoje snahe Đ. S. i zamolio ga je da on bude nosilac kredita. S.
A. je nakon tog događaja umro. Takođe, je on bio nosilac kredita za M. Lj.i za
jednu osobu koja se zove L. čije podatke ne zna. On je pristao da bude nosilac
kredita za L., i ako ne zna njene podatke jer je ona iz Podgorice komšinica
njegove supruge. Ni jednu administrativnu zabranu ili izjavu žiranta nije on
potpisao, već su mu lica kojima je pristao da bude nosilac kredita donosila
administrativne zabrane i izjave koje su već bile ovjerene. Njemu je B. E.
rekao da je S. M. njegov zet, a on je nakon ovog događaja čuo da je M. B.
predao izjavu žiranta na ime P. i Č. S. B. E. poznaje od djetinjstva, bili su
i komšije.
U dokaznom postupku saslušani su svjedoci oštećeni P.M., K. Š. i Č. S.,
svjedoci K. Z., M. S., A. I., pročitani su : ugovor o kreditu br.
LD06261/00071 od 18.09.2006. godine, plan otplate kredita od 18.09.2006.
godine, prijava za poljoprivredni kredit od 18.09.2006. godine,
administrativna zabrana na penziju na ime P.M. sa datumom ovjere 4.09.2006.
godine, izjava za žirante na ime P. M. za korisnika kredita B. R., izjava za
žirante i administrativna zabrana koja glasi na ime K. Š., izjava za žirante i
administrativna zabrana koja glasi na ime S.A., administrativna zabrana na
penziju i izjava na ime S.Đ. sa datumom ovjere 12.09.2006. godine, dopis
vještaka grafologa N. V. od 2.09.2009. godine, dopis Erste banke od
12.10.2009. godine, nalaz i mišljenje vještaka grafološke struke V. N. br.
74/09 od 14.11.2009. godine, dopis JPP Komunalno Nikšić u Nikšiću br. 408 od
4.02.2009. godine, dopis Fond PIO PO Bar br. 05-107 od 12.02.2009. godine,
izvod iz kaznene evidencije na ime optuženog PJ Bar br.24-03/3-245/10-4498/2
od 23.06.2010. godine, dopis Fond PIO PO Bar br.05-90/2 od 2.07.2009. godine,
izvod iz MK umrlih na ime S. A. SO Podgorica br. 256210 od 8.09.2010. godine,
nalaz i mišljenje vještaka grafološke struke J. Z. br. 12/11 od 27.01.2011.
godine, nalaz i mišljenje vještaka grafološke struke J. Z. br.13/11 od
27.01.2011. godine, dopis Erste banke Filijala Bar br. 205/11 od 7.03.2011.
godine, dopis JP „Čistoća“ Podgorica broj 721 od 04.02.2009. godine, dopuna
nalaza i mišljenja sudskog vještaka grafologa J. Z. br. 513/11 od 9.12.2011.
godine, dopis Erste banke br. 97/12 od 17.01.2012. godine, nalaz i mišljenje
vještaka grafologa J. Z. br. 36/12 od 1.03.2012. godine, nalaz i mišljenje
vještaka grafologa J. Z. br. 33/12 od 1.03.2012. godine, nalaz i mišljenje
vještaka grafologa J. Z. br. 34/12 od 1.03.2012. godine, nalaz i mišljenje
vještaka grafologa J.Z.br. 35/12 od 1.03.2012. godine.
Oštećeni P. M. je izjavio da njemu prije 9 mjeseci počeo da se odbija neki
kredit. Nije znao o čemu se radi. Misli da je dobio od suda neko rješenja da
mu se odbija od penzije na ime kredita iznos od 50,00 €. Pošao je u
„Oportunity“ banku i tamo su mu rekli da je B. R. uzeo kredit od 9.000 €, a da
mu je on žirant i da postoje papiri. On tvrdi da nikakvu izjavu da hoće da
bude žirant B. R. nikada nije dao niti potpisao. Takođe, nije nikad išao u
Fond PIO da mu ovjere bilo kakvu administrativnu zabranu na penziju. U banci
su mu dali fotokopije navodne izjave koju je on potpisao i fotokopiju
administrativne zabrane gdje opet navodno stoji njegov potpis. On tvrdi da
nikad tako nešto nije potpisao. Prema tome to je sve falsifikat. Podaci
odnosno broj lične karte i JMBG su tačni. On B. R. poznaje kao njegovog
učenika, budući da je radio u školi „Srbija“ prije odlaska u penziju i ništa
kasnije o njemu nije znao sve dok nije došlo odo ove situacije kada je saznao
da je on na prevaran način podigao kredit gdje se on pojavljuje kao žirant.
Prema tome, on nikada nije dao pristanak za kredit, niti je potpisao bilo
kakvu izjavu i administrativnu zabranu na penziju za kredit na ime B. R. Na
dokumentima je ispisano ime M. P., međutim, on to nije potpisao i to apsolutno
nema nikakve veze sa njegovim potpisom. Ime B. E. mu sada ništa ne znači,
moguće je da to lice poznaje iz Bara, ali nije siguran, moguće je da mu je i
on bio učenik. Na glavnom pretresu je dodao da ne može da objasni kako je
kopija njegove lične karte došla u ruke nekog drugog. Nažalost on to ne može
da objasni ni sopstvenoj porodici i ako je on, a i njegova porodica žrtva
prevare. On nikada nije dao bilo kakav pristanak da nego podigne kredit na
njegovo ime, a osim toga, on nije potpisao ni izjavu žiranata ni
administrativne zabrane koje mu se pokazuju iz spisa predmeta. On je prije
ovog događaja u tri navrata bio žirant jednom čovjeku, koga zna po imenu S. M.
koji živi u Sutomoru, u pitanju je njegov prijatelj, u koga je on imao
povjerenje, ne može se sjetiti na koje iznose i ne zna da li je M. koga inače
zovu S. podigao odnosno iskoristio izjave žiranata za te kredite. Misli da je
on kredite trebao da podigne u organizaciji „Alter Modus“. Pridružio se
krivičnom gonjenju i postavio imovinsko pravno zahtjev u visini iznosa koji su
mu odbijeni od penzije na ime vraćanja kredita.
Svjedok oštećeni K. Š.je izjavio da je zaposlen u „Komunalnom preduzeću“ u
Nikšiću. Njemu ime B.R. ništa ne znači, on tog čovjeka ne poznaje. On nikada
nikakvu administrativnu zabranu nije potpisivao, niti je njegovo preduzeće
njemu ovjerilo administrativnu zabranu. I. A. je od šura njegovog brata,
jednog dana je došao kod njega i tražio mu da mu da njegovu ličnu kartu. Ne
može se tačno sjetiti kada je to bilo, moguće negdje 2006. godine, rekao mu je
da mu njegova lična karta treba da podigne 1.000,00 € kredita kod neke banke.
On mu je dao ličnu kartu, međutim on nikada nije potpisao nikakvu izjavu kao
žirant, niti u svojoj firmi, niti je u banci nešto potpisivao. I. mu nije
rekao što će da radi sa tim parama kada podigne kredit, niti da će mu dati
koji dinar od toga, već mu je samo rekao da će šest godina da radi za njega.
Nakon nekog vremena od kada I. dao ličnu kartu, počela je da stiže zabrana na
njegovu platu i da mu se skidaju rate za kredit po 115,00 €, neki put 119,00 i
on o svemu tome ima papire. Do sada mu ukupno sa plate skinuto 1.800,00 € i
još preko toga nešto sitno, ne zna tačno. Kada su počele pare da mu se skidaju
sa plate on je išao u Oportjuniti banku sa nekim muškarcem koji je davao pare
za kredit i on mu je rekao da su mu to uradili I. i B., a da će oni i dalje da
nastavljaju da mu skidaju pare od plate. On je nakon toga bio kod Irfana i
rekao mu da neće da mu da ništa para, već će da čeka suđenje pa će vidjeti
poslije. Tvrdi da na izjavi i administrativnoj zabrani od 12.09.2006. godine
nije njegov potpis. Plata mu je 200,00 i nešto € i kada mu se odbije taj
kredit ne ostane mu ni 100,00 € da primi, a ima osmoro djece. Po prodavnicama
i pijacama je dužan više od 1.000,00 €. Na glavnom pretresu je dodao da je on
dao ličnu kartu A. da podigne kredit od 1000 €, ali nije potpisao ni izjavu ni
administrativnu zabranu na osnovu kojih je odobren kredit i koje se nalaze u
spisima predmeta. Pridružio se krivičnom gonjenju i postavio je imovinsko
pravni zahtjev u visini iznosa rata koje su odbijene od njegovih plata.
Svedok oštećena Č. S. je izjavila da živi u naselju Stari Bar. B. R. poznaje
iz naselja. Ona nikada sa njim nije imala nikakav razgovor vezano za to da mu
bude žirant za kredit. Jednom prilikom kod nje je došao B. E. koga zna po
nadimku C. Ona je njega takođe poznavala iz naselja ali sa njim nikada nije
imala bližu komunikaciju i začudilo je kada je došao kod nje. Molio je da mu
bude žirant za jedan kredit koji će on podići, obećao je da će taj kredit
uredno vraćati, a da mu je kredit potreban da bi kupio prikolicu za kamion.
Zbog načina na koji je molio ona se sažalila i pristala da mu bude žirant i
tom prilikom nisu razgovarali o iznosu kredita. Ona je taj isti dan zajedno sa
B. otišla u fond PIO u Baru gdje je izvadila potrebne papire koji su bili
potrebni za žiriranje za kredit. Nije se mogla izjasniti kako se zovu ti
papiri koje je izvadila, ali zna da je izvadila sve što je potrebno da bi
mogla da bude žirant. Ona je te papire predala B. u ruke, a sigurna je da u
tim papirima nije pisalo ime nosioca kredita niti iznos kredita. Ona je za to
da je bila žirant B.R. saznala kada je primila penziju u iznosu od 40 € i kada
se u banci interesovala zbog čega joj je penzija umanjena, saopšteno joj je da
joj se odbija od penzije na ime kredita čiji je nosilac B.R. u iznosu koliko
joj se čini većem od 9.000 €. Dodaje i to da je njoj penzija nekoliko godina
smanjivana i to cijelih 5 godina, ali se ona za to zainteresovala tek kada je
primila iznos od 40 €, jer njena penzija iznosi 120 €, a imala je i svoje
kredite pa dugo vremena nije ni bila svjesna za koji kredit joj se umanjuje
penzija. ona B. nakon toga nije ni vidjela. Razgovarala je sa B. R. da on
jeste bio nosilac kredita, ali da je kredit podigao B. Nakon što joj je iz
spisa predmeta pokazana administrativna zabrana na penziju i izjava koja glasi
na njeno ime navela je da potpisi u tim ispravama nisu njeni potpisi. Njoj od
oduzetog novca niko nije vratio ništa, a nije ni tražila nikome, jer nije
imala kome. Pridružila se krivičnom gonjenju i postavila imovinsko pravni
zahtjev u iznosu koji odgovara novcu koji je oduzet od penzije, ali koji iznos
ne može precizirati.
Svjedok K. Z. je izjavio da je u predmetu B. R. postupio kao u svim ostalim
slučajevima odobravanja kredita u banci. Procedura se sastojala od
procesuiranja dostavljene dokumentacije od strane potencijalnog korisnika
kredita. Neophodno je bilo da klijent dostavi prijavu za kredit, ispunjenju i
potpisanu od njegove strane kao i administrativne zabrane i izjave žiranata.
Zabrane su morale biti ovjerene i potpisane od stane ovlašćenog lica firme, u
kojoj je žirant zaposlen ili od Fonda PIO ukoliko je žirant penzioner. Bila je
neophodna i neki validni dokument za žiranta, odnosno fotokopija lične karte
žiranta. Uvidom u operativni sistem banke je ustanovio da navedeni žiranti
mogu biti žiranti B. R. odnosno provjerom njihovog matičnog broja ustanovio je
da već nisu žiranti nekom drugom ili korisnici kredita. Prisustvo žiranta nije
bilo obavezno niti su to praktikovali. Provjerio je papire koje je dostavio B.
i ustanovio da može biti odobren kredit u navedenom iznosu. Onda su zaključili
kredit, s tim da je na samom ugovoru osim njegovog potpisa morao biti potpis
još jednog lica iz banke. Tako formirana kreditna dokumentacija je dostavljena
pravnoj službi banke, na eventualne dodatne provjere. Oni su u principu isti
dan odobravali kredit, moguće da je B. isti dan podigao novac u banci. Svaka
izjava i administrativna zabrana morala je biti ovjerena ili od strane
preduzeća u kome je žirant zaposlen ili od strane Fonda PIO ukoliko se radilo
o penzioneru.
Svjedok M. S. je izjavio da živi i radi u Sutomoru. P. M. je njegov prijatelj.
On mu je do sada 4 puta bio žirant, jednom njegovoj supruzi i on je sve te
kredite uredno vraćao. Novac od kredita je iskoristio za kupovinu alata jer je
po zanimanju parketar, a dio novca je iskoristio da završi građevinske radove
na kući. Prvi kredit je podigao u „Oportuniti“ banci, a sve ostale u NVO
„Altermodus“ u Baru. Ni sa jednim od tih kredita P.nije imao nikakav problem
jer je on sve kredite isplatio. Njegova supruga M. M. ima strica koga zna po
nadimku B. C., a misli da mu je pravo ime E.. Jednom prilikom on je došao kod
njega u naselje M. gdje je obavljao radove i rekao mu je da je kupio kamion,
što je njemu bilo poznato, ali da bi mu trebalo da kupi prikolicu za koju nema
novac. Zamolio ga je da on zamoli P. M. da mu on bude žirant za kredit u
iznosu od 2.000 €. On je pozvao P. M. i rekao mu da je njemu potreban kredit u
iznosu od 2.000 € i s obzirom na dotadašnje iskustvo on je pristao nakon čega
su njegova supruga i njen brat od strica čijeg imena se ne može sjetiti, ali
zna da je sin B. E. otišli kod P.M. sa kojim su zajedno otišli u Fond PIO gdje
su ovjerili administrativnu zabranu za žiranta za kredit, ali ne zna za koji
iznos, ali nije bio prisutan. Sa vraćanjem tog kredita bilo je problema jer
kredit nije vraćan, pa je aktivirana administrativna zabrana P. M. i njega je
kasnije P. pozvao telefonom i upoznao da se pominju sasvim druga imena kao
nosioci kredita, na kraju je ispalo da je nosilac kredita B. R. On je četiri
mjeseca P. M. davao po 50 €, novac je mu nosio kući koji bi on vraćao na ime
otplate kredita jer mu se kredit odbijao od penzije. Zbog svega toga P. se
naljutio na njega, nije htio da govori sa njim, nije pristajao da mu se
mjesečno odbijaju rate, već je tražio da se njegovo ime izbriše sa tog
kredita. Prije ovog događaja on je bio nosilac kredita B. E. za iznos od 3.000
€ i s obzirom da on nije vraćao kredit on je kredit vraćao, a u tom kreditu
žiranti su bili P.M. i njegova tašta B. S. koja je radila u JP „Komunalne
djelatnosti“. Precizirao je svoj iskaz i naveo da je on bio nosilac kredita B.
E. u isto vrijeme kada je i ispao problem sa kreditom koji je predmet ovog
postupka, jer zna da je on mjesečno morao da otplaćuje 122,58 € i 4 mjeseca po
50 € je davao P. jer u vezi kredita B.E. od 3.000 € nije htio da dozvoli da se
aktiviraju administrativne zabrane P.M. i njegovoj tašti. On je bio nosilac 4
kredita sa žirantom P. M., a u petom kreditu nosilac je bila njegova supruga i
u svim slučajevima kada je P. bio žirant on je odlazio u fond PIO gdje je
ovjeravao administrativnu zabranu, a kreditima u kojima je on bio nosilac on
je podizao novac, a u kreditu u kome je nosilac bila njegova supruga ona je
podizala taj kredit. On se ne može sjetiti tačnog datuma kada je na molbu B.
E. zamolio Perišića da bude žirant u kome će biti on nosilac, a misli da ima
više od tri godine, jer su mu tada djeca išla u vrtić, a sada su u osnovnoj
školi. On zna da je B. E. kupio prikolicu, ali on se ne sjeća da li je ga
pitao šta je bilo sa administrativnom zabranom za njegov kredit za koji se
kasnije ispostavilo da nosilac B. R.
Svjedok A. I. je izjavio da je njemu prije nekoliko godina bio potreban
kredit. Čuo je da u Baru jedan čovek se bavi podizanjem odnosno omogućavanjem
dobijanja kredita i tako je se upoznao sa B. R. preko koga je u dva navrata
podigao kredite u iznosu od 3.200 i 4.000 €. On je kredite uredno vratio.
Nakon toga mu je bio potreban još jedan kredit kako bi registrovao jedno
vozilo marke „Mercedes“ koji mu je brat od tetke dovezao iz Italije, a nije
imao novac da to plati. Bio mu je potreban novac u iznosu od 1.000 € i on je
ponovo zamolio B. R. da podigne kredit. On mu je rekao da pronađe jednog
žiranta i on je zamolio K. Š. iz Nikšića da mu bude žirant. On je pristao
nakon čega su Š., njegov brat K. i on otišli u preduzeće JP „Komunalne
djelatnosti“ u Nikšiću gdje je Š. zaposlen i tu su dobili ovjeren papir od
strane direktora i pečatiran pečatom preduzeća, ali se ne može izjasniti kako
se zove taj papir. On je to predao B. R. i on je trebao mjesečno da plaća
iznos od 42 € na ime rate za vraćanje kredita, međutim, poslije izvjesnog
vremena obratio mu se K. Š. koji mu je saopštio da je njemu stiglo da kao
žirant mora da vraća iznos od 103 €, a da je utvrđeno da je on bio žirant za
kredit od 9.000 € i ako je dogovor bio da bude žirant na kredit od samo 1.000
€. Na njegovo pitanje B. R. mu je rekao da je ubacio još neke žirante, odnosno
da je njegovog žiranta spojio sa drugim žirantima i da je podigao veći iznos.
On je B. R. na ime kredita od 1.000 € dao 5, 6 puta iznos od po 42 €, a kada
je u pitanju ostatak, on je rekao da će taj iznos da isplati odjednom, a da li
je on to uradio nije mu poznato. Misli da se K. Š. i dalje odbijaju iznosi za
taj kredit. Kada je izvršena ovjere dokumenta u JP „Komunalne djelatnosti“ u
Nikšiću na ime K. Š., K. je bio mišljenja da je on nosilac kredita, a ne B.R.
i misli da kada je on potpisao taj dokument, odnosno da je isti ovjeren da
nije bio napisan iznos kredita, jer je on bio ubijeđen da se radi o iznosu od
1.000 €. Upoznat je da je K.Š. u ovom postupku izjavio da je on njemu predao
samo ličnu kartu, a da nije potpisivao niti ovjeravao bilo kakvu ispravu,
nakon čega izjavljuje da brat Š.K.K. može potvrditi da su bili zajedno kada je
on potpisao taj dokument u „Komunalnom preduzeću“. Po njegovim saznanjima K.
K.živi u istom naselju kao i K.Š.
Iz ugovora o kreditu br. LD06261/00071 od 18.09.2006. godine utvrđeno je da je
„Oportunity“ banka optuženom odobrila kreditu iznosu od 9.000 €. Rok otplate
je 48 mjeseci. Kao žiranti kredita navedeni su P.M., K. Š., Č. S., S. A. i S.
Đ.
Iz plana otplate kredita od 18.09.2006. godine utvrđeni su iznosi i rokovi
vraćanja kredita.
Iz prijave za poljoprivredni kredit od 18.09.2006. godine utvrđeno je da se
optuženi prijavio za dobijanje poljoprivrednog kredita kao lice koje ima
iskustvo u poljoprivredi od 11 godina, kao vlasnik 3,700 m2 zemljišta.
U administrativnoj zabrani na penziju na ime P. M. sa datumom ovjere
4.06.2006. godine navedeno je da je P. M. pristao da bude žirant optuženom za
kredit u iznosu od 9.000 €. U administrativnoj zabrani se u rubrici „potpis
penzionera/jemca/žiranta“ nalazi potpis „M. P.“.
U izjavi za žirante na ime P. M. za korisnika kredita B. R. navedeno je da je
P. M. pristao da bude žirant optuženom za kredit u iznosu od 9.000 €. U izjavi
se u rubrici „potpis penzionera/jemca/žiranta“ nalazi potpis „M. P.“.
U izjavi za žirante i administrativnoj zabrani na ime K. Š. navedeno je da K.
Š. pristao da bude žirant optuženom za kredit u iznosu od 9.000 €. U izjavi se
u rubrici „potpis penzionera/jemca/žiranta“ nalazi potpis „Š. K.“.
U izjavi za žirante i administrativnoj zabrani na ime S. A. navedeno je da S.
A. pristao da bude žirant optuženom za kredit u iznosu od 9.000 €. U izjavi se
u rubrici „potpis penzionera/jemca/žiranta“ nalazi potpis „S. A.“.
U administrativnoj zabrani na penziju i izjavi na ime S. Đ. sa datumom ovjere
12.09.2006. godine navedeno je da je S. Đ. pristala da bude žirant optuženom
za kredit u iznosu od 9.000 €. U izjavi se u rubrici „potpis
penzionera/jemca/žiranta“ nalazi potpis „DJ. S“.
Iz dopisa vještaka grafologa N. V. od 2.09.2009. godine utvrđeno je da je
vještaku za vještačenje rukopisa P. M. bio potreban dodatan rukopis oštećenog.
Iz dopisa „Erste“ banke od 12.10.2009. godine je sudu dostavljena originalna
administrativna zabrana i izjava na ime P. M.
Vještak grafološke struke V. N. je u nalazu i mišljenju br. 74/09 od
14.11.2009. godine navela da sporni potpisi „M. P.“ koji se nalaze u rubrikama
„Svojeručni potpis žiranta“ i „Potpis penzionera/jemca/dužnika“, dostavljenih
izjave i administrativne zabrane „Oportjuniti“ banke koji glase na ime B. R.
kao korisnika kredita nijesu autentični potpisi lica na čije ime glase.
Cijeneći sličnosti i razlike rukopisa optuženog i oštećenog, optuženi se ne
isključuje kao eventualni skripter potpisa P. M.
JKP Komunalno Nikšić u Nikšiću je u dopisu br. 408 od 4.02.2009. godine
obavijestilo sud da je u navedenom preduzeću ovjerena administrativna zabrana
dana 12.09.2006. godine na ime K. Š., nosioca kredita B. R., koja je ovjerena
na osnovu lične karte.
Iz dopisa Fond PIO PO Bar br. 05-107 od 12.02.2009. godine utvrđeno je da je u
tom Područnom odjeljenju ovjerilo administrativnu zabranu na ime S. Đ. S. Đ.
je umrla dana 7.11.2006. godine kada joj je i prestala isplata porodične
penzije.
Iz izvoda iz kaznene evidencije na ime optuženog PJ Bar br.
24-03/3-245/10-4498/2 od 23.06.2010. godine utvrđeno je da optuženi nije
osuđivan.
Iz dopisa Fond PIO PO Bar br. 05-90/2 od 2.07.2009. godine utvrđeno je da je
administrativnu zabranu kao žirant Č. S. korisniku kredita „Oportunity“ banke
B. R. ovjerio službenik D. M.
Iz izvoda iz MK umrlih na ime S. A. SO Podgorica br. 256210 od 8.09.2010.
godine utvrđeno je da je S. A. umro 22.11.2008. godine.
Vještak grafološke struke J. Z. je u nalazu i mišljenju br. 12/11 od
27.01.2011. godine naveo da sporne potpise „K.Š.“ u rubrikama administrativne
zabrane na lična primanja, kojom K.dana 12.09.2006. godine izjavljuje da je
saglasan da bude žirant korisniku kredita B.R. u rubrici „potpis
penzionera/jemca/dužnika“, kao i na formularu izjave kojom K. dana 12.09.2006.
godine izjavljuje da je saglasan da bude žirant korisniku kredita B.R. u
rubrici „svojeručni potpis žiranta“ nije ispisao K.Š.
Vještak grafološke struke J.Z. je u nalazu i mišljenju br .13/11 od
27.01.2011. godine utvrđeno je da je utvrđivanje da li je sporni potpis na
formularu administrativne zabrane koja glasi na ime K. Š. ispisao optuženi
bilo onemogućeno zbog nedostatka nespornih rukopisnih sadržina optuženog.
Iz dopisa „Erste“ banke Filijala Bar br. 205/11 od 7.03.2011. godine utvrđeno
je da je kredit broj LD/06261/00071 koji je isplaćen u iznosu od 9000.00 €
dana 18.09.2006. godine bio obezbijeđen sa pet žiranata i to: P. M., S. Đ. i
Č. S. koji su penzioneri, žiranta S. A. koji je zaposlen u JP „Čistoća“ u
Podgorici i žiranta K. Š. koji je zaposlen u Javnom Komunalnom preduzeću
Nikšiću. Obračun duga prilikom aktiviranja administrativnih zabrana je iznosio
7 984.42 €. Glavnica je iznosila 7. 311,83 €, redovna ugovorena kamata 582.46
€ dok je zatezna kamata iznosila 90.13 €. Zajam se naplaćuje od žiranata
kojima je zaključno sa 07.03.2011. godine odbijeni sledeći iznosi: od P. M.
1.750,00 €, Č. S. 875,00 €, K. Š. 2.700,00 €, S. A. 130,00 €, a kod S. Đ. nije
bilo uplata. Do dana 07.03.2011. godine je odbijeno ukupno 5455.28 € i
cjelokupni iznos je otišao na naplatu glavnice. Ostatak duga iznosi 2 529.14 €
od kojih glavnica sačinjava 1 856.55 €, redovna ugovorena kamata 582.46 € dok
zatezna kamata iznosi 90.13 €. Dakle, odbijeno je ukupno 5455.28 € i
cjelokupni iznos je otišao na naplatu glavnice. Ostatak duga iznosi 2 529.14 €
od kojih glavnica sačinjava 1.856,55 €, redovna ugovorena kamata 582.46 € dok
zatezna kamata iznosi 90.13 €.
Iz dopisa JP „Čistoća“ Podgorica broj 721od 04.02.2009. godine utvrđeno je da
administrativna zabrana na ime S. A. nije ovjerena ni registrovana u
djelovodni protokol preduzeća.
Vještak grafološke struke J. Z. je u nalazu i mišljenju br. 513/11 od
9.12.2011. godine naveo da je sporni potpis koji glasi na ime B. R.
konstatovan na originalu spornog formulara administrativne zabrane na lična
primanja/ zaradu zaposlenog Opportunity bank A.D.- Podgorica kojom K. Š. dana
12.09.2006. godine izjavljuje da je saglasan da bude žirant korisniku kredita
B. R., shodno Ugovoru o kreditu LD/06261/00071 svojeručno je ispisao B. R.
Iz dopisa Erste banke br. 97/12 od 17.01.2012. godine utvrđeno je da je prije
aktiviranja administrativnih zabrana na lične dohotke i penzije klijent
uplatio ukupno 12 mjesečnih anuiteta, ali da se ne može utvrditi ko je iste
uplaćivao jer to može činiti bilo ko u ime drugog. Obračun duga prilikom
aktiviranja administrativnih zabrana je iznosio 7.984,42 €. Glavnica je
iznosila 7.311,83 €, redovna ugovorena kamata 582.46 € dok je zatezna kamata
iznosila 90,13 €. Zajam se naplaćuje od žiranata kojima su zaključno sa
17.01.2012. godine odbijeni sledeći iznosi: od P. M.1,900.00 €, Č. S. 950.00
€, K. Š. 3.960,00 € i S. A. 130.00 €. Od S. Đ. nije bilo uplata. Do dana
17.01.2012. godine odbijeno je ukupno 6.940,00 €. Od pomenutog iznosa na
glavnicu je otišlo 6.267,41 €, na redovnu ugovorenu kamatu 582,46 € dok je na
ime zatezne kamate naplaćeno 90,13 €. Ostatak duga iznosi 1.044,42 € i taj
preostali iznos sačinjava samo preostalu glavnicu obzirom na činjenicu da se
kod prinudne naplate prvo naplaćuje zatezna kamata, nakon toga redovna
ugovorena kamata i konačno na kraju glavnica.
Vještak grafološke struke J. Z. je u nalazu i mišljenju br. 36/12 od
1.03.2012. godine naveo da sporni potpis koji glasi na ime B. R. konstatovan
na original spornoj Administrativnoj zabrani na penziju Opportunity bank AD
Podgorica kojom se Č. S. dana 1.09.2006.g. stavlja Administrativna zabrana na
penziju u korist Opportunity bank A.D. Podgorica sve otplate kredita i drugih
potraživanja shodno Ugovoru o kreditu LD /06261/00071 svojeručno je ispisao B.
R.
Vještak grafološke struke J. Z. je u nalazu i mišljenju br. 33/12 od
1.03.2012. godine naveo da sporne potpise koji glase na ime K. Š. konstatovane
kako na original spornoj administrativnoj zabrani na lična primanja - zaradu
zaposlenog Opportunity bank A.D. Podgorica kojom se K. Š. dana 12.09.2006.
godine stavlja Administrativna zabrana na lična primanja u korist Opportunity
bank AD Podgorica sve do otplate kredita i drugih potraživanja shodno Ugovoru
o kreditu LD/06261/00071 (rubrika :potpis radnika /jemca/dužnika) kao i na
original spornoj izjavi Opportunity bank A.D.-Podgorica kojom K. Š. dana
15.09.2006. godine izjavljuje da je saglasan da bude žirant korisniku kredita
B. R. shodno Ugovoru o kreditu LD/062/00071 (rubrika: svojeručni potpis
žiranta) nije ispisao B. R.
Vještak grafološke struke J. Z. je u nalazu i mišljenju br. 34/12 od
1.03.2012. godine naveo da sporne potpise koji glase na ime Č. S. konstatovane
kako na original spornoj Administrativnoj zabrani na penziju Opportunity bank
A.D. Podgorica kojom se Č. S. dana 01.09.2006. godine stavlja Administrativna
zabrana na penziju u korist Opportunity bank 06261/00071 ( rubrika: potpis
penzionera/jemca/dužnika) kao i na original spornoj izjavi Opportunity bank
A.D. Podgorica kojom Č. S. dana 15.09.2006. godine izjavljuje da je saglasna
da bude žirant korisniku kredita B. R. shodno Ugovoru o kreditu LD/06261/00071
(rubrika: svojeručni potpis žiranta) nije ispisala Č. S.
Vještak grafološke struke J. Z. je u nalazu i mišljenju br. 35/12 od
1.03.2012. godine naveo da sporne potpise koji glase na ime Č. S. konstatovane
kako na original spornoj administrativnoj zabrani na penziju Opportunity bank
A.D. Podgorica kojom se Č. S. dana 1.09.2006. godine stavlja Administrativna
zabrana na penziju u korist Opportunity bank 06261/0071 (rubrika: potpis
penzionera/jemca/dužnika) kao i na original spornoj Izjavi Opportunity bank
A.D. Podgorica kojom Č. S. dana 15.09.2006. godine izjavljuje da je saglasna
da bude žirant korisniku kredita B. R. shodno Ugovoru o kreditu LD/06261/00071
( rubrika svojeručni potpis žiranata) nije ispisao B. R.
Sud je donio rješenje da se u dokaznom postupku neće saslušati u svojstvu
svjedoka B. E. jer je zastupnik optužbe odustala od predloga da se sasluša
navedeni svjedok, a sud je u više navrata pokušao da obezbijedi prisustvo
svjedoka prinudnim putem u čemu nije uspio zbog nedostupnosti svjedoka
državnim organima.
Ocjenom izvedenih dokaza utvrđeno je da je optuženi učinio krivično djelo na
način predstavljen u dispozitivu.
Optuženi u svojoj odbrani ne priznaje da je učinio krivično djelo navodeći da
nije znao da su administrativne zabrane na ime P. M., K. Š., Č. S., S. A. i
S.Đ., falsifikati jer su mu navedene isprave predali B. E., S. A. i A. I.,
koji su ga i zamolili da bude nosilac kredita koji je trebao da podigne za
njihov račun. Sud je odbranu optuženog cijenio kao neosnovanu i kao pokušaj
izbjegavanja krivice.
Sud je iz iskaza oštećenog P. M. utvrdio da on optuženom nije potpisao
administrativnu zabranu na penziju i izjavu, ali ni drugom licu za kredit koji
bi podigao optuženi. Navode oštećenog potvrđuje i vještak grafolog N. V. koja
je u nalazu i mišljenju navela da potpisi P. M. u izjavi i administrativnoj
zabrani „Oportjuniti banke“ na ime B. R. kao korisnika kredita nijesu
autentični potpisi oštećenog. Iz navedenih razloga utvrđeno je da oštećeni
nije na molbu svjedoka M.S. pristao da bude žirant za predmetni kredit i da je
u pitanju drugi kredit.
Sud je iz iskaza oštećenog K.Š. utvrdio da on optuženom nije potpisao
administrativnu zabranu na primanja i izjavu, ali ni drugom licu za kredit
koji bi podigao optuženi. Svjedok A. I. je u svom iskazu naveo da je on
zamolio oštećenog da mu bude žirant za kredit u iznosu od 1.000 € i da je on
pristao i u preduzeću u kome je zaposlen ovjerio papir za koji se nije mogao
izjasniti kako se zove, dok je preduzeće JKP „Komunalno Nikšić“ obavijestilo
sud da je administrativna zabrana oštećenog ovjerena u tom preduzeću. Iskaz
oštećenog K. Š. da on nije ovjerio predmetnu administrativnu zabranu potvrđen
je nalazom i mišljenjem vještaka grafolog J. Z. koji je u tri nalaza i
mišljenja naveo da sporne potpise K. Š. u administrativnoj zabrani i izjavi
kojim izražava saglasnost da bude žirant korisniku kredita B. R. nije ispisao
oštećeni, da iste nije ispisao B. R., ali da je ime B. R. koje se nalazi na
formularu administrativne zabrane ispisao optuženi. Optuženi je u svojoj
odbrani izjavio da je njemu administrativnu zabranu na ime K. Š. predao A. I.,
međutim, kada se ima u vidu nalaz i mišljenje vještaka grafologa J.Z. da je
optuženi potpisao svoje ime na administrativnoj zabrani koja glasi na ime K.
Š., očigledno je da optuženi nije samo dobio predmetnu administrativnu
zabranu, već aktivno učestvovao u njenom sastavljanju. Optuženi je izjavio i
da je njemu A. I. i prije odobravanja kredita donio administrativnu zabranu na
ime K. Š., u to vrijeme nije se ni znalo da će nosilac kredita biti optuženi,
a prilikom ovjere u administrativnoj zabrani mora biti navedeno ime nosioca
kredita. Kada se ima u vidu da je administrativna zabrana umjesto na ime A. I.
izdata na ime B.R., da je umjesto iznosa kredita 1.000 € naveden iznos od
9.000 €, da oštećeni kao žirant nije potpisao administrativnu zabranu i da je
optuženi svojeručno upisao svoje ime kao nosioca, očigledno je da je odbrana
optuženog neosnovana, a da je iskaz svjedoka A. I. sračunat da olakša položaj
optuženog. Oštećeni K. Š. nije potpisao administrativnu zabranu, ni izjavu,
iste ne predstavljaju njegove izjave volje, pa samim tim oštećeni nije mogao
ni preuzeti odgovornost za obaveze koje su navedene u administrativnoj zabrani
i izjavi.
Sud je iz dopisa JP „Čistoća“ Podgorica broj 721od 04.02.2009. godine utvrdio
da administrativna zabrana na ime S. A. nije ovjerena ni registrovana u
djelovodni protokol tog preduzeća, iz čega proizilazi da je administrativna
zabrana i izjava lažna, jer iste nisu izdate od strane subjekata koji je
označen kao izdavalac. Sud u postupku nije mogao saslušati S. A. jer je umro
za vrijeme trajanja prethodnog postupka.
Administrativna zabrana i izjava na ime S. Đ. su prave isprave, jer je iz
dopisa Fond PIO PO Bar br. 05-107 od 12.02.2009. godine utvrđeno je da je u
tom Područnom odjeljenju ovjerena administrativnu zabranu na ime S. Đ., pa u
tom dijelu nisu dokazani navodi iz optužnice da je predmetna administrativna
zabrana lažna isprava koju nije potpisala oštećena i koja nije ovjerena u
Republičkom fondu PIO u Nikšiću. Navedena administrativna zabrana je ovjerena
u fondu PIO PO Bar, a ne Nikšić, kako je navedeno u optužnici i kako je već
navedeno ista jeste ovjerena od strane izdavaoca. Sud u postupku nije mogao
saslušati S. Đ. jer je umrla za vrijeme trajanja prethodnog postupka.
Sud je u postupku saslušao oštećenu Č.S., koja je izjavila da je na molbu B.
E. pristala da mu bude žirant, da je u Republičkom fondu PIO u Baru izvadila
potrebne papire da bude žirant, da u tim papirima nije pisalo ime nosioca
kredita, niti iznos kredita. Kasnije je saznala da je nosilac kredita bio
optuženi, a ne B. E. Sud je iz tri nalaza i mišljenja vještaka grafolog J. Z.
utvrdio da sporne potpise Č. S. u administrativnoj zabrani i izjavi kojim
izražava saglasnost da bude žirant korisniku kredita B.R. nije ispisala
oštećena, da iste nije ispisao B. R., ali da je ime B. R. koje se nalazi na
formularu administrativne zabrane ispisao optuženi. Dakle, kao i u slučaju
oštećenog K. Š. optuženi je učestvovao u sačinjavanju lažne administrativne
zabrane, iako je sebe pokušao da predstavi kao lice kome su samo donijeta
administrativna zabrana i da nije bio upoznat sa njenim porijeklom. U
optužnici nije navedeno da je optuženi učinio krivično djelo upotrebom
administrativne zabrane i izjave na ime Č.S. i sud ime oštećene nije mogao
navesti u dispozitivu jer bi prekoračio optužnicu, ali je sud iz dokaza koji
se odnose na Č. S. utvrdio da je optuženi učestvovao u sačinjavanju pojedinih
isprava koje je kasnije koristio za dobijanje kredita u svojstvu nosioca.
Iz dopisa Erste banke br. 97/12 od 17.01.2012. godine sud nije mogao utvrditi
ko je prije aktiviranja administrativnih zabrana uplatio ukupno 12 mjesečnih
anuiteta, jer Banka o tome nije vodila evidenciju. Predmetni kredit je trebalo
otplatiti u 48 mjesečnih rata, otplaćeno je samo 12 rata, dakle, manji dio što
po ocjeni suda ukazuje na namjeru optuženog da predmetni kredit bude vraćen na
način što će biti aktivirane lažne administrativne zabrane lica na čija imena
glase.
Po ocjeni suda optuženi je bio svjestan da su predmetne administrativne
zabrane lažne, odnosno da iste nisu potpisane od strane lica koja su navedena
kao žiranti. Iz izvedenih dokaza očigledno je da je optuženi kao građanin Bara
i u Podgorici bio poznat kao lice koje je moglo lakše nego drugi građani da
dobije kredit, što znači da je optuženom bila poznata procedura za dobijanje
kredita. Kao licu koje se razumjelo u tu proceduru optuženom je bilo poznato
da lice koje pristaje da bude žirant to pristajanje vezuje za tačno određeno
lice i za kredit čiji iznos je unaprijed određen. Iz odbrane optuženog
proizilazilo bi da su oštećeni drugim licima predavali administrativne
zabrane, a da im nije bilo poznato ni ko je nosilac kredita, ni iznos kredita,
iako bi davanjem administrativnih zabrana prihvatali da u slučaju da se kredit
ne vrati, kredit bude naplaćen aktiviranjem administrativnih zabrana.
Stav suda da su administrativne zabrane na ime P. M., K. Š. i S. A. lažne
utvrđuje se i iz činjenice da je optuženi u svojoj odbrani izjavio da su njemu
predate administrativne zabrane i prije nego što je on pristao da bude nosilac
kredita, jer ako je administrativna zabrana ovjerena po zakonu u njoj mora
biti naveden nosilac kredita.
Po ocjeni suda administrativne zabrane koje se koriste u postupku odobravanja
kredita predstavljaju privatne isprave, a ne javne. Administrativna zabrana
potpisana od strane žiranta ne može dobiti svojstvo javne isprave radnjom
ovjere, jer nadležni organ koji vrši ovjeravanje isprave na taj način
potvrđuje da je žirant potpisao administrativnu zabranu, ali je izdavalac
isprave i dalje žirant kao fizičko lica, pa administrativna zabrana kao izjava
volje fizičkog lica može biti samo privatna, a ne javna isprava. Navedeni stav
suda je bilo potrebno navesti, jer u dispozitivu optužnice nije navedeno da su
predmetne administrativne zabrane javne isprave, a to bi proizilazilo iz
pravne kvalifikacije, jer je optuženom stavljeno na teret i da je učinio
krivično djelo falsifikovanje isprave iz čl. 412. st. 2. u vezi st. 1.
Krivičnog zakona, pri čemu stav 2 navedenog člana podrazumijeva pribavljanje
ili upotrebu javne isprave.
Pravno kvalifikujući utvrđeno činjenično stanje sud je utvrdio da je optuženi
učinio produženo krivično djelo prevara iz čl. 244. st. 3. u vezi st.1. i čl.
49 Krivičnog zakonika. Optuženom je stavljeno na teret da je učinio krivično
djelo prevara iz čl.244. st. 3. u vezi st.1. Krivičnog zakonika, u sticaju sa
produženim krivičnim djelom falsifikovanje isprave iz čl. 412. st. 2. u vezi
st.1. Krivičnog zakonika. Optuženi je upotrebom lažnih administrativnih
zabrana i njihovom predavanjem ovlašćenom radniku »Oportunity« banke istog
doveo u zabludu prilikom zaključenja ugovora o kreditu br. LD 0626100071 od
18.09.2006. godine na iznos od 9.000 €, jer je bio svjestan da mu oštećeni
nisu žiranti, nakon čega mu je odobren kredit. Po ocjeni suda ako se
falsifikovanje isprave pojavljuje kao na​čin izvršenja krivičnog djela
prevare, nema sti​caja između ta dva djela, već se radi samo o kri​vičnom
djelu prevare. U ovom slučaju isključen je sticaj dva krivična djela, jer je
optuženi radnju prevare mogao izvršiti samo pribavljanjem i upotrebom lažnih
administrativnih zabrana, tako da prevara, konsumira krivično djelo
falsifikovanja isprave, pošto je usmjerenost radnje učinioca bila samo na
pribavljanju imovinske koristi. Odredbom čl. 49 Krivičnog zakonika propisano
je da produženo krivično djelo čini više istih ili istovrsnih krivičnih djela
učinjenih u vremenskoj povezanosti od strane istog učinioca i koja
predstavljaju cjelinu zbog postojanja najmanje dvije od sljedećih okolnosti:
istovjetnosti oštećenog, istovrsnosti predmeta djela, korišćenja iste
situacije ili istog trajnog odnosa, jedinstva mjesta ili prostora izvršenja
djela ili jedinstvenog umišljaja učinioca. Optuženi je učinio tri radnje istog
krivičnog djela, koje su vremenski povezane, na istom prostoru, kojom prilikom
je ispoljio jedinstveni umišljaj.
Optuženi je krivično djelo učinio postupajući sa direktnim umišljajem.
Optuženi je bio svjestan da lažnim prikazivanjem činjenica dovodi u zabludu
ovlašćenog radnika »Oportunity« banke, a na strani optuženog utvrđena je i
namjera pribavljanja protivpravne imovinske koristi.
Usled postupanja optuženog i neispunjenja i nevraćanja kredita, banka je
aktivirala administrativne zabrane, nakon čega je od oštećenog P. M. naplaćen
iznos od 1.900 €, oštećenog K. Š. iznos od 3.960 € i oštećenog S. A. iznos od
130,00 €.
Sud je precizirao optužnicu na način što je iz dispozitiva presude izostavljen
dio optužnice u kome je navedeno da je optuženi pribavio lažnu ispravu
administrativnu zabranu na ime oštećene S. Đ. koju nije potpisao oštećeni i
koja nije ovjerena u republičkom fondu PIO u Nikšiću, jer kako je već navedeno
nije dokazano da je navedena administrativna zabrana lažna. U odnosu na
administrativnu zabranu na ime oštećenog K. Š. u optužnici je navedeno da istu
nije potpisao oštećeni i da ista nije ovjerena u JPK „Komunalno Nikšić“. Sud
nije izostavio dio u kome je navedeno da administrativna zabrana nije ovjerena
u JPK „Komunalno Nikšić“ i pored dopisa tog preduzeća u kome se tvrdi da
jeste, jer kako je već navedeno ta ovjera administrativne zabrane se očigledno
ne odnosi na administrativnu zabranu na ime K. Š.. U cilju jezičke
razumljivosti sud je umjesto teksta optužnice : „administrativnim zabranama i
izjavama za žirante u kojima je u rubrici ime nosioca kredita bilo upisano
B.R.“, koji je naveden prilikom preciziranja optužnice dana 07.03.2011.
godine, naveo tekst : „administrativne zabrane i izjave za žirante u kojima je
u rubrici ime nosioca kredita bilo upisano B. R.“. Ocijenjeno je da se
navedenim preciziranjem ne narušava identitet optužnice i presude.
Sud je optuženog osudio na kaznu zatvora u trajanju od 1 godine. Za predmetno
krivično djelo propisana je kazna zatvora u trajanju od 1 do 8 godina. Na
strani optuženog cijenjene su sve olakšavajuće i otežavajuće okolnosti iz čl.
42. Krivičnog zakonika. Od olakšavajućih okolnosti cijenjene su porodične
prilike jer je optuženi oženjen i otac troje maloljetne djece, i raniji život
jer nije osuđivan. Otežavajućih okolnosti nije bilo. Olakšavajuće okolnosti na
strani optuženog sud nije cijenio kao osobito olakšavajuće okolnosti koje bi
predstavljale osnov za ublažavanje kazne, zbog čega je optuženog osudio na
kaznu zatvora u trajanju od jedne godine koja po ocjeni suda odgovara težini
krivičnog djela i krivici optuženog i predstavljaju mjeru koja je neophodna da
bi se postigla svrha kažnjavanja.
Odluka o imovinsko pravnom zahtjevu zasniva se na odredbi čl. 212 st.2 KZP.
Oštećeni P. M. je postavio imovinsko pravni zahtjev u visini iznosa koji su mu
na ime otplate kredita odbijeni od penzije, a oštećeni K.Š. u visini iznosa
rata koje su odbijene od njegovih plata. Iz dopisa „Erste“ banke od
17.01.2012. godine utvrđeno je da je oštećenom P. M. od penzija odbijen iznos
od 1.900,00 €, pa je u tom dijelu imovinsko pravni zahtjev ocijenjen kao
osnovan. Iz navedenog dopisa utvrđeno je da je oštećenom K. Š. od plata
odbijen iznos od 3.960,00 €, pa je optuženi obavezan da na ime naknade štete
oštećenom P. M. isplati iznos od 1.900 €, a K. Š. iznos od 3.960,00 €.
Odluka o troškovima zasniva se na odredbi čl. 202 ZKP-a. Dosuđeni iznos se
odnosi na plaćanje nalaza vještaka grafologa N.V. u iznosu od u iznosu od
132,00 €, nalaza vještaka grafologa J.Z. u ukupnom iznosu od iznosu od 737,00
€ (209,00 € +198,00 € +330,00 €) i paušalni iznos koji je određen prema
trajanju, složenosti krivičnog postupka i imovinskim prilikama optuženog.
OSNOVNI SUD U BARU
Dana 05.04.2012. godine
ZAPISNIČAR, S U D I J A
Milijana Minić Goran Šćepanović
PRAVNA POUKA:Protiv ove presude može se
izjaviti žalba Višem sudu u Podgorici u roku od
15 (petnaest) dana od dana prijema pismenog otpravka.
Žalba se predaje ovom sudu u dva primjerka.
DNA : ODT
-optuženom
- oštećenim P. M i K.Š. nakon pravosnažnosti
- u spise