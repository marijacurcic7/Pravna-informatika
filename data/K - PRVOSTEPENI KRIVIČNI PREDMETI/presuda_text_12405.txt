K. broj 325/11
U IME CRNE GORE
OSNOVNI SUD U BARU, kao prvostepeni krivični, sudija G. Š., kao sudija
pojedinac, sa zapisničarom M. M., u krivičnom predmetu optuženog Ć. A., zbog
krivičnog djela teška krađa iz čl. 240 st.1 tč.3 Krivičnog zakonika, po
optužnici Osnovnog državnog tužilaštva u Baru Kt.br. 567/10 od 29.01.2011.
godine, nakon održanog glavnog, javnog pretresa u prisustvu zamjenika Višeg
državnog tužioca u Bijelom Polju V. M. i branioca optuženog po službenoj
dužnosti V. M., advokata iz B., u odsustvu optuženog, dana 05.12.2011. godine
donio je i javno objavio,
P R E S U D U
Optuženi Ć. A., JMBG..., od oca I.i majke S., rođene H., rođen ... godine u
P., sa prebivalištem u P. ul. P... državljanin Crne Gore, završio SSS,
oženjen, otac jednog djeteta, lošeg imovnog stanja, osuđivan presudom Osnovnog
suda u Pljevljima K broj 97/09 od 04.03.2010. godine, zbog krivičnog djela
prevara iz čl. 244 st.3 KZ CG, kaznom zatvora od 5 mjeseci.
K r i v j e:
Što je:
Dana 06.11.2010. godine oko 11,00 časova, u neposrednoj blizini kuće
vlasništvo oštećene D. F. koja se nalazi u ulici .. u Baru, Opština Bar, na
naročito drzak način oduzeo njenu pokretnu stvar - novčanik u kome se nalazilo
15 €, u namjeri da njegovim prisvajanjem sebi pribavi protivpravnu imovinsku
korist, u iznosu većem od 150 eura, na način što je oštećenoj prišao s leđa i
iz cegera oduzeo novčanik, nakon čega se dao u bjekstvo,
- čime je učinio krivično djelo - teška krađa iz čl. 240 st.1 tč.3 Krivičnog
zakonika.
Pa ga su primjenom čl. 4, 32, 36 i 42 Krivičnog zakonika i čl. 369, 370 i 374
ZKP-a,
OSUĐUJE
Na kaznu zatvora u trajanju od 1 (jedne) godine.
Optuženi je dužan da plati troškove krivičnog postupka u iznosu od 570,00 €, u
roku od 15 dana od dana pravosnažnosti, pod prijetnjom izvršenja.
O b r a z l o ž e n j e
Optužnicom Osnovnog državnog tužioca u Baru. KT.br. 567/10 od 29.01.2011.
godine stavljeno je na teret optuženom izvršenje krivičnog djela bliže
opisanog u izreci presude.
Glavni pretres je održan u odsustvu optuženog na osnovu rješenja Krivičnog
vijeća ovog suda KV br.266/11 od 30.08.2011. godine.
Optuženi je u svojoj odbrani u Upravi policije izjavio da je prekjuče došao
vozom iz Podgorice u Bar oko 10,15 časova i potom je bio do renta - kar firme
Euro preko puta SO Bar,gdje je mislio rentirati auto i pokušao na taj način
sebi naći posao. Tačnije mislio je tim vozilom vozili najduže relacije
klijente kao taksi. Sve to iz razloga što je nedavno ostao bez posla kao
policajac MUP-a Crne Gore, što je radio oko deset godina, a ima dijete i
suprugu koja ne radi. Pošlo Euro nije radio pošao je prema naselju Rena gdje
mu tetka ima kuću. Prošao je pijacu, restoran „London“ i sporednom ulicom
prema Starom Baru, a prije kružnog toka, na petsto metara od Bulevara naišlo
je jedno terensko vozilo koje se zaustavilo i iz njega izašlo troje, četvoro,
a potom su prišli i još troje, četvoro mlađih ljudi, koji ga počinju udarati.
Udarali su ga i nakon što je pao na asfalt sve dok nije došla policija. Od tih
udaraca polomili su mu dva zuba, a od udaraca po tijelu i glavi ima jake
bolove. On nije počinio krivično djelo zbog kojeg je zadržan, što je kazao i
na mjestu gdje je tučen jednoj starijoj gospodi.
Optuženi je pred istražnim sudijom izjavio da je došao u Bar 06.11.2010 godine
iz Podgorice oko 10,15 časova, jer je imao namjeru da od firme Renta car
„Euro“ iznajmi jedno vozilo, gdje je mislio rentirati auto i na taj način
pokušati da nađe neki posao. Šetajući gradom on je prolazio i pored stovarišta
„Keka" gdje je nedaleko od istog primijetio jednu gospođu, misli da je u
pitanju bila gospođa srednjih godina koja je prolazila pored stovarišta,
krećući se trotoarom nedaleko do stovarišta. On je istoj prišao sa leđa, i
oteo je joj novčanik, koji je prethodno bila izvadila iz torbe i on je nakon
toga krenuo da bježi, tako da nije uspio da vidi koliko novaca je bilo u
novčaniku. On je počeo da bježi, međutim, njega su sustigli trojica, četvorica
mlađih Ijudi nedaleko od kružnog toka u jednoj ulici koji su nakon što su ga
sustigli počeli da udaraju pesnicama, rukama i nogama. Neko od tih momaka mu
je uzeo novčanik, a nedugo zatim je došla i policija i isti su ga sproveli do
prostorija Uprave policije PJ Bar. Kaje se što je učinio to djelo. Razlog zbog
čega je on učinio to krivično djelo je bio taj što su mu trebale pare i on je
iskoristio priliku da pomenutoj gospođi otme novčanik, međutim, on u tome nije
uspio. Na pitanje suda zašto mu se iskaz pred policijom razlikuje u odnosu na
današnji iskaz, optuženi je naveo da u policiji nije htio da prizna djelo i
izjavio je da on to nije učinio iz razloga što je se plašio da prizna krivično
djelo.
Optuženi je pred istražnim sudijom Osnovnog suda u Bijelom Polju izjavio da je
da je dana 6.11.2010. godine bio u Baru, gdje je otišao sa namjerom da iznajmi
vozilo na Renta - kar. Nije tačno da je izvršio krivično djelo koje mu se
stavlja na teret. Naime, on je tog dana u Baru proveo svega nekoliko sati,
stigao je izjutra oko 10,00 časova, obavio je razgovor sa nekoliko Renta - kar
poslovnica u Baru, nakon čega je krenuo jednom ulicom u pravcu Starog Bara, sa
namjerom da obiđe kuću svojih rođaka koja se nalazi u tom dijelu grada. Dok je
išao ulicom, pored njega se zaustavilo auto iz kojeg je izašlo nekoliko momaka
koji su nasrnuli na njega, fizički ga maltretirali, tukli pri tom ništa mu
nijesu objašnjavali zbog čega to rade, pozvali su policiju, nakon čega je od
strane policijskih službenika priveden u PJ Bar. Saslušavan je u vezi
krivičnih djela krađa na području opštine Bar između ostalog i u vezi sa
krađom novčanika, u kome se navodno nalazilo 15 €, međutim, njemu u vezi sa
istim nije bilo poznato ništa. Nije izvršio krivično djelo za koje je
osumnjičen tj. nije oduzeo novčanik sa 15 €, što mu se stavlja na teret i ne
znam iz kog razloga su posumnjali na njega. Zadržan je u policiji 48 sati,
nakon čega je priveden pred istražnim sudijom Osnovnog suda Bar, gdje je dao
izjavu bez prisustva advokata, priznao je da je izvršio predmetno krivično
djelo, to iz razloga što je se plašio da ne bude određen pritvor protiv njega,
a želio je da predstojeće bajramske praznike provedem sa svojom porodicom.
Na glavnom pretresu nije priznao da je učinio krivično djelo navodeći da je u
prethodnom periodu imao problema sa nekim kreditima zbog kojih sa bio osuđen
na kaznu zatvora, pet mjeseci je proveo u zatvoru i iz zatvora nosi veoma
neprijatna iskustva, osim toga, u vremenu koje je prethodilo lišavanju slobode
zbog predmetnog krivičnog djela već duže vrijeme nije vidio svog sina,
predstojali su bajramski praznici i to za 3 do 4 dana i imao je veliku želju
da praznike provede sa svojim sinom, a kako je on shvatio, u slučaju da ne
prizna krivično djelo, prijetila mu je opasnost za određivanje pritvora i ako
je bio svjestan ozbiljnosti davanja izjave kojom priznaje izvršenje krivičnog
djela, on je ipak dao takvu izjavu. Za njega je hapšenje na ulici bilo veliko
iznenađenje, bio je fizički napadnut od strane više lica, zadobio je povrede
pored ostalog i prelom jednog zuba u gornjoj vilici, ne sjeća se da je bio
drugi ili treći zub, sve je to uticalo na davanje izjave. On ne zna šta je
bilo sa novčanikom koji je on navodno oduzeo, jer isti kod njega nije
pronađen. On je tom prilikom došao u Bar jer je se raspitao da su vozila Renta
kar jeftinija kada se iznajme u Baru i na primorju i bilo mu je obećano da će
jedan dan korišćenja tog vozila koštati 25 €, a prije nego što je uhapšen
kretao je se prema kući svoje tetke.
U dokaznom postupku saslušana je oštećena D. F., na saglasan predlog stranaka
pročitan je iskaz svjedoka V. M. i A. A. iz prethodnog postupka, pročitan je
izvod iz kaznene evidencije na ime optuženog UP PJ Pljevlja br.
30-03-245/10-12194/2 od 2.12.2010. godine.
Svjedok oštećena D. F. je izjavila da se kritičnog dana oko 11,00 časova
vraćala sa pijace i u obije ruke nosila je ceger. U jednom od njih se nalazio
njen novčanik, koji je možda malo virio iz istog. Neposredno ispred kuće u ul.
.. nepoznata osoba joj je iznenada prišla i iz cegera izvadila novčanik i
otrčala. Sve se desilo veoma brzo. Ona je ostavila stvari i potrčala za njim,
međutim, nije ga mogla stići. Sve vrijeme dok je trčala vikala je da joj je
neko ukrao novčanik. U tom momentu zaustavilo se jedno vozilo, a lica u njemu
tri muškarca su je pitala šta se desilo. Kada im je objasnila da joj je otet
novčanik oni su se odvezli, a u jednom momentu i zaustavili vozilo i potrčali
za njim. Što se dalje dešavalo ne zna, ali su joj poslije jedno pola sata isti
donijeli novčanik. U novčaniku ništa nije nedostajalo. Zna da je vlasnik
„Keke“ koji je bio u vozilu slučaj prijavio policiji, a ona je u vezi sa tim i
dala izjavu. I danas kada prolazi tom ulicom osjeća strah da će je neko
napasti. Na glavnom pretresu je dodala da ne zna ko sulica koja su se vozilom
zaustavila pored nje, osim vozača tog vozila V.M., samo zna da joj je jedan
momak donio novčanik i ona je prepoznala da je njen novčanik i iz tog
novčanika ništa nije bilo oduzeto. Ona se ne može izjasniti ko je taj momak
koji joj je donio novčanik i još jednom ponavlja da je od lica u tom vozilu
prepoznala M. V. Momak koji joj je oduzeo novčanik bio je sa crnom kapuljačom
i ona mu nije mogla vidjeti lice i nije vidjela kada je to lice zaustavljeno
od strane momaka koji su trčali za njim jer se sve to dešavalo u jednoj
sporednoj ulici. Ona je istog dana kada se to dešavalo pozvana u policiju,
tačnije policijsko vozilo je došlo do njene kuće i u vozilu se tom prilikom
nalazilo i jedno lice koje je bilo isto obučeno kao lice koje je njoj oduzelo
novčanik. Ona se danas ne može sjetiti svih detalja garderobe tog lica, ali
znam da je to lice imalo jednu jaknu crne boje ili teget boje sa kapuljačom, a
ostalih djelova garderobe se ne sjeća. Kada je u pitanju lice te osobe isto
joj ništa nije značilo jer ona prilikom oduzimanja nije vidjela lice te osobe.
To lice i ona su istim vozilom otišli u policiju i to lice je i u vozilu
držalo kapuljaču na glavi. To lice je njoj u vozilu govorilo „teto nisam ja".
Nije se pridružila krivičnom gonjenju i nije postavila imovinsko pravni
zahtjev.
Svjedok V. M. je izjavio da je predmetnog dana oko 11,00 časova, upravljao
svojim vozilom marke „Toyota“, a sa njim u vozilu je bio radnik šumskog
gazdinstva koji se preziva B., čijeg imena ne može da se sjeti. On se kretao u
pravcu od kružnog toka prema nadvožnjaku i u jednom trenutku je primijetio
kako trotoarom trči jedan momak koji je na glavi imao kapuljaču od trenerke, a
nedaleko za njim je primijetio jednu ženu sa bijelom maramom za koju je
kasnije saznao da je F.D. kako trči za njim i maše rukama. On je pomislio da
je taj momak pokrao F. D., što se kasnije uspostavilo da jeste i odmah je
pozvao putem telefona stovarište „Keka“ čije je vlasnik i zamolio je
nekolicinu radnika da krenu ulicom pored naselja prema bulevaru i zaustave
momka, a tom prilikom je objasnio kako izgleda momak i u kom se pravcu kreće.
On se svojim vozilom okrenuo i krenuo u pravcu Bulevara prema kružnom toku za
tim momkom. On je sa svojim vozilom zastao u trenutku kada je taj momak koji
je bježao krenuo u pravcu naselja. Iz njegovog vozila je tada istrčao B. i
potrčao za njim. On je u jednom trenutku vidio kako taj momak baca novčanik od
sebe, a nakon toga kako ga je B. sustigao, se sagnuo i pokupio novčanik i te
stvari. Utoliko je došla i D.F. i B. je novčanik vratio D. F. i rekli su joj
da se ne sekira jer će uhvatiti tog momka. U međuvremenu su radnici koje je on
poslao iz „Keke“ presreli to lice, na nekih 200 m od stovarišta „Keka“ po
dubini naselja. Pojasnio je da u trenutku kad je naišao blizu tog lica, kao i
radnici iz „Keke“ koje je on pozvao, taj momak čim ih je ugledao počeo da
bježi i pokušao da se otrgne, međutim, oni su ga presreli. Nedugo zatim stigla
je policija, koja je u međuvremenu bila pozvana, pozvali su to lice, s tim što
je on jednom od njegovih radnika A. A. rekao da pođe sa njima da tačno pokaže
koja je kuća D. F., kako bi oni stupili u kontakt sa D. F.
Svjedok A. A. je izjavio da ga je kritičnog dana njegov direktor V.M. pozvao
telefonom i tom prilikom mu je saopštio da je ugledao jedno lice kako trči, a
da za njim trči oštećena D. F., koju inače poznaje, jer ima kuću nedaleko od
stovarišta u kome radi. Tada ga je preko telefona V. M. obavijestio da
prepriječi put tom licu, a da će on obzirom da je upravljao svojim vozilom u
kontra pravcu poći, tako da će ga presresti. On je to i učinio, navedeno lice
je presreo na nekih 150 m udaljen od stovarišta u kome radi, odmah do kuće
porodice Baša, zajedno su on i V. M. zaustavili lice za koje je kasnije saznao
da se zove Ć.A. On je odmah pozvao policiju, na lice mjesta došla je policija
i odvela to lice zajedno sa njim do kuće oštećene D. F. Nakon toga policija je
D. F. kao i lice koje je prethodno susreo odvezla do prostorije Uprave
policije. Njemu je kasnije direktor V. M. saopštio da je vraćen novčanik
oštećenoj D. F.
Iz izvoda iz kaznene evidencije na ime optuženog UP PJ Pljevlja br.
30-03-245/10-12194/2 od 2.12.2010. godine utvrđeno je da je optuženi osuđivan
presudom Osnovnog suda u Pljevljima K broj 97/09 od 04.03.2010. godine, zbog
krivičnog djela prevara iz čl. 244 st.3 KZ CG, kaznom zatvora od 5 mjeseci.
Ocjenom izvedenih dokaza utvrđeno je da je optuženi učinio krivično djelo koje
mu je stavljeno na teret na način predstavljen u dispozitivu, odnosno da je iz
torbe oštećene D. F. oduzeo novčanik u kome se nalazilo 15 €, nakon čega je
pobjegao.
Optuženi je mijenjao odbranu. U svojoj odbrani u Upravi policije, pred
istražnim sudijom Osnovnog suda u Bijelom Polju i na glavnom pretresu nije
priznao da je učinio krivično djelo, dok je pred istražnim sudijom Osnovnog
suda u Baru priznao da je učinio krivično djelo jasno i detaljno opisujući
radnju izvršenja. Detalji sa kojima je optuženi pred istražnim sudijom
Osnovnog suda u Baru opisao radnju izvršenja mogu biti poznati samo licu koje
je učestvovalo u toj radnji. Osim toga, razlozi koje je optuženi naveo na
glavnom pretresu za promjenu odbrane su nelogični i neosnovani. Naime,
optuženi je izjavio da je pred istražnim sudijom priznao da je učinio krivično
djelo jer je imao želju da se vidi sa sinom i da sa njim provede praznik.
Optuženi je bio pripadnik policije, bilo mu je poznato da priznanje krivičnog
djela povlači posledice i koje, i prilikom saslušanja nije mogao znati da li
će mu istražni sudija odrediti pritvor. Svega toga optuženi je bio svjestan i
prilikom iznošenja odbrane u Upravi policije, pa nije priznao da je učinio
krivično djelo. I pored toga što je shvatljivo da je optuženi imao želju da
praznik provede sa sinom, ne može se kao osnovano prihvatiti da je optuženi
zbog te želje priznao da je učinio jedno teško krivično djelo, iako nije imao
nikakve garancije da mu zbog priznanja neće biti određen pritvor.
Optuženi je u svojoj odbrani na glavnom pretresu naveo i da je hapšenje na
ulici bilo veliko iznenađenje, da je bio fizički napadnut od strane više lica,
od kojih je povrijeđen i sve je to uticalo na davanje izjave. Kao što je
navedeno sve te okolnosti su postojale i u vrijeme kada je optuženi odbranu
iznosio u Upravi policije, pa optuženi nije priznao da je učinio krivično
djelo, a realno bi bilo očekivati da sve te okolnosti na optuženog više utiču
u Upravi policije, nego pred istražnim sudijom.
Na krivicu optuženog ukazuju i iskazi oštećene D. F. i saslušanih svjedoka.
Optuženi je nakon oduzimanja novčanika oštećene počeo da bježi, a oštećena je
počela da trči za njim. U jednom trenutku je naišlo vozilo kojim je upravljao
V. M. koji je telefonom pozvao zaposlene iz svog preduzeća koje se nalazi u
blizini. V. M. je jedno vrijeme vozilom pratio optuženog, a nakon
zaustavljanja vozila iz vozila je izašao saputnik sa prezimenom B. koji je
potrčao za optuženim, koji je nakon toga odbacio novčanik oštećene koji je B.
uzeo i nakon toga isti vratio oštećenoj. Svjedok A. koji je trčao za optuženim
bio je jasan da je u pitanju lice za koje je kasnije saznao da je Ć. A.
Oštećena nije vidjela lice optuženog zbog kapuljače koju je nosio na glavi,
ali je izjavila da je lice koje joj je oduzelo novčanik i lice koje je dovela
policija imalo istu garderobu na sebi, pa je na osnovu iskaza oštećene i
svjedoka na nesumnjiv način utvrđeno da je lice koje je oštećenoj oduzelo
novčanik optuženi Ć. A.
Sud radnje optuženog pravno kvalifikovao kao krivično djelo teška krađa iz čl.
240 st.1 tč. 3 Krivičnog zakonika, izvršena na naročito drzak način. Izvršenje
krivičnog djela na naročito drzak način podrazumijeva krađu pri čijem je
izvršenju učinilac postupao neuobičajeno drsko, kao i krađu koja je izvršena
pod takvim posebnim okolnostima zbog kojih se postupanje izvršioca mora
okarakterisati kao naročito drsko. Oduzimanje novčanika iz cegera jedne
starije osobe s leđa predstavlja upravo takvo ponašanje, zbog čega je sud
prihvatio pravnu kvalifikaciju iz optužnice.
U novčaniku oštećene nalazilo se 15 €, međutim, u radnjama optuženog nisu se
stekla obilježja krivičnog djela sitna krađa, utaja i prevara iz čl. 246
Krivičnog zakonika, jer je u postupku utvrđena namjera ootuženog da sebi
pribavi protivpravnu imovinsku korist, u iznosu većem od 150 eura. Za
postojanje navedenog krivičnog djela potrebno je da budu ispunjeni objektivni
i subjektivni uslovi. Objektivni uslov jeste da vrijednost ukradene stvari ne
prelazi iznos od 150 €, a subjektivni uslov da je učinilac išao za tim da
pribavi malu imovinsku korist. U konkretnom slučaju ispunjen je objektivni
uslov, jer vrijednost oduzete robe ne prelazi iznos od 150 €, međutim, na
strani optuženog ne postoji subjektivni uslov, jer optuženi nije znao koliko
se novca nalazi u novčaniku oštećene. Dakle, umišljaj optuženog nije bio
usmjeren ka pribavljanju male imovinske koristi, čime bi bili ispunjeni uslovi
za postojanje krivičnog djela sitna krađa, utaja i prevara iz čl. 246
Krivičnog zakonika.
Optuženi je krivično djelo učinio postupajući sa direktnim umišljajem, jer je
bio svjestan da na način predstavljen u izreci presude oduzima tuđu pokretnu
stvar, a utvrđena je i njegova namjera da prisvajanjem oduzete stvari pribavi
sebi protivpravnu imovinsku korist.
Sud je precizirao optužnicu navodeći da je optuženi oštećenoj prišao s leđa i
iz cegera oduzeo novčanik, što je utvrđeno u postupku, jer je u optužnici
navedeno da je optuženi iz ruke oštećene istrgao torbu – ceger u kojoj se
nalazio novčanik. Ocijenjeno je da se navedenim preciziranjem ne narušava
identitet optužnice i presude.
Odlučujući se za krivičnu sankciju sud je cijenio sve olakšavajuće i
otežavajuće okolnosti iz čl. 42 Krivičnog zakonika. Od olakšavajućih okolnosti
sud je cijenio porodične prilike jer je oženjen i otac jednog djeteta, da se
oštećena nije pridružila krivičnom gonjenju, a od otežavajućih okolnosti
raniji život jer je osuđivan. Imajući u vidu navedene okolnosti optuženi je
osuđen na kaznu zatvora u trajanju od 1 godine kao minimalnom za predmetno
krivično djelo. Izrečena kazna zatvora po ocjeni suda odgovara težini
učinjenog krivičnog djela i krivici optuženog i predstavlja mjeru koja je
neophodna da bi se postigla svrha kažnjavanja.
Odluka o troškovima krivičnog postupka zasniva se na odredbi čl. 229 ZKP, a
ista se odnosi na troškove branioca po službenoj dužnosti u ukupnom iznosu od
500,00 € (200,00 € i 300,00 €) i troškove rada suda koji su određeni prema
trajanju, složenosti krivičnog postupka i imovinskim prilikama optuženog.
Na osnovu izloženog odlučeno je kao u izreci presude
OSNOVNI SUD U BARU
Dana 05.12.2011. godine
ZAPISNIČAR, S U D I J A
M. M. G. Š.
PRAVNA POUKA:Protiv te presude može se
izjaviti žalba Višem sudu u Podgorici u roku od
15 (petnaest) dana od dana prijema pismenog otpravka.
Žalba se predaje ovom sudu u dva primjerka.
DNA: - 1 x ODT,
- 1 x oglasna tabla za optuženog
- 1 x braniocu M. V.
- u spise