K. broj 320/12
U IME CRNE GORE
OSNOVNI SUD U BARU, kao prvostepeni krivični, sudija Goran Šćepanović, kao
sudija pojedinac, sa zapisničarom Milijanom Minić, u krivičnom predmetu
okrivljenog R E, zbog krivičnog djela teška tjelesna povreda iz čl. 151 st.1
Krivičnog zakonika, po optužnom predlogu Osnovnog državnog tužilaštva u Baru
Kt.br. 183/12 od 10.04.2012. godine, nakon održanog glavnog javnog pretresa u
prisustvu savjetnika Osnovnog državnog tužilaštva Đ.P. i okrivljenog, dana
26.09.2012. godine donio je i javno objavio,
P R E S U D U
Okrivljeni R E, JMBG..., od oca A.. i majke S.. rođene R.., rođen ... godine u
N., sa prebivalištem u B. ., naselje B. bb, državljanin Crne Gore, radnik,
razveden, otac dvoje djece, završio srednju školu, lošeg imovnog stanja,
osuđivan presudama : Opštinskog suda u Novom Pazaru K. Broj 521/89 od
07.11.1990. godine, zbog krivičnog djela nasilničko ponašanje iz čl. 220 st.1
KZS, na kaznu zatvora od 2 mjeseca, Osnovnog suda u Baru K. Broj 306/08 od
15.04.2009. godine, zbog krivičnog djela nasilje u porodici ili u porodičnoj
zajednici iz čl. 220/3/1 KZ, na kaznu zatvora od 6 mjeseca, uslovno na 3
godine, Osnovnog suda u Baru K. Broj 79/09 od 24.04.2009. godine, zbog
krivičnog djela ugrožavanje sigurnosti iz čl. 168 KZ, na kaznu zatvora od 3
mjeseca i Osnovnog suda u Baru K. Broj 221/09 od 09.06.2010. godine, zbog
krivičnog djela teška krađa iz čl. 240/1/3, na kaznu zatvora od 1 godine.
K r i v j e
Što je:
Dana 27.03.2012. godine oko 14,00 časova kod stovarišta »C.« u B., Opština B.,
teško tjelesno povrijedio oštećenog Đ. Z., na način što je istog jedanput
udario pesnicom u predjelu glave - desne strane lica i jedanput udario nogom u
predjelu desne noge ispod koljena, nakon čega je oštećenog odgurnuo rukama,
usled čega je oštećeni pao na asfaltnu podlogu i zadobio povredu izraženu u
vidu: nagnječenja desne strane lica - desnog obraza, nagnječenje desne
potkoljenice i iščašenje zgloba lijevog ramena,
- čime je učinio krivično djelo - teška tjelesna povreda iz čl. 151 st. 1.
Krivičnog zakonika.
Pa ga su primjenom čl. 4, 32, 36 i 42 Krivičnog zakonika i čl. 369, 370 i 374
ZKP-a,
OSUĐUJE
Na kaznu zatvora u trajanju od 6 (šest) mjeseci.
Okrivljeni je dužan da plati troškove krivičnog postupka u iznosu od 150,00 €
u roku od 15 dana od dana pravosnažnosti, pod prijetnjom izvršenja.
O b r a z l o ž e n j e
Optužnim predlogom Osnovnog državnog tužilaštva u Baru Kt.br. 183/12 od
10.04.2012. godine stavljeno je na teret okrivljenom izvršenje krivičnog djela
bliže opisanog u izreci presude.
Okrivljeni je u svojoj odbrani u prethodnom postupku izjavio da se dana
27.03.2012. godine, oko 15,00 časova, nalazio u naselju Z, i radio neke
fizičke poslove u »E.. m..«. U jednom momentu nazvao je svog druga i
prijatelja Đ Z, sa kojim se druži duži vremenski period i sa kojim radi
fizičke poslove zajedno, htio je malo da se našali i kad mu se on javio,
lijepo su pričali. On ga je nazvao ponovo poslije 10 minuta i Z mu se javio i
bio je ljut, vjerovatno mu je smetao dok je obavljao fizičke poslove -
slaganje drva i rekao mu je: »Mrš tamo, nemoj više da ga zoveš«, a znao je da
Z slaže drva kod »M..« pekare i kad je završio posao, krenuo je prema gradu i
sa oštećenim se našao ispred auto centra »S..«. Uglavnom, kad završe poslove
kojima se bave tu se nalaze. On je bio u društvu sa K. E., a Z se nalazio u
društvu F T. Pitao je Z. šta mu znači ona psovka preko telefona, na šta mu je
on odgovorio »Šta ti znači ona zajebancija«, nakon toga on je krenuo prema
njemu, ne zna zbog čega i on ga je udario pesnicom u predjelu lijeve strane
lica, a nakon toga i nogom u predjelu njegovog lijevog kuka, psujući mu majku
i sve živo, nakon čega je on krenuo prema njemu, ali ga nije udario, uhvatili
su se u koštac i nakon toga pali. On je pao preko njega, hvatajući ga rukom za
grlo. Prišao je F T i makao ga sa njega. Ne zna kako je oštećeni povrijedio
rame. Nije tačno da je on Z. udario bilo čim, niti pesnicom niti nogom.
Pojašnjava da se on nije obraćao ljekaru, mada ima povreda. Na glavnom
pretresu je dodao da je oštećeni njega fizički napao prvo ga udarajući
pesnicom u predjelu lijeve strane lica, a nakon toga i nogom u predjelu kuka.
Nakon što je on krenuo prema njemu oni su se uhvatili rukama, pali su na način
što je on pao na leđa, a oštećeni na njega, kojom prilikom ga je uhvatio
rukama za grlo. Ne može se izjasniti na koji način je povrijeđen, ali nakon
što je T. F. njega podigao sa oštećenog on je zaprijetio da će ga prijaviti
policiji, i nakon toga je on pozvao policiju. Tek nakon 2 -3 dana on je dobio
telefonski poziv da dođe u policiju i tada je upoznat da je oštećeni zadobio
tešku povredu. On nije očekivao uopšte da dođe do postupka pa iz tog razloga
nije se ni javljao ljekaru radi pružanja medicinske pomoći, i ako mu je desni
lakat bio otečen od pada na beton. Navodi i to da je on visok 180 cm, težak je
oko 80 kg, a oštećeni je težak oko 130 kg i zna da je ranije govorio da je
radio kao izbacivač u nekom lokalu, tako da između njih postoji velika razlika
i u fizičkoj konstituciji, a i u snazi. On ne zna koliko je tog dana popio,
ali misli da je bilo u pitanju najviše dva piva i nije osjećao da se nalazi
pod uticajem alkohola.
U dokaznom postupku saslušani su svjedok oštećeni Đ Z, svjedok T. F., na
saglasan predlog stranaka pročitan je iskaz svjedoka K. E., iz prethodnog
postupka, pročitani su : otpusna lista sa epikrizom JZU Opšta bolnica u Baru
br. 1869/2012 od 28.03.2012. godine, nalaz i mišljenje sudskog vještaka
medicinske struke K. N. od 6.04.2012. godine, izvod iz kaznene evidencije na
ime okrivljenog UP PJ N. br. 1071 od 7.05.2012. godine.
Svjedok oštećeni Đ Z je u prethodnom postupku izjavio da je dana 27.03.2012.
godine oko 13,00 časova, sa svojim drugom F. T. slagao drva kod pekare »M..«.
Okrivljeni ga je pozvao telefonom i prvi put se nije javio, a kada ga je
pozvao drugi put javio se i on mu je upućivao pogrdne riječi: »Jebem te u
usta, što se ne javljaš«, a on mu je odgovorio »Šta je sa tobom, radim« i
prekinuo je vezu. Kada su završili posao F T i on su otišli kod »C..« gdje se
okupljaju radnici, gdje ga je putem telefona pozvao okrivljeni i pitao ga gdje
je i kad je on rekao da je kod »C..« rekao je »Sačekaj ga tu«. Sačekao je
osumnjičenog i kada je došao, odmah je krenuo da se fizički obračuna sa njim
govoreći mu »Kome ti psuješ majku«, a on ga je pitao o čemu to priča, a nakon
toga ga je pesnicom zakačio u predjelu desne strane lica, on se izmakao, a on
je ponovo krenuo na njega i udario ga pesnicom u predjelu desne strane lica, a
onda ga udario nogom u predjelu njegove desne noge, ispod koljena, od kojih
udaraca je on pao na asfaltnu podlogu i zadobio povredu lijevog ramena. On je
pokušao da se odbrani i udario je okrivljenog nogom u predjelu lijevog kuka.
Kada je on pao, okrivljeni se našao preko njega, ne zna kako je pao, da bi se
on nekako izvukao ispod njega, ustao i otišao u policiju da prijavi slučaj. Na
glavnom pretresu je dodao da je okrivljeni njega pitao kome psuje majku,
odgovorio mu je da mu on nije opsovao majku, ali odmah zatim okrivljeni je
zamahnuo da ga udari pesnicom, on je se izmakao nazad i izbjegao taj udarac,
nakon čega ga je nogom udario u desnu nogu u predjelu koljena, a nakon toga je
ponovo zamahnuo pesnicom i malo ga zakačio u predjelu sljepoočnice, a mislim
da je u pitanju desna sljepoočnica. Za sve to vrijeme on ga je pitao »koga ti
vrijeđaš«, on ga je pitao »ko te psovao« i za to vrijeme on je stalno išao
prema njemu i gurao ga i u jednom trenutku on je od tog guranja pao nazad i to
na leđa više po lijevoj strani tako da se dočekao na lijevo rame i tada je
osjetio da je došlo do povrede jer je osjetio jak bol, a okrivljeni je pao na
njega. On je nakon toga uspio da se okrene i da dođe iznad okrivljeni nakon
čega je ustao i odmah otišao da događaj prijavi policiji na način što je
otišao prema zgradi Policije u Baru. okrivljeni ga pozivao da stane, međutim,
on je nastavio dalje, otišao u zgradu policije, prijavio događaj i nakon toga
je upućen u bolnicu u Baru gdje mu je ukazana medicinska pomoć. On je jedan
ipo dan proveo u bolnici, fiksirano mu je rame i nakon toga je otpušten na
kućno liječenje. Cijeli taj događaj se desio na mjestu na kome je plato
asfaltiran. On je visok 183 cm, a težak je 109 kg. Želi da navede da se za sve
to vrijeme T. F. nalazio u blizini, a da se K. E. nalazio preko puta ulice, a
napominjem da se na tom dijelu nalaze 4 kolovozne trake. On R E. poznaje oko 4
godine i zbog ranijih korektnih odnosa on se ne pridružuje krivičnom gonjenju,
a sve troškove oko liječenja budući da nema zdravstveno osiguranje on je
platio je. On se kao oštećeni ne pridružuje krivičnom gonjenju i ne postavlja
imovinsko pravni zahtjev.
Svjedok T. F. je u prethodnom postupku izjavio da je dana
Dana 27.03.2012.godine, zajedno sa Đ Z. slagali su drva kod pekare „M..“ u
mjestu Č., nije siguran koliko je bilo sati, oko 12,00 -13,00, nije gledao na
sat, zazvonio je Z telefon i čuo je ga da se javio i rekao „Pusti me, radim“,
a nije znao ko ga je zvao. Kasnije ini je Z rekao da ga je zvao E. On nije čuo
da je iko više zvao Z dok su došli do stovarišta „C..“. Kad su došli do „C..“
opet je E.zvao Z i Z mu je rekao da ga je E. pitao gdje je i on mu je rekao da
je kod „C..“. Prošlo je otprilike 10-15 minuta kad je došao E.. E. je verbalno
nasrnuo na Z govoreći mu „Kako ti meni preko telefona“, a ne zna šta mu je Z
na to odgovorio, a nakon toga E. je krenuo fizički na Z. obijema rukama.
Ističe da kad je E. krenuo na Z., prvo ga je udario pesnicom u predjelu
ramena, i u tom momentu on se umiješao da ih razdvoji, nakon čega je Z udario
nogom E. u predjelu l
lijevog kuka, ali ističe da je to bio blagi udarac. Na tren ih je pustio, oni
su se uhvatili u zagrljaj i vidio je kad su pali na betonsku podlogu. Ne sjeća
se ko je bio na betonskoj podlozi, a ko je bio iznad i tu ih je ponovo
razdvojio. Na glavnom pretresu je dodao da svi koji su se nalazili na licu
mjesta tog dana su inače dobri drugovi, znaju se godinama, ali je tog dana E.
popio malo više, on ne zna koliko je popio, ali je izgledalo da je pod
uticajem alkohola.
Svjedok K. E. je izjavio da je kritičnog datuma radio fizički posao zajedno sa
R E. u mjestu Z. U jednom momentu R E pozvao je Đ Z i nešto ga pitao vezano za
posao i čuo sam da mu je Z odgovorio malo oštrijim tonom, a to je čuo jer je
bio blizu. R. više nije zvao Z., sve dok se nisu našli kod Stovarišta „C...“.
Kad sU došli kod C... E. je pitao Z. što je bio drzak preko telefona, Z mu je
opet drsko odgovorio, „ne znam što“, a nakon toga je Z udario ne zna da li
šakom ili pesnicom E. u predjelu glave. On nije vidio da je E. bilo čime
udario Z., dohvatili su se rukama, kao u zagrljaj i nakon toga su pali i to je
prvo pao E., a Z. preko njega. Z. je u jednom momentu uhvatio E. za vrat i F.
ga je makao sa njega.
Iz otpusne liste sa epikrizom JZU Opšta bolnica u Baru br.1869/2012 od
28.03.2012. godine utvrđeno je koje je povrede zadobio oštećeni Đ Z.
Iz nalaza i mišljenja sudskog vještaka medicinske struke K. N. od 6.04.2012.
godine utvrđeno je da je oštećeni Đ Z zadobio nagnječenje desne strane lica -
desnog obraza, nagnječenje desne potkoljenice, iščašenje zgloba desnog ramena.
Navedene povrede predstavljaju u vrijeme nanošenja, skupno procijenjeno, tešku
tjelesnu povredu. Nagnječenje desne strane lica - desnog obraza predstavlja u
vrijeme nanošenja, samo za sebe pojedinačno procijenjeno, laku tjelesnu
povredu i nanešeno je dejstvom tupine aktivno zamahnutog mehaničkog oruđa, u
šta bi spadalo: stisnuta pesnica, šaka i slično. Nagnječenje desne
potkoljenice predstavlja u vrijeme nanošenja, samo za sebe, pojedinačno
procijenjeno, laku tjelesnu povredu i nanešeno je dejstvom tupine aktivno
zamahnutog mehaničkog oruđa, u šta bi spadalo: noga i slično. Iščašenje zgloba
desnog ramena predstavlja u vrijeme nanošenja, samo za sebe, pojedinačno
procijenjeno, tešku tjelesnu povredu i nastalo je uslijed pada Đ Z. na desno
rame i kontakta njegovog desnog ramena sa podlogom.
Iz izvoda iz kaznene evidencije na ime okrivljenog UP PJ N. br.1071 od
7.05.2012. godine utvrđeno je da je osuđivan presudama : Opštinskog suda u N.
P. K. Broj 521/89 od 07.11.1990. godine, zbog krivičnog djela nasilničko
ponašanje iz čl. 220 st.1 KZS, na kaznu zatvora od 2 mjeseca, Osnovnog suda u
Baru K. Broj 306/08 od 15.04.2009. godine, zbog krivičnog djela nasilje u
porodici ili u porodičnoj zajednici iz čl. 220/3/1 KZ, na kaznu zatvora od 6
mjeseca, uslovno na 3 godine, Osnovnog suda u Baru K. Broj 79/09 od
24.04.2009. godine, zbog krivičnog djela ugrožavanje sigurnosti iz čl. 168 KZ,
na kaznu zatvora od 3 mjeseca i Osnovnog suda u Baru K. Broj 221/09 od
09.06.2010. godine, zbog krivičnog djela teška krađa iz čl. 240/1/3, na kaznu
zatvora od 1 godine.
Ocjenom izvedenih dokaza utvrđeno je da je okrivljeni učinio krivično djelo
koje mu je stavljeno na teret na način predstavljen u dispozitivu.
Okrivljeni u svojoj odbrani ne priznaje da je učinio krivično djelo u bitnom
navodeći da je oštećeni njega prvi fizički napao na način što ga je udario
pesnicom u predjelu lica, a nakon toga nogom u predjelu kuka. Nakon što je on
krenuo prema oštećenom uhvatili su se rukama, pali su na način što je on pao
na leđa, a oštećeni na njega. Nije se mogao izjasniti kako je oštećeni zadobio
povrede. Odbranu okrivljenog potvrđuje svjedok K. E. Sud je odbranu
okrivljenog cijenio kao pokušaj izbjegavanja krivice, dok je iskaz svjedoka K.
E. cijenio kao pokušao svjedoka da pomogne okrivljenom, jer su iskazi
oštećenog i svjedoka K. E. u suprotnosti sa iskazom svjedoka oštećenog, i
svjedoka T. F., čije iskaze potvrđuje medicinska dokumentacija i nalaz i
mišljenje vještaka medicinske struke K. N. Svjedok oštećeni i svjedok T. su
opisujući predmetni sukob opisali da je okrivljeni oštećenog fizički napao,
iskaz oštećenog je u tom dijelu detaljniji od iskaza svjedoka T., što je i
logično, jer je oštećeni, a ne svjedok bio fizički napadnut. Okrivljeni je
oštećenom zadao jedan udarac pesnicom u predjelu desne strane lica i nogom u
predjelu desne potkoljenice, oštećeni je nakon toga okrivljenom zadao udarac
nogom u predjelu lijevog kuka. Usled guranja od strane okrivljenog oštećeni je
pao na asfaltnu podlogu lijevim ramenom od kojeg pada je zadobio tešku
tjelesnu povredu i to iščašenje zgloba lijevog ramena. Kao što je navedeno
iskaz oštećenog potvrđuje medicinska dokumentacija i nalaz i mišljenje
vještaka medicinske struke. Oštećeni je zadobio nagnječenje desne strane lica
- desnog obraza koja povreda je po mišljenju vještaka nanijeta dejstvom tupine
aktivno zamahnutog mehaničkog oruđa, u šta bi spadalo: stisnuta pesnica, šaka
i slično, što odgovara iskazu oštećenog. Oštećeni je zadobio i nagnječenje
desne potkoljenice, koja povreda je po mišljenju vještaka nanijeta dejstvom
tupine aktivno zamahnutog mehaničkog oruđa, u šta bi spadalo: noga i slično,
što takođe odgovara mehanizmu koji je oštećeni opisao kao udarac nogom od
strane okrivljenog. Na kraju, oštećeni je zadobio i iščašenje zgloba lijevog
ramena, koja povreda je nastala usled pada oštećenog na rame i kontakta ramena
sa podlogom. Oštećeni je opisao da je usled guranja od strane okrivljenog pao
na rame i osjetio jak bol. Vještak medicinske struke je u mišljenju naveo da
je oštećeni zadobio povredu desnog ramena, međutim, očigledno je da je vještak
prilikom izrade mišljenja napravio omašku, jer je oštećeni zadobio povredu
lijevog ramena, a ne desnog, što proizilazi iz otpusne liste sa epikrizom
opšte bolnice u Baru iz koje se na nesumnjiv način utvrđuje da je oštećeni
zadobio povredu lijevog ramena, a ne desnog ramena, a navedeno proizilazi i iz
iskaza oštećenog. Ocijenjeno je da zbog navedene očigledne greške nije
potrebno pozivati vještaka na glavni pretres. Istinitost iskaza oštećenog i
svjedoka T.F. proizilazi i iz činjenice da su obojica u svojim iskazima naveli
da je oštećeni okrivljenom zadao udarac nogom što je jedino mjesto u kome se
iskazi svih saslušanih lica poklapaju, međutim, okrivljeni i svjedok K. navode
taj udarac kao jedan od udaraca koji je oštećeni zadao okrivljenom, dok
oštećeni i svjedok T. navode da je oštećeni udarac nogom okrivljenom zadao
nakon što ga je okrivljeni fizički napao. Da su oštećeni i svjedok T. imali
namjeru da neistinito predstave predmetni događaj prećutali bi navedeni udarac
oštećenog, što nisu uradili. Sud je odbranu okrivljenog cijenio kao neosnovanu
u dijelu u kome je naveo da je on pao, a oštećeni nakon toga pao na njega, jer
je oštećeni povredu ramena zadobio nakon pada i kontakta ramena sa podlogom,
što ne bi bilo moguće da je pao na okrivljenog.
Ocijenjeno je nije potrebno sprovoditi vještačenje putem vještaka
neuropsihijatra, a vezano za iskaz svjedoka T. da je po njegovom mišljenju
okrivljeni bio pod uticajem alkohola, jer je svjedok naveo da on ne zna koliko
je okrivljeni popio alkohola, ali je izgledalo da je pod uticajem alkohola.
Okrivljeni je izjavio da je popio najviše dva piva i da nije osjećao da se
nalazi pod uticajem alkohola, pa na osnovu navedenih iskaza nije dokazano da
se okrivljeni zaista nalazio pod uticajem alkohola, jer bi stanje
alkoholisanosti bilo vidljivo i oštećenom i svjedoku K. E.
Okrivljeni je svjedoka oštećenog odgurnuo rukama, nakon čega je svjedok
oštećeni pao na asfalt, i tom prilikom je zadobio tešku tjelesnu povredu.
Okrivljeni je gurajući oštećenog bio svjestan da oštećeni usled pada na tvrdu
podlogu može zadobiti tešku povredu, pristao je na nastupanje posledice, zbog
čega je postupao sa eventualnim umišljajem.
Sud je precizirao optužni predlog u dijelu u kome je navedeno „od kojih
udaraca je oštećeni pao na asfaltnu podlogu i zadobio povredu izraženu u vidu:
nagnječenja desne strane lica - desnog obraza, nagnječenje desne potkoljenice
i iščašenje zgloba desnog ramena«, umjesto kojeg dijela je navedeno » nakon
čega je oštećenog odgurnuo rukama, usled čega je oštećeni pao na asfaltnu
podlogu i zadobio povredu izraženu u vidu: nagnječenja desne strane lica -
desnog obraza, nagnječenje desne potkoljenice i iščašenje zgloba lijevog
ramena«. U postupku je na nesumnjiv način utvrđeno da je pad oštećenog
posledica guranja, a ne udaranja od strane okrivljenog, a već je navedeno da
je oštećeni zadobio iščašenje zgloba lijevog, a ne desnog ramena. Ocijenjeno
je da se navedenim preciziranjem ne narušava identitet optužnog predloga i
presude.
Sud je okrivljenog osudio na kaznu zatvora u trajanju od 6 mjeseci. Za
predmetno krivično djelo propisana je kazna zatvora u trajanju od 6 mjeseci do
5 godina. Na strani okrivljenog cijenjene su sve olakšavajuće i otežavajuće
okolnosti iz čl. 42. Krivičnog zakonika. Od olakšavajućih okolnosti sud je
cijenio porodične prilike jer je otac dvoje djece, i da se oštećeni nije
pridružio krivičnom gonjenju, dok je od otežavajućih okolnosti sud cijenio
raniji život jer je okrivljeni četiri puta osuđivan. Sud je okrivljenog osudio
na minimalnu kaznu zatvora koja po ocjeni suda odgovara težini učinjenog
krivičnog djela i krivici okrivljenog i predstavlja mjeru koja je neophodna da
bi se postigla svrha kažnjavanja.
Odluka o troškovima krivičnog postupka zasniva se na odredbi čl. 229 ZKP, a
ista se odnosi na troškove vještaka medicinske struke K. N. u iznosu od 60,50
€ i troškove rada suda koji su određeni prema trajanju, složenosti krivičnog
postupka i imovinskim prilikama okrivljenog.
Na osnovu izloženog odlučeno je kao u izreci presude
OSNOVNI SUD U BARU
Dana 26.09.2012 godine
ZAPISNIČAR, S U D I J A
Milijana Minić Goran Šćepanović
PRAVNA POUKA:Protiv ove presude može se
izjaviti žalba Višem sudu u Podgorici u roku od
15 (petnaest) dana od dana prijema pismenog otpravka.
Žalba se predaje ovom sudu u dva primjerka.
DNA:- 1 x ODT
- 1 x okrivljenom preko ZIKS Podgorica
- u spise