K.br. 422/11
U IME CRNE GORE
OSNOVNI SUD U BARU, kao prvostepeni krivični, sudija G. Š., kao sudija
pojedinac, sa zapisničarom M. M., u krivičnom predmetu optuženog G. Z., zbog
krivičnog djela prevara iz čl. 244 st.4 u vezi st. 1 Krivičnog zakonika, po
optužnici Osnovnog državnog tužilaštva u Baru Kt.br. 68/10 od 20.12.2011.
godine, nakon održanog glavnog javnog pretresa u prisustvu zamjenika Osnovnog
državnog tužioca u Baru T. V. M., branioca optuženog po službenoj dužnosti
advokata iz Bara K. N., u odsustvu optuženog, dana 08.10.2012. godine donio
je, a dana 10.10.2012. godine javno objavio,
P R E S U D U
Optuženi :
Optuženi G. Z., JMBG ..., rođen ...godine u selu D., Opština K., sa
prebivalištem u K., ul. G.., Republika Makedonija, broj putne isprave ..,
državljanin Makedonije;
K r i v j e :
Što je:
Tokom oktobra 2007. godine u Baru, u namjeri da sebi pribavi protivpravnu
imovinsku korist lažnim prikazivanjem činjenica doveo u zabludu i održavao u
zabludi oštećenu D. P. i sa istom zaključio ugovor o kupoprodaji nepokretnosti
na kat par. KO Pečurice, lažno joj prikazujući činjenicu da je ovlašćeni
punomoćnik vlasnika nepokretnosti Đ. O. na način što je pribavio lažno
punomoćje Notara iz Skoplja M. L. br. 6759/07 od 17.10.2007. godine, kojim ga
ovlašćuje da može prodati imovinu u Baru, KO Pečurice, broj parcele 3125 u
površini 493 m2 iz posjedovnog lista broj 262 i sa takvim punomoćjem zaključio
ugovor o prodaji nepokretnosti ovjeren u Osnovnom sudu u Baru pod brojem Ov I
10326/07 dana 23.10.2007. godine i time ih naveo da mu na štetu svoje imovine
i štetu stvarnog vlasnika Đ.O. predaju iznos od 86.000 €, pa je time sebi
pribavio protivpravnu imovinsku korist u navedenom iznosu;
- čime je učinio krivično djelo - prevara iz čl. 244. st. 4.u vezi
st.1.Krivičnog zakonika.
pa ga sud primjenom čl. 4, 32, 36 i 42 Krivičnog zakonika i čl. 359, 360 i 364
ZKP-a,
OSUĐUJE
Na kaznu zatvora u trajanju od 2 (dvije) godine.
Oštećeni D. P. i Đ. O. se radi ostvarivanja imovinskopravnog zahtjeva upućuju
na parnični postupak.
Optuženi je dužan da plati troškove krivičnog postupka u iznosu od 700,00 €, u
roku od 15 dana od dana pravosnažnosti, pod prijetnjom izvršenja.
O b r a z l o ž e n j e
Optužnicom Osnovnog državnog tužilaštva u Baru Kt.br. 68/10 od 20.12.2011.
godine stavljeno je na teret optuženom izvršenje krivičnog djela bliže
opisanog u izreci presude.
Glavni pretres je održan u odsustvu optuženog na osnovu rješenja Osnovnog suda
u Baru KV br. 57/12 od 20.02.2012. godine.
Optuženi nije saslušan u prethodnom postupku i na glavnom pretresu.
U dokaznom postupku saslušani su oštećene D. P., Đ. O., svjedoci M. B., N. N.,
F. I., Đ. Z., pročitani su : ugovor o kupoprodaji nepokretnosti zaključen
između Đ. O. i D. P. dana 22.10.2007. godine, ovjeren u Osnovnom sudu Bar pod
brojem OV I 10326/07 od 23.10.2007. godine, dopis Ministarstva pravde
Republike Makedonije br.13/1-1805/2011-2 od 12.05.2011. godine sa prilozima :
aktom notara Soniljanovska Lidija od 12.05.2011. godine, rješenjem državnog
arhiva R. Makedonije br. UPI 17-49 od 9.02.2011. godine, rješenjem Notarske
komore R. Makedonije br. 02-1198/1 od 20.09.2010. godine, povodom zamolnice
Osnovnog suda u Baru, izvršen je uvid u kopiju upisnika notara M. L., u kopiju
pasoša R. Makedonije na ime G.Z. br.2698715, punomoćje od 17.10.2007. godine
na ime Đ. O. i list nepokretnosti br. 262 KO Pečurice od 11.10.2007. godine.
Oštećena D. P. je izjavila da je 2007. godine kupila plac koji se nalazi u
Pečuricama, mjesto Dubrava, površine 500 m2. Ona je taj plac kupila od lica G.
Z. koji se predstavio kao ovlašćeni punomoćnik vlasnika nepokretnosti Đ. O..
Prije nego što su zaključili ugovor ona je zajedno sa bratom provjerila list
nepokretnosti iz kojeg se jasno vidi da je Đ. O. vlasnik predmetnog placa, a
takođe je pogledala i punomoćje koje im je dostavio G. Z. koje je bilo
ispisano na makedonskom jeziku i u kojem je pisalo da je Đ. O. saglasna da G.
Z. u njeno ime može da proda predmetnu nepokretnost. Oni su to punomoćje
preveli kod tumača S. M.a, tačnije to punomoćje su preveli S. S. i G. Z. pa su
sjutradan došli u Osnovni sud u Baru i ovjerili ugovor o kupoprodaji i tom
prilikom su zamolili službenika da pregleda sve te papire jer oni G. Z. i S.a
S.a nisu poznavali. Oni su na ime kupoprodajne cijene isplatili G. Z.
86.000,00 € u kancelariji advokata I.a F.a. Nakon tri do četiri dana podnijeli
su zahtjev za uknjižbu Upravi za nekretnine. Poslije tri nedjelje iz Uprave za
nekretnine su došli na njihov plac kako bi isti izmjerili. Nakon mjesec ipo
dana od zaključenja ugovora na plac zajedno sa policijom došla je M. B. i tom
prilikom im saopštila da taj plac nije prodat da je taj plac Đ. O. i da ona
nije nikakvo punomoćje davala. Nakon toga svi su došli u policiju i dali
izjave, a zatim su zvali i S.a S.a, kako bi ga pitali što je to i on je došao
i dao izjavu u policiji. Nakon nedjelju dana stiglo im je rješenje od Uprave
za nekretnine da plate taksu kako bi se izvršila uknjižba, a drugo je glasilo
da se odbija zahtjev za upis prava vlasništva. Na glavnom pretresu je dodala
da njen suprug većinu vremena provodi u Beogradu, gdje na pijaci prodaje voće
i povrće i on nije bio prisutan kada je ona vodila pregovore oko kupovine
predmetnog zemljišta, tako da on nije bio u kontaktu ni sa S. S.om ni sa G. Z.
već je sve obavila ona, a sa njom je išao njen brat N. N. Oni su dio novca
koji su dali za kupovinu placa imali, a dio su pozajmili od rođaka, konkretno
od njene sestre koja živi u SAD. Ugovor o kupoprodaji sa G.m potpisala je ona
u Osnovnom sudu u Baru. Ona se tačnog datuma potpisivanja ugovora ne može
sjetiti, ali misli da je bio u pitanju oktobar 2007. godine. Njima je S. rekao
da vlasnik placa treba da doputuje iz Makedonije za 10 dana i oni su čekali
tih 10 dana, a nakon toga došao je G. Z. koji je rekao da on ima punomoćje za
prodaju placa, jer vlasnik placa Đ. O. nije mogla da dođe. Ugovor je
sastavljen u kancelariji F. I.a od strane nekog njegovog punomoćnika. Koliko
se sjeća ugovor je ovjeren par dana poslije sastavljanja. Njoj i bratu je G.
pokazao punomoćje koje je bilo na makedonskom jeziku i list nepokretnosti.
Njih je do placa odveo S. S. i oni su prvi put plac vidjeli prije zaključenja
ugovora, a prije kontakta sa G.m do zaključenja ugovora prošla su tri dana.
Kada su prvi put vidjeli plac brat i ona isti je bio ograđen žičanom ogradom
sa vratima na ogradi koja su bila zaključana, vidjela je da se na placu nalaze
dvije male barake i njima je S. rekao da će za dvije nedjelje doći vlasnica da
uzme svoje stvari. Koliko se sjeća od te prve posjete placu do zaključivanja
ugovora prošle su dvije nedjelje. Nakon dvije nedjelje su zvali S.a i on je
rekao vlasnici ne trebaju nikakve stvari jeo da joj čuvaju kamp kućicu. Nakon
kupovine placa njoj je S. dao telefon i javila joj se neka ženska osoba koja
se predstavila kao Đ. O. koja joj je čestitala na kupovini placa, a ona je
njoj čestitala uspješnu prodaju placa. S. je prethodno rekao da je u pitanju
Đ. O.. Ona se ne može izjasniti da li se pridružuje krivičnom gonjenju, a kada
je u pitanju imovinsko pravni zahtjev, postavlja taj zahtjev u iznosu od 86
000 €, ali se ne može izjasniti prema kome.
Svjedok oštećena Đ. O. je izjavila da je u decembru 2007. godine komšinica
koja inače ima plac pored njenog placa u Dubravi, pošla da posjeti svoj plac i
tom prilikom je primijetila da se na njenom placu koji se nalazi u 85 ulici
br. 125, u naselju Dubrava izvode građevinski radovi. Odmah joj je poslala
poruku na mobilni telefon i pitala je kada je prodala plac. U nevjerici ona je
pitala o čemu priča, da ona nije otuđila svoju imovinu, a onda je dobila
poruku »ako je tako, ništa tvoje više na placu nema«. Odmah je kontaktirala B.
M. i zamolila je da ode do placa kako bi provjerila da li je sve to istina.
Iste večeri B. je otišla do njenog placa, i saopštila joj isto što i ta
komšinica, i da je plac jedva prepoznala. Sjutradan M. B. je otišla u
građevinsku inspekciju kako bi sve to prijavila. Ona je u tom periodu bila u
sedmom mjesecu trudnoće tako da nije mogla lično da dođe. Sve to je
predstavljalo šok za njen organizam. Održavajući kontakt sa M. B.m saznala je
da je ona prijavila građevinskoj inspekciji. Inspekcija je odmah izašla na
lice mjesta i naredila da se obustave radovi, o čemu postoje dokazi. Policija
nije izašla isti dan, već sledeći dan i zatekla je radnike koji su nastavili
da izvode radove na placu. Policija je toga dana privela sve radnike zatečene
na gradilištu i uzela njihove izjave. O svemu tome B. je obavijestila isti dan
i tada joj je saopštila da su njen plac navodno kupili D. P. i P., od lica iz
Makedonije po imenu G. Z., koji se predstavio kao njen punomoćnik. Ona se
nakon toga obratila i S. K., načelniku Filijale policije Bar i zatražila da
dobije kopije izjava tih ljudi, kako bih vidjela šta su sve oni rekli i da je
obavijesti kako je došlo do otuđenja placa. Ona G. Z. ne poznaje, prvi put je
tada čula za njegovo ime. Nikada u životu nije davala punomoćje da otuđi njenu
imovinu i nikada nije živjela u Makedoniji u ulici .. A, kako je to navedeno u
ugovoru o kupoprodaji. Ona je došla do saznanja da ta ulica i ne postoji u
Makedoniji. Njen matični broj, naveden u punomoćju je tačan, ali on se može
pribaviti iz Katastra, a broj lične karte nije tačan već je izmišljen. Pred
ovim sudom u toku je parnični postupak radi poništaja ugovora i naknade štete.
Kao oštećena pridružila se krivičnom gonjenju i postavila je imovinsko pravni
zahtjev koji se odnosi na poništaj pravnog posla.
Svjedok M. B. je izjavila da je bio mjesec decembar 2007. godine kada je u
večernjim časovima pozvala Đ. O. i tom prilikom rekla da se čudne stvari
dešavaju na njenom placu koji se nalazi u Dubravi i zamolila je da ode i da
vidi šta se dešava. Ona je odmah otišla do njenog placa i kada je došla do
njega, primijetila je da na njemu nije bilo ni montažnih objekata, ni
nadstrešnice, nije bilo stvari koje su postojale u avgustu mjesecu iste
godine. Takođe je primijetila da je sagrađen novi objekat, koji se sastojao od
temelja i prvog sprata. Sjutradan ujutro je pošla u policiji i prijavila šta
se dešava. Takođe, istog dana je podnijela zahtjev građevinskoj inspekciji,
kako bi ona izašla na lice mjesta i kako bi obustavila radove. O svemu ona je
obavještavala Đ. O. i sve radnje je obavljala po punomoćju koje joj je O.
dala. Sjutradan je sa inspektorom B. pošli na lice mjesta, gdje su zatekli P.
i P. D.a, njenog brata, izvođače radove i neke radnike. U razgovoru sa njima
nju je D. P. napao i rekao mu da je ona gospođa Z. i da je ona navodno uzela
pare. Ona je odgovorila da ona nije Makedonka ni Z., već da se zove M. B.. Ona
je dalje iz razgovora vidjela da on ne zna da li je Z. muška ili ženska osoba.
Kada je policija došla jedan od lica po imenu N. N.počeo je da se udaljava od
lica mjesta. Policija je sve ljude koji su se zatekli tamo privela, sa kojima
je i ona pošla i nedugo zatim je saznala od istih ti ljudi tamo da su P. i P.
D. navodno kupili plac od G. Z. koji se predstavio kao punomoćnik Đ. O., koji
u njeno ime i za njen račun prodao navedeni plac. Nakon toga je zvao D. P. i
predložio da pita O. da mu O. proda ponovo plac. Njoj je bilo čudno da daje
novac za nešto što je već kupio, a to kaže iz razloga da sud zna. Đ. O. dugo
poznaje, ona je supruga od njenog najbližeg rođaka. One se već 15 godina
druže, ona se starala o tom placu i nadgledala ga kada je ona u Londonu. Ona
nikada nije živjela u Makedoniji, kako je to navedeno u ugovoru i da je to
čista izmišljotina. Na glavnom pretresu je dodala da su se na predmetnom
zemljištu nalazila dva objekta i to montažna objekta osposobljena za
stanovanje i jedna kamp kućica. Kada je ona došla na predmetni plac i vidjela
da se na njemu obavljaju radovi oba montažna objekta su bila srušena, a
postojala je jeo nadstrešnica iznad kamp kućice i kamp kućica u kojoj su
koliko je shvatila stanovali radnici koji su radili tu. Osim ta dva objekta
posječeni su i čempresi, vinova loza, smokva, ukrasno bilje.
Svjedok D. P. je izjavio da je upoznat o događaju od svoje supruge koja mu je
preko telefona saopštila da je pronašla plac preko agencije koja se nalazi u
mjestu Pečurice, i da je upoznala čovjeka koji ima agenciju, u pitanju je S.
S.. Rekla mu je da su provjerili taj plac da li je upisan u katastar, tj. da
li se pod tim brojem nalazi pomenuta parcela, da su pošli kod advokata F. I.a
da bi sačinili ugovor o kupoprodaji, da su u Osnovni sud u Baru ponovo
provjerili sve papire i kada su utvrdili da je dokumentacija u redu zaključili
su ugovor sa punomoćnikom G. Z. u prisustvu advokata F. I.a i S.a S.a koji je
uzeo proviziju za prodatu nekretninu. On nije u tom periodu bio tu, tako da je
o kompletnom događaju telefonski upoznat. Zna da je supruga na ime
kupoprodajne cijene isplatila 86.000,00 €.
Svjedok N. N. je izjavio da je u potpunosti upoznat sa predmetom, tačnije on
je sve vrijeme bio sa svojom sestrom. Oni su stupili u kontakt sa S. S.om koji
je inače vlasnik agencije za promet nepokretnosti i prije predmetnog događaja
bili su u kontaktu preko telefona sa S. S.om. Sjeća se da im je jednom
prilikom S. S. rekao da ima na prodaju dva placa od kojih je jedan jeftiniji,
a drugi je malo skuplji, ali je rekao da je skuplji na boljem mjestu. Oni su
pogledali jedan i drugi plac, ali im se svidio ovaj koji je skuplji jer je bio
na ljepšem mjestu pa su odlučili da njega pogledaju i eventualno kupe. S. S.
im je javio da je došao čovjek iz Makedonije sa papirima, a sve kako bi se
dogovorili o kupovini većeg placa, da ima zainteresovanih još dva do tri kupca
za taj plac pa im je rekao da dođu na vrijeme. Oni su se našli u Baru sa S.om,
a sa njim je bio i G. Z. koji se predstavio kao ovlašćeni punomoćnik vlasnika
nepokretnosti, placa koji su oni željeli da kupe. G. Z. im je odmah pokazao
list nepokretnosti u kome je pisalo da se plac vodi na Đ. O. i tom prilikom im
priložio i punomoćje koje je bilo na makedonskom jeziku. Oni su se dogovorili
oko cijene u pitanju je po 175,00 € po m2, a zatim su pošli kod F. I.a kako bi
zaključili ugovor o kupoprodaji. Sjutradan su pošli u Osnovni sud u Baru kako
bi ovjerili pomenuti ugovor i sjeća se da im je tom prilikom službenica suda
rekla da neće da ovjeri ugovor jer je punomoćje na stranom jeziku. Nakon toga
S. S. i G. Z. su pošli u Ulcinj kod sudskog tumača za makedonski jezik S. M.
On i njegova sestra su se vratili kući i negdje predveče opet su ih zvali S. i
G. Z. i rekli im da su preveli punomoćje. Sjutradan su se on i njegova sestra
opet našli sa njima i pošli su da ovjere taj ugovor. Ugovor su ovjerili tako
što je njegova sestra ušla sa G. Z.. Zna da je njegova sestra na ime
kupoprodajne cijene isplatila 175,00 € eura po m2. Nakon toga njegova sestra
je podnijela zahtjev za uknjižbu i poslije određenog vremena dobila je
rješenje da plati porez na promet kako bi izvršili uknjižbu, a takođe isto
tada je i dobila rješenje da ne može da se izvrši uknjižba. Na glavnom
pretresu je dodao da je njima sve vrijeme S. garantovao da je plac čist i da
je sve regularno, a G. Z. im se predstavio kao bivši oficir JNA i bivši suprug
Đ. O. s kojom se razveo i da u njeno ime prodaje plac i oni su pomislili da će
doći i Đ. O. da proda plac. Kada je on došao sa punomoćjem oni su pomislili da
ako to sud prihvata onda nema problema. Na placu se nalazila jedna baraka, u
ćošku još jedna mala baraka, jedna kamp kućica, plac je bio ograđen žicom, a
kapija je bila zaključana. Ta pletena ograda je bila veoma niska, a kada su na
plac došli sa G.m on je otključao kapiju. Kada je u pitanju prva posjeta placu
sa S.em oni nisu ulazili na plac jer se cijeli plac vidi sa puta. Na placu su
bila dva, 3 borića, nekoliko mandarina, a ne sjeća se drugog bilja. On je
rekao da je Gošeski drugi put otvorio bravu, a ne sjeća se da li je otključao
ili je ušao lomljenjem brave, jer mu je to kasnije sestra rekla. Njima je S.
dao vizit kartu na kojoj ima adresa ul. Rista Lekića I-28 i broj telefona....
Svjedok F. I. je izjavio da je S. S. njegov rođeni sestrić. Sjeća se da je
jednom prilikom došao sa nekoliko lica oko zaključenja nekog ugovora koji se
odnosio na kupovinu placa u naselju Pečurice. Zna da su sa njim bili jedna
žena, jedan muškarac koji misli da je bio njen djever i zna da je tu bio još
neko prisutan, ali se on više ne sjeća njegovog identiteta. Na pitanje suda on
se ne može izjasniti da li je bio prisutan i G. Z.. Oni su njemu donijeli neke
papire koji su se odnosili na predmetni plac, on je njima saopštio da se puno
trguje nekretninama, da se dešava da se prodaje i tuđa zemlja i da dobro
provjere papire koje imaju, ali su svi oni saopštavali da je papirologija
potpuno čista, da su i oni to provjeravali, da su u Ulcinju prevodili
punomoćje sa makedonskog jezika, da su se nekoliko puta čuli sa prodavcem,
neko od njih je kontaktirao nekog navodeći da je u pitanju neko iz Makedonije
i oni su kod njega dolazili dva ili tri puta, nije siguran. On je njima
sačinio ugovor na osnovu lista nepokretnosti i ostale dokumentacije, oni su
bez njegovog prisustva izvršili ovjeru tog ugovora u sudu i nakon izvjesnog
vremena on je čuo da su se javili problemi oko vlasništva nad placem, zna da
se u ovom sudu vodi parnični postupak vezano za istu parcelu i on je i u
parničnom postupku dao iskaz u svojstvu svjedoka. S. S. je sa tim licima
dolazio jer se sa nekim od tih lica koja su dolazila znao, ali druge detalje
oko njegovog učešća on ne zna. Njemu je pokazana fotografija sa putne isprave
G. Z. i on se ne može izjasniti da li je taj čovjek dolazio kod njega u
kancelariju s obzirom na protek vremena. Njemu su ta lica donijeli prevod
punomoćja sa makedonskog jezika navodeći da je prevod izvršio jedini
prevodilac za makedonski jezik u Ulcinju, a oni su mu saopštili da su pokušali
da izvrše ovjeru i sa makedonskim punomoćjem, ali da im je sud tražio da
punomoćje mora biti prevedeno na službeni jezik. Oni su mu pokazali to
punomoćje prevedeno na službeni jezik. U ugovoru koji je on pismeno sačinio
navodi se broj pasoša G. Z., međutim, on se ne može sjetiti da li je taj pasoš
imao u originalu ili u kopiji. Isplate kupoprodajne cijene izvršena je u
njegovoj kancelariji, a ne može se sjetiti da li je on sačinio pisanu potvrdu
o isplati. On se ne može sjetiti ko je ovom prilikom kome predao novac.
Svjedok Đ. Z. je izjavio da je vlasnik stambenog objekta u naselju Šušanj na
adresi .. Bar i u toku cijele godine pruža usluge smještaja turistima. G. Z.
je prvi put upoznao 2007. godine budući da je on kod njega gostovao u periodu
od 23.04. do 24.04.2007. godine, dakle jedan dan i noć, a tom prilikom on je
bio u društvu sa još jednim licem T. R. On uredno vodi evidenciju licima
kojima pruža usluge smještaja i u knjizi gostiju ostalo je zabilježeno da su
G. i T. upisani pod brojem 56 i 57, a kao dokaz identiteta G. mu je dao na
uvid putnu ispravu Makedonije br.2698715., a T. putnu ispravu br. 1957915.
Obojica su bili smješteni u sobi A 3. Sledeći put G. i T. su bili njegovi
gosti u vremenu od 29.04. do 4.05.2007. godine ukupno 5 dana i noći, tom
prilikom su pokazali iste putne isprave, bili su smješteni u sobi A-7. Sledeći
put G. je bio u društvu P.A. koji mu je pokazao putnu ispravu br. A0073112 i
bili su njegovi gosti u vremenu od 3.06. do 8.06.2007. godine ukupno 5 dana i
bili su smješteni u sobi A-2. Sledeći put G. je došao je i bio je gost u
njegovoj kući u vremenu od 23.09. do 01.10. u sobi A2, a od 1.10. mu se u toj
sobi pridružio P.A. koji je došao 25.09. i zajedno su bili u sobi A2 do
12.10.2007. godine. P.A.je bio je gost u njegovoj kući u vremenu od 12.10. do
23.10.2007. godine u sobi A2. Kada je u pitanju G. Z. ostao mu je u sjećanju
kao izuzetno pedantan i čist čovjek. On je malo sa njim komunicirao, a u toj
kratkoj komunikaciji saopštio mu je da je vlasnik građevinske firme u
Bugarskoj i da je otvorio jednu u Budvi. Da li je on osim u njegovoj kući
boravio i u nekom drugom ugostiteljskom objektu kada je boravio u Crnoj Gori
njemu nije poznato, a u svakom slučaju on je svaki njegov boravak evidentirao,
a u njegovoj knjizi gostiju konstatovao je i da je kada je prvi put boravio u
njegovoj kući došao sa vozilom marke Opel kadet 1,3 S crvene boje reg. oznake
SK 744-JZ. On sa G. Z. nije imao drugu komunikaciju i podatke koje mu je dao o
građevinskim firmama on mu je saopštio na njegovo pitanje i nije mu pominjao
bilo što drugo vezano za svoje poslovanje. Ime S. S.a mu je poznato, jer jedan
čovjek sa tim podacima čiju fotografiju vidi u spisima predmeta, je stanovao u
blizini njegove kuće kao podstanar u kući jednog ruskog državljanina i tu je
boravio sa suprugom i dvoje ili troje djece. Jednom prilikom on mu je sa
svojim šurakom radio fasadu na kuću i to je kvalitetno uradio, a prošle godine
on je htio ponovo da ga angažuje, raspitivao je se za njegovu novu adresu, ali
je čuo da se nalazi u Švedskoj. Nije mu poznato da se S. bavio prometom
nekretnina. Za vrijeme boravka G. Z. u njegovoj kući ne sjeća se da je bilo ko
dolazio kod njega.
U ugovoru o kupoprodaji nepokretnosti koji je zaključen između Đ. O. i D. P.
dana 22.10.2007. godine, ovjeren u Osnovnom sudu Bar pod brojem OV I 10326/07
od 23.10.2007. godine utvrđeno je da je predmet ugovora nepokretnost koja se
nalazi upisana u listu nepokretnosti broj 262 KO Pečurice, na kat parceli broj
3125 u mjestu Dubrava, koja se sastoji od dvorišta površine 491 m2sa pomoćnom
zgradom površine 2m2. Zemljište se prodaje po cijeni od 95 € po m2, koji iznos
kupac isplaćuje prodavcu na dan ovjere ugovora u sudu. Ugovor su potpisali u
ime prodavca Đ. O. G. Z. po punomoćju broj 6759/07 od 17.10.2007. godine i
kupac D. P.. U pečatu suda je navedeno da je okrivljeni prodavac prilikom
ovjeravanja ugovora svoj identitet potvrdio pasošem Makedonije broj 2698715.
Iz dopisa Ministarstva pravde Republike Makedonije br.13/1-1805/2011-2 od
12.05.2011. godine sa prilozima : aktom notara S. L. od 12.05.2011. godine,
rješenjem državnog arhiva R. Makedonije br. UPI 17-49 od 9.02.2011. godine,
rješenjem Notarske komore R. Makedonije br. 02-1198/1 od 20.09.2010. godine,
povodom zamolnice Osnovnog suda u Baru utvrđeno je da je nakon izvršenog uvida
u Upisnik za ovjere i potvrde za 2007. godinu Notara M. L. iz Skoplja, knjiga
broj 7 pod rednim brojem 6759/07, dana 22.06.2007. godine, na zahtjev N.M. iz
Skoplja izvršen je upis ovjere – prepisa fotokopije uvjerenja broj 577/07 od
27.02.2007. godine Osnovnog suda Skoplje 1 Skoplje. Kako je arhiva po isteku 3
godine uništena nije bilo moguće dostavljanje prepisa dokumenta. Rješenjem
državnog arhiva R. Makedonije br. UPI 17-49 od 9.02.2011. godine data je
saglasnost Notaru M. L. za uništavanje dokumentacionog materijala za 2007.
godinu. Rješenjem Notarske komore R. Makedonije br. 02-1198/1 od 20.09.2010.
godine za Notara koji će privremeno vršiti poslove u notarskoj kancelariji
Notara M. L., postavljena je Notar L. S., jer je M. L. ispunila uslove za
starosnu penziju 15.09.2010. godinu.
Uvidom u kopiju upisnika notara M.L. utvrđeno je da je pod rednim brojem
6759/07, dana 22.06.2007. godine, izvršena ovjera na zahtjev N.M. iz Skoplja.
Uvidom u kopiju pasoša R. Makedonije br.2698715 utvrđeno je da je isti izdat
na ime G. Z., JMBG ....
U punomoćju od 17.10.2007. godine na ime Đ. O. navedeno je da ista ima imovinu
u Baru, KO Pečurice, broj parcele 3125 u površini 493 m2 iz posjedovnog lista
broj 262 i da ovlašćuje Đ.Z. koji stanuje u K. ul. .., JMBG .., lk izdata ..
og strane GUUP K. da može privređivati, da prenese na svoje ime ili proda i da
primi kupoprodajnu cijenu u njeno ime. Norat L. M. K. iz Skoplja potvrđuje da
su D. O. i Đ. Z. u njenom prisustvu svojeručno potpisali dokument, stavili
svoje rukopise i priznali iste za svoje. Broj ovjere je 6759/07 od 17.10.2007.
godine.
Iz lista nepokretnosti br. 262 KO Pečurice od 11.10.2007. godine utvrđeno je
da je vlasnik dvorišta površine 491 m2i pomoćne zgrade površine 2m2 na parceli
broj 3125 KO Pečurice Đ. O..
Sud je u više navrata pokušao da obezbijedi prisustvo svjedoka S. S.a za koga
je donio rješenje da se sasluša u dokaznom postupku. UP PJ Bar je obavjestila
sud da se svjedok ne nalazi na tri adrese iz spisa predmeta koje su
dostavljane, pa kako sud nije bio u mogućnosti da sasluša svjedoka donijeto je
rješenje da se isti neće saslušati u dokaznom postupku.
Optužnicom je predloženo je da se pribavi izvod iz kaznene evidencije na ime
optuženog. Kako je optuženi državljanin R.Makedonije i kako bi pribavljanje
izvoda vodilo odugovlačenju postupka donijeto je rješenje da se u dokaznom
postupku neće pribaviti izvod iz kaznene evidencije.
Ocjenom izvedenih dokaza utvrđeno je da je optuženi učinio krivično djelo koje
mu je stavljeno na teret, na način predstavljen u dispozitivu. Optuženi nije
saslušan u toku postupka.
Optuženi je dana 23.10.2007. godine pristupio u Osnovni sud u Baru i tom
prilikom se legitimisao kao punomoćnik oštećene Đ. O., prezentirajujući
punomoćje Notara iz Skoplja M. L.br. 6759/07 od 17.10.2007. godine, za koje je
utvrđeno da je lažno, u kome je navedeno da je Đ. O. optuženog ovlastila da u
njeno ime može prodati njenu imovinu koja se nalazi u Baru, KO Pečurice, broj
parcele 3125 u površini 493 m2 iz posjedovnog lista broj 262. Nakon toga
optuženi je sa oštećenom D. P.zaključio ugovor o kupovini predmetne
nepokretnosti, a oštećena mu je platila iznos od 86.000 €.
Sud je iz iskaza oštećene D. P., svjedoka N. N., D. P. i F. I.a utvrdio da je
optuženog, oštećenu i svjedoke povezao S. S. iz Bara, da je optuženi prvobitno
pokazao predmetno punomoćje koje je bilo na makedonskom jeziku, a nakon
dogovora oko cijene ugovor je pismeno izradio advokat F. I.. Nakon odlaska u
Osnovni sud u Baru obaviješteni su da je potrebno da se ugovor prevede na
službeni jezik, što je i urađeno angažovanjem tumača iz Ulcinja M.S. i
sledećeg dana je zaključen ugovor između optuženog i oštećene kojom prilikom
je optuženi u cilju potvrđivanja identiteta koristio pasoš Makedonije
2698715.
Za sud je nesporno da je ugovor zaključio optuženi, jer je prilikom
ovjeravanja ugovora koristio svoju putnu ispravu u kojoj se nalazi
fotografija, a iz iskaza svjedoka Đ. Z. utvrđeno je da je optuženi u više
navrata boravio u njegovoj kući prilikom dolazaka u Bar, i da je svjedoku
davao na uvid isti pasoš koji je koristio prilikom ovjere ugovora. U vrijeme
kada je ovjeren ugovor u Osnovnom sudu u Baru, optuženi nije boravio kod
svjedoka Đ., međutim, to ne znači da nije boravio u Baru, jer je utvrđeno da
je dana 23.10.2007. godine optuženi pristupio u sud i potpisao ovjerio ugovor
sa oštećenom D. P. Sud je iz iskaza oštećene Đ. O. i svjedoka M. B. utvrdio
njihovo postupanje nakon što je predmetni ugovor zaključen bez znanja oštećene
i nakon što su na imovini oštećene započeti radovi.
U postupku je utvrđeno da je punomoćje Notara iz Skoplja M. L. br. 6759/07 od
17.10.2007. godine lažno. Sud je iz dopisa Ministarstva pravde Republike
Makedonije br.13/1-1805/2011-2 od 12.05.2011. godine sa prilozima i kopije
upisnika Notara utvrdio da je Notar M. L. iz Skoplja, u knjizi broj 7, pod
rednim brojem 6759/07, dana 22.06.2007. godine, na zahtjev N. M. iz Skoplja
izvršila upis ovjere – prepisa fotokopije uvjerenja. Optuženi je u postupku
ovjere ugovora priložio punomoćje u kome je navedeno da je isto ovjereno pod
brojem 6759/07 dana 17.10.2007. godine iz čega proizilazi da predmetno
punomoćje pod navedenim brojem nije ovjereno od strane Notara M. L., odnosno
da isto nije izdato od strane subjekta koji je označen kao izdavalac, što
punomoćje čini lažnim.
Optuženi je krivično djelo učinio lažnim prikazivanjem činjenica, i
održavanjem u zabludi oštećene D. P. u pogledu činjenice ovlašćenja za
zaključenje ugovora, prikazujući na osnovu lažnog punomoćja da je od vlasnika
Đ. O. ovlašćen da izvrši prodaju njene imovine i da od kupca primi novac, iako
je znao da od oštećene nije imao takva ovlašćenja.
Optuženi je krivično djelo učinio postupajući sa direktnim umišljajem.
Optuženi je bio svjestan da lažno prikazuje i održava u zabludi oštećenu D.
P., a na strani optuženog utvrđena je i namjera pribavljanja protivpravne
imovinske koristi. Kako je optuženi pribavio protivpravnu imovinku korist u
iznosu preko 30.000 €, ostvario je kvalifikovani oblik krivičnog djela prevara
iz čl. 244 st.4 u vezi st.1 Krivičnog zakonika.
Sud je precizirao optužnicu prije svega u pogledu datuma izvršenja djela
navodeći da je isto izvršeno tokom oktobra 2007. godine jer je u optužnici
navedeno tokom 2007. godine. Iz iskaza oštećene D. P. i svjedoka N. N.
utvrđeno je da je dogovor sa optuženim oko prodaje imovine, pismena izrada
ugovora, prevod punomoćja trajao nekoliko dana prije ovjere ugovora, koji je
zaključen dana 27.10.2007. godine iz čega proizilazi da su sve radnje
preduzimane u toku oktobra 2007. godine. Sud je u dispozitivu naveo da je
optuženi doveo i održavao u zabludi oštećenu D. P., a ne i D. P., jer je iz
iskaza oštećene i njenog supruga D. P. utvrđeno da je samo oštećena
preduzimala radnje oko zaključenja ugovora i da je ona zaključila ugovor, pa
je iz dispozitiva izostavljeno ime D. P. U dispozitivu je navedeno da
predmetno punomoćje glasi na ime Notara iz Skoplja M. L. br. 6759/07 od
17.10.2007. godine, jer u optužnici to nije navedeno, da je punomoćjem
optuženi ovlašćen da može prodati imovinu u Baru, KO Pečurice, broj parcele
3125 u površini 493 m2 iz posjedovnog lista broj 262, jer u optužnici nisu
navedeni podaci o imovini, a naveden je i broj i datum ovjere u Osnovnom sudu
u Baru. Ocijenjeno je da izreka presude preciznije predstavlja utvrđeno
činjenično stanje, da se navedenim preciziranjem ostaje u okviru istog
životnog događaja i da se ne narušava identitet optužnice i presude.
Sud je optuženog osudio na kaznu zatvora u trajanju od 2 godine. Za predmetno
krivično djelo propisana je kazna zatvora u trajanju od 2 do 10 godina. Na
strani optuženog nije bilo ni olakšavajućih ni otežavajućih okolnosti, iz
kojih razloga je sud optuženog osudio na izrečenu kaznu zatvora koja po ocjeni
suda odgovara težini krivičnog djela i krivici optuženog i predstavlja mjeru
koja je neophodna da bi se postigla svrha kažnjavanja.
Oštećeni D. P. i Đ. O. su radi ostvarivanja imovinskopravnog zahtjeva upućeni
na parnični postupak, na osnovu čl. 239 st. 2 ZKP. Oštećena D. P. je postavila
imovinskopravni zahtjev u iznosu od 86.000 €, nije se mogla izjasniti prema
kome, pa je ista upućena da imovinskopravni zahtjev ostvari u parničnom
postupku. Pred ovim sudom već je u toku parnični postupak povodom poništaja
pravnog posla koji je pokrenula oštećena Đ. O., taj postupak je prekinut do
završetka krivičnog postupka, pa kako je punomoćnik oštećene postavio
identičan imovinsko pravni zahtjev oštećena je upućena da isti ostvari u
parničnom postupku.
Odluka o troškovima krivičnog postupka zasniva se na odredbi čl. 229 st.1 ZKP,
a ista se odnosi na troškove branioca po službenoj dužnosti u iznosu od 600,00
€, i troškove rada suda koji su određeni prema trajanju, složenosti krivičnog
postupka i imovinskim prilikama optuženog.
Na osnovu izloženog odlučeno je kao u izreci presude
OSNOVNI SUD U BARU
Dana 10.10.2012. godine
ZAPISNIČAR, S U D I J A
M. M. G. Š.
PRAVNA POUKA:Protiv te presude može se
izjaviti žalba Višem sudu u Podgorici u roku od
15 (petnaest) dana od dana prijema pismenog otpravka.
Žalba se predaje ovom sudu u dva primjerka.
DNA:- 1 x ODT,
-​ 1 x optuženom preko oglasne table
-​ 1 x braniocu N.K.,
-​ po 1 x oštećenim nakon pravosnažnosti. 
-​ u spise. 