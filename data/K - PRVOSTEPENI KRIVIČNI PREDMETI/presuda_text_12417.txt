  K. broj 315/11 
          U IME CRNE GORE 
OSNOVNI SUD U BARU , kao prvostepeni krivični, sudija Goran Šćepanović,
kao sudija pojedinac, sa zapisničarom Milijanom Minić, u krivičnom predmetu
okrivljenog L.B. , zbog krivičnog djela laka tjelesna povreda iz čl. 152
st.2 u vezi st.1 Krivičnog zakonika, po optužnom predlogu Osnovnog državnog
tužilaštva u Baru Kt.br. 169/11 od 17.10.2011. godine, nakon održanog glavnog
javnog pretresa u prisustvu savjetnika Osnovnog državnog tužioca Vujović
Sanje, u odsustvu okrivljenog, dana 03.05.2012. godine donio je,  
                                       P R E S U D U 
Okrivljeni L.B., od oca B. i majke Z. rođene S.rođen ..... godine u
Prizrenu, sa prebivalištem u Sutomoru, naselje ... razveden, pismen, srednjeg
imovnog stanja, neosuđivan;  
Na osnovu čl. 373 tačka 1.ZKP i čl. 10 st.1 Krivičnog zakonika, 
OSLOBAĐA SE OD OPTUŽBE 
Da je 
Dana 18.06.2010. godine, u neposrednoj blizini porodične kuće oštećenog M.A. u
naselju ..u Sutomoru, Opština Bar, odbijajući istovremeni protivpravni napad
od sebe, lako tjelesno povrijedio oštećenog M.A., na način što je za vrijeme
dok ga je oštećeni rukama stisnuo u predjelu vrata, zadao mu više udaraca
rukama u predjelu grudi i zadao udarac motikom u predjelu lijevog koljena,
oštećenom zadao više udaraca rukama i nogama u predjelu glave i nogu, nanoseći
mu tom prilikom laku tjelesnu povredu u vidu: oguljotine kože u predjelu
lijeve ušne školjke, nagnječno - razdernu ranu u predjelu lijevog spoljašnjeg
ušnog kanala, na 1 cm od spoljašnjeg otvora lijevog spoljašnjeg ušnog kanala,
krvni podliv kože u predjelu unutrašnje strane lijeve nadkoljenice, u srednjoj
trećini, promjera 7x4 cm i oguljotinu kože u predjelu desnog skočnog zgloba
promjera 2x1 cm;  
- čime bi učinio krivično djelo - laka tjelesna povreda iz čl. 152. st.
2. u vezi st. l. Krivičnog zakonika. 
Jer djelo za koje je okrivljen po zakonu nije krivično djelo, budući da je
učinjeno u nužnoj odbrani.  
Oštećeni M.A. se radi ostvarivanja imovinsko pravnog zahtjeva upućuje na
parnični postupak.  
Troškovi postupka padaju na teret budžetskih sredstava suda.  
        O b r a z l o ž e n j e 
Optužnim predlogom Osnovnog državnog tužilaštva u Baru Kt.br. 169/11 od
17.10.2011. godine stavljeno je na teret okrivljenom izvršenje krivičnog djela
bliže opisanog i dispozitivu.  
        Glavni pretres dana 03.05.2012. godine je održan u odsustvu okrivljenog na osnovu čl.457. ZKP-a jer mu se poziv za glavni pretres nije mogao uručiti zbog promjene adrese, a kako je saslušan ocjenjeno je da njegovo prisustvo nije nužno.

      Okrivljeni **L.B.** je u svojoj odbrani izjavio da je dana 18.06.2010. godine oštećeni M.A. njega napao i to dok je on popravljao ogradu kod komšije M.L.. Želi da naglasi da je prije tog događaja njegov komšija M.A. prikupljao potpise od mještana naselja Bjelila, kako bi im nadležni uveli telefon. Dana 18.06.2010. godine on je vidio potpise koje je pribavio M. i pošto je vidio svoje ime, a znajući da se on nije potpisao, on je odlučio da od M.a uzme te potpise, jer je on već napravio peticiju na osnovu tih potpisa i htio je da tuži neke ljude. On nije htio da se zloupotrijebi njegov potpis, pa je odlučio da mu oduzme spisak. U tom trenutku M. je skočio na njega, počeo je da ga davi. Uspio je da ga odgurne od sebe i u tom trenutku M. pokušava da ga udari u bradu, on se izmakao i dobio nekoliko udaraca u grudi. Zatim je počeo da ga psuje. On ga ni u jednom trenutku nije udario već ga je samo odbijao od sebe sve do njegove kapije. U tom trenutku M. je uzeo jednu motiku i udario ga u lijevo koljeno. Uspio je da mu oduzme motiku koju je odmah bacio. Nakon toga došle su komšije i smirile su situaciju, tačnije odgurnule su M.a. Odmah nakon toga on je cijeli slučaj prijavio u policiju Sutomore. Za isti događaj vodi se prekršajni postupak protiv M.A. pred Područnim organom za prekršaje Bar, kod sudije Marije. Jović, u kojem postupku je on oštećeni. Na glavnom pretresu je dodao da odgovorno tvrdi da oštećenog M.A. ni jednom u ovom događaju nije udario, a tačno je da ga je u više navrata rukama odguravao od sebe jer je on stalno nasrtao na njega i to sve jače i jače. On u prethodnom postupku nije rekao da je od početka događaja bio prisutan i jedan policajac, međutim, nakon što je taj policajac otišao uslijedio je napad na njega. Ne zna koji je policajac u pitanju, a misli da je njega M. pozvao zbog nekih problema oko potpisa. On je prije nego što ga je M. napao od njega zatražio da pogleda spisak na kome je navedeno i njegovo ime i u kome se nalazi njegov potpis. On mu je dao fasciklu, on je tu vidio više papira, a među njima i kopiju na kojoj se nalazio jedan njegov falsifikovani potpis i on je u tom trenutku taj papir pocijepao i pokušao da pocijepane djelove stavi u džep, međutim, nije uspio u tome jer ga je tada M. napao. Taj događaj se desio između kuće M.a i kuće L.V. iz Kragujevca, jer je popravljao ogradu L. V.Napad na njega počeo je na stepenicama  koje vode do kuće L. V.a kako je događaj odmicao događaj se premještao na ulicu. Kada je njega M. rukama uhvatio i stegnuo u predjelu vrata on je stavio svoje ruke između njegovih i raširio mu ruke i tada je napad prestao, a kada ga je nakon toga napadao pesnicama i udarao pesnicama, on ga je odguravao dlanovima obje ruke u predjelu grudi. On ne može da se izjasni što je tom prilikom imao na nogama. Moguće da je imao patike, ali je veća vjerovatnoća da je imao papuče i ako se o tome ne može izjasniti.

U dokaznom postupku saslušan je svjedok oštećeni M.A., pročitan je iskaz
svjedoka L. V., pročitani su : izvještaj ljekara Službe hitne pomoći JZU Dom
zdravlja u Baru br. protokola 5659 da ime M.A. od 19.06.2010. godine, uput
ljekara specijalisti ORL KBC Podgorica Doma zdravlja u Baru br. protokola 5659
od 19.06.2010. godine, na ime M.A., izvještaj ljekara specijaliste ORL
ambulante za bolesti uva, nosa i grla Antyllus br. protokola 303 od
19.06.2010. godine na ime M.A., izvršen je uvid u elektrokartiograf na ime
M.A. od 19.06.2010. godine, tone audiogram dr. M.T.ID no 4070 na ime M.A. od
19.06.2010. godine, timpanogram dr. M.T.ID no 4070 na ime M.A. od 19.06.2010.
godine, pročitani su nalaz i mišljenje sudskog vještaka medicinske struke K.n
od 9.10.2011. godine, izvod iz kaznene evidencije na ime okrivljenog PU
Prizren 01.br.235-1462/11 od 19.11.2011. godine, izvještaj ljekara
specijaliste JZU Dom zdravlja Bar ambulanta Sutomore broj protokola 1429 od
18.06.2010. godine, izvršen je uvid u spise predmeta Područnog organa za
prekršaje u Baru br. 115/10-IV i rješenje  od 9.03.2011. godine, saslušan je
vještak medicinske struke K. N.  
Svjedok oštećeni M.A. je izjavio da L.B. poznaje već nekoliko godina i on
je njegov komšija, tačnije živi oko 50 metara od njegove kuće. On je sa njim
imao dobre odnose sve do 18.06.2010. godine. Tog dana on je bio ispred svoje
kuće i u jednom trenutku prišao mu je L.B. koji mu je munjevitom brzinom
zgrabio papire od Telekoma i jedan spisak u kojem su se potpisale njegove
komšije, čak i majka od B.da im ne smeta put koji ide pored njegove kapije.
Kada je uzeo pomenute papire iste je pokušao da pocijepa, ali kako su se
papiri nalazili u najlonu iste nije uspi da pocijepa. Zatim je papire zgužvao,
i kada mu je on papire oteo, on ga je munjevitom brzinom udario rukom u lijevo
uvo, od kojeg udarca je prokrvario, a zatim ga je nogom udario u predjelu
lijeve butine, a zatim ga je još par puta udario rukama u grudi. Nakon toga on
se okrenuo, rekao mu hvala ti komšija, i krenuo da ulazi u svoju kapiju. B.je
išao iza njega i kada je došao do njegove kapije, on mu je rekao i zamolio ga
da ne ulazi u kapiju i tu je B. stao. On nije odmah prijavio slučaj policiji,
već je to uradio nakon jedno sat dva vremena, kada su ga pozvali iz policije.
Nakon razgovora u policiji, on je pošao kod svog ljekara u Dom zdravlja i
pošto njegov izabrani ljekar nije bio tu, njega niko nije htio da pregleda i
on je odlučio da odem u Hitnu pomoć. Tamo su ga primili, pregledali ga,
konstatovali povrede i rekli mu da se obratim ušnom ljekaru. On je otišao kod
doktora A.M. koji mu je pregledao uvo. Inače, protiv njega se za taj isti
događaj vodi prekršajni postupak pred Područnim organom u Baru. On se ne može
sjetiti kako je bio obučen L.B., tačnije ne zna šta je nosio na sebi. Na
glavnom pretresu je dodao da tvrdi da okrivljenom nije zadao ni jedan udarac.
Ne zna odakle povrede koje je zadobio okrivljeni, ali zna da je u postupku
koji je vođen pred sudijom Jović Marijom u sudu za prekršaje .L. izjavio da je
neku povredu u predjelu koljena zadobio kada je igrao košarku. Kada je i kako
zadobio tu povredu ne zna. On ne može da se izjasni što je L.B. imao na nogama
tom prilikom, jer zbog povreda koje je zadobio to mu nije bilo važno da
pogleda. Pridružio se krivičnom gonjenju i postavio imovinsko pravni zahtjev
koji nije precizirao.  
Svjedok L. V. je izjavio da je da je dana 18.06.2010. godine radio nešto
oko kuće u Sutomoru i komšija L.B. je izašao da mu pomogne. Ubrzo je došao i
komšija M.A. držeći u rukama neke papire, za koje im je rekao da se radi o
izvjesnoj peticiji za izgradnju puta u naselju. L.B. je vidio svoje ime i
potpis, uzeo je papire od M.A. i reko mu da će zadržati dokument. Kako je on
shvatio namjera B.a je bila da zadrži jedan primjerak tih papira, ali je
između njih dvojice odmah počelo komešanje. M.A. je uzeo i zgužvao papir
počevši da psuje B.a, psovao mu je majku i pri tome ga uhvatio za vrat kako bi
mu oduzeo papire. A.je potom ušao u svoje dvorište i uzeo motku i krenuo u
pravcu B.a i tada je on stao između njih dvojice i tako spriječio svađu među
njima. Rekao je B.u da ide svojoj kući i u trenutku kada se okrenuo od njih A.
je ponovo nasrnuo na B.a, vidio je da ga dva puta pesnicom udara u grudi i
nogom šutnuo u predjelu lijeve butine. Ponovo je stao između njih kako ne bi
nastavili dalje, a onda je B. krenuo prema svojoj kući, a A. nastavio svojim
putem. Na A. nije primijetio nikakve povrede, dok je B.u bio ogreban vrat i
imao je povrede na lijevoj butini. L.B. nije ni dotakao M.A., a kamoli ga
udario, sve vrijeme mu je govorio »čika A. ti si stariji čovjek, ne želim da
se tučem sa vama«, nije ga čak ni opsovao.  Dodao je i to da je u dobrim
odnosima sa komšijama i da ni u kom slučaju nije pristrasan prilikom davanja
izjave.  
Sud je pročitao iskaz svjedoka iz prethodnog postupka na osnovu čl.356.st.1
tačka 1. ZKP-a. Sud je uputio poziv svjedoku L. V. za glavni pretres koji je
bio zakazan dana 17.01.2012. godine. Svjedok se pozivu nije odazvao, svoj
izostanak nije opravdao, svjedok ima prebivalište u inostranstvu i sud nema
mogućnosti da obezbijedi njegovo prisustvo na glavnom pretresu iz kojih
razloga je pročitan iskaz svjedoka.  
Iz izvještaja ljekara Službe hitne pomoći JZU Dom zdravlja u Baru br.
protokola 5659 da ime M.A. od 19.06.2010. godine, uputa ljekara specijalisti
ORL KBC Podgorica Doma zdravlja u Baru br. protokola 5659 od 19.06.2010.
godine, na ime M.A., izvještaja ljekara specijaliste ORL  ambulante za bolesti
uva, nosa i grla Antyllus br. protokola 303 od 19.06.2010. godine na ime M.A.,
vršenjem uvida u elektrokartiograf na ime M.A. od 19.06.2010. godine, tone
audiogram dr. M.T.ID no 4070 na ime M.A. od 19.06.2010. godine, timpanogram
dr. M.T.ID no 4070 na ime M.A. od 19.06.2010. godine, utvrđeno je da je
oštećenom M.A.u zbog zadobijenih povreda pomoć ukazana u JZU Dom zdravlja u
Bari i ambulanti za bolesti uva, nosa i grla Antyllus, u kojim ustanovama si
konstatovane tjelesne povrede oštećenog, koje su bile predmet medicinskog
vještačenja.  
Iz nalaza i mišljenja sudskog vještaka medicinske struke K.n od 9.10.2011.
godine utvrđeno je da je M.A. zadobio oguljotinu kože u predjelu lijeve ušne
školjke, nagnječno-razdernu rana u predjelu lijevog spoljašnjeg ušnog kanala,
na 1 cm od spoljašnjeg otvora lijevog spoljašnjeg ušnog kanal, krvni podliv
kože u predjelu unutrašnje strane lijeve nadkoljenice, u srednjoj trećini,
promjera 7 x 4 cm, oguljotinu kože u predjelu desnog skočnog zgloba promjera 2
x 1 cm. Navedene povrede predstavljaju u vrijeme nanošenja, procijenjene kako
pojedinačno, tako i u svom ukupnom djelovanju, laku tjelesnu povredu.
Oguljotina kože u predjelu lijeve ušne školjke i nagnječno - razderna rana u
predjelu lijevog spoljašnjeg ušnog kanala nanešene su dejstvom tupine aktivno
zamahnutog mehaničkog oruđa u šta bi spadalo: stisnuta pesnica i slično. Krvni
podliv kože u predjelu unutrašnje strane lijeve nadkoljenice i oguljotina kože
u predjelu desnog skočnog zgloba nanešeni su dejstvom tupine aktivno
zamahnutog mehaničkog oruđa. u šta bi spadalo: noga i slično.  
Iz izvoda iz kaznene evidencije na ime okrivljenog PU Prizren
01.br.235-1462/11 od 19.11.2011. godine utvrđeno je da okrivljeni nije
osuđivan.  
Iz izvještaja ljekara specijaliste JZU Dom zdravlja Bar ambulanta Sutomore
broj protokola 1429 od 18.06.2010. godine utvrđene su povrede koje je zadobio
okrivljeni.  
        Uvidom u spise predmeta Područnog organa za prekršaje u Baru br. 115/10-IV i rješenje od 9.03.2011. godine, kojim je M.A. kažnjen zbog prekršaja iz čl.7 st.1. i 8 st.2. zakona o javnom redu i miru na novčanu kaznu u iznosu od 600,00 €, koje je preinačeno rješenjem vijeća za prekršaje Crne Gore br. Pžp 573/11-1 od 29.06.2011. godine u dijelu odluke o kazni pa je M.A. kažnjen novčanom kaznom u iznosu od 500,00 €.

Vještak medicinske struke K. N. je na glavnom pretresu izjavio da je
postupajući po naredbi suda da se izjasni o povredama koje je zadobio
okrivljeni L.B. izvršio uvid u izvještaj ljekara specijaliste ambulante
Sutomore Doma zdravlja Bar br. protokola 1429 i 1469 na ime B. L. i uput
ljekaru specijalisti ORL izabranog doktora za odrasle ambulante Sutomore, broj
uputa 3127, oba medicinska dokumenta od 18.06.2010. godine. Nakon analize
navedenih medicinskih dokumenata iz spisa predmeta konstatuje da je B. L.
zadobio oguljotinu kože u predjelu vrata promjera 3 x 0,2 cm i oguljotinu kože
u predjelu lijevog koljena promjera 10 x 3 cm. Navedene povrede predstavljaju
i pojedinačno i zbirno laku tjelesnu povredu. Oguljotina kože u predjelu
vrata, a s obzirom na njenu širinu -  2 mm nije nastala stezanjem vrata, već
najvjerovatnije dejstvom nokta. Oguljotina kože u predjelu lijevog koljena, a
s obzirom na njene dimenzije 10 x 3 cm, pogotovo s obzirom na njenu dužinu
nije nastala usled pada B.a L.a već je najvjerovatnije nastala dejstvom tupine
mehaničkog oruđa u što bi spadalo motika i slično. Kada su u pitanju povrede
koje je zadobio oštećeni M.A. on je u nalazu i mišljenju naveo, vrstu, težinu
povreda i mehanizam nanošenja. Kao mehanizam nanošenja krvnog podliva kože u
predjelu lijeve natkoljenice i oguljotine kože u predjelu desnog skočnog
zgloba on je naveo nogu i slično. Tom mehanizmu odgovara i noga obuvena u
cipelu tako da su navedene povrede mogle nastati usled dejstva zamahnute noge,
tj. obuvene u cipelu.  
Ocjenom izvedenih dokaza odlučeno je kao u dispozitivu. Dana 18.06.2010.
godine u naselju Bjelila u Sutomoru došlo je do fizičkog sukoba između
okrivljenog i oštećenog kojom prilikom su obojica zadobili tjelesne povrede.
Okrivljeni i oštećeni su predmetni događaj opisali na način koji je njih
trebalo da predstavi kao žrtve napada druge strane, kojom prilikom su obojica
negirali da su drugoj strani zadavali udarce.  
U postupku je utvrđeno da je predmetni sukob nastao kada je okrivljeni vidio
da oštećeni posjeduje peticiju sa potpisima mještana u kojoj se nalazio i
njegov potpis za koji okrivljeni tvrdi da je falsifikovan, jer on nije
potpisao peticiju. Nakon što je okrivljeni uzeo peticiju od oštećenog istu je
imao namjeru da pocijepa, što je izazvalo reakciju oštećenog, koji je
okrivljenog fizički napao na način što je istog uhvatio rukama u predjelu
vrata. Iz nalaza i mišljenja vještaka medicinske struke K.n utvrđeno je da je
okrivljeni L.B. zadobio oguljotinu kože u predjelu vrata promjera 3 x 0,2 cm,
a u pogledu mehanizma nanošenja vještak je naveo da s obzirom na širinu rane
od 2 mm povreda nije nastala stezanjem vrata, već  najvjerovatnije dejstvom
nokta. Dakle, vještak medicinske struke je u nalazu i mišljenju potvrdio
navedeni dio odbrane okrivljenog.  
Okrivljeni je u svojoj odbrani izjavio i da je oštećeni nakon što je pokušao
da ga udari u bradu i nakon što mu je zadao nekoliko udaraca u predjelu grudi
uzeo jednu motiku i udario ga u lijevo koljeno, da je on uspio da mu je oduzme
i istu baci. Vještak medicinske struke K.N.je izjavio da je okrivljeni zadobio
oguljotinu kože lijevog koljena promjera 10 x 3 cm, koja s obzirom na
dimenzije i dužinu nije nastala usled pada B.a L.a već je najvjerovatnije
dejstvom tupine mehaničkog oruđa u što bi spadalo motika i slično. Cijeneći
odbranu okrivljenog i navedeni nalaz i mišljenje vještaka medicinske struke
utvrđeno je da je oštećeni okrivljenom zadao udarac predmetnom motikom u
predjelu lijevog koljena.  
Okrivljeni je u svojoj odbrani izjavio da on jeste odbijajući napad oštećenog
istog u više navrata rukama odguravao od sebe. Oštećeni M.A. je u predmetnom
događaju zadobio više povreda. Iako okrivljeni tvrdi da oštećenom nije zadavao
udarce, cijeneći vrstu povreda koje je zadobio oštećeni, mehanizam nanošenja
povreda, prema nalazu i mišljenju vještaka medicinske struke K.n, očigledno je
da je u predmetnom slučaju nije radilo samo o guranju, jer da je okrivljeni
samo gurao oštećenog, isti ne bi mogao zadobiti povrede koje je zadobio, već
je okrivljeni oštećenom zadavao i udarce.  
Sud nije kao istinit cijenio iskaz oštećenog M.A. jer je oštećeni sebe
predstavio kao predmet napada od strane okrivljenog, da okrivljenom nije
zadavao udarce, a što je u postupku na nesumnjiv način utvrđeno, a oštećenom
je u prekršajnom postupku izrečena novčana kazna za napad na okrivljenog
kritičnom prilikom. Iskaz svjedoka u krivičnom postupku predstavlja cjelinu i
isti se kao takav mora i cijeniti, pa sud iskaz svjedoka oštećenog nije mogao
cijeniti selektivno, jer ako je iz medicinske dokumentacije i medicinskog
vještačenja utvrđeno da je okrivljeni od oštećenog zadobio povrede, a oštećeni
to negira, tada se ni u ostalom dijelu iskaza oštećenog ne može vjerovati.  
Sud je u dokaznom postupku pročitao iskaz svjedoka L. V.. Sud je iskaz
svjedoka cijenio kao neistinit, sračunat da olakša položaj okrivljenog, jer je
svjedok naveo da okrivljeni oštećenog nije ni dotakao, a već je navedeno da je
utvrđeno da je okrivljeni oštećenom zadavao i udarce.  
Okrivljenom je stavljeno na teret da je oštećenog lako tjelesno povrijedio
nanoseći mu pored ostalog i udarce nogom koja je obuvena u cipelu. Navedeni
dio optužnog predloga nije dokazan. Okrivljeni se u svojoj odbrani nije mogao
izjasni što je imao na nogama, navodeći da je moguće da je imao patike, ali je
veća vjerovatnoća da je imao papuče i ako se o tome ne može izjasniti. Vještak
medicinske struke je u osnovnom nalazu i mišljenju kao mehanizam nanošenja
krvnog podliva kože u predjelu unutrašnje strane lijeve nadkoljenice i
oguljotina kože u predjelu desnog skočnog zgloba naveo nogu i slično, dok je
na glavnom pretresu naveo da su navedene povrede mogle nastati usled dejstva
zamahnute noge obuvene u cipelu. Okrivljeni je naveo dvije vrste obuće koje je
mogao imati na nogama, vještak medicinske struke navodi i nogu, ali i nogu
obuvenu u cipelu, pa kod takvog stanja stvari nije dokazano da je okrivljeni
na nogama imao obuvene cipele kako je navedeno u optužnom predlogu.  
I da je u postupku dokazano da je okrivljeni oštećenom gore navedene povrede
nanio nogom koja je obuvena u cipelu, postupanje okrivljenog sud je cijenio
kao postupanje u nužnoj odbrani.  
Odredbom čl. 10 st. 2 Krivičnog zakonika propisano je da je nužna ona odbrana
koja je neophodno potrebna da učinilac od svog dobra ili dobra drugoga odbije
istovremen ili neposredno predstojeći protivpravni napad.  
        Za postojanje nužne odbrane mora postojati napad od strane čovjeka, napad mora biti protivpravan, usmjeren protiv nekog pravnog dobra, i napad mora biti stvaran. Odbrana se mora odnositi na odbijanje napada, mora biti usmjerena protiv napadača, istovremena sa napadom, i odbrana mora biti neophodno potrebna. U konkretnom slučaju postoji napad oštećenog, koji je započeo fizički napad na okrivljenog, napad je protivpravan, usmjeren prema tjelesnom integritetu i stvaran, pri čemu je oštećeni u napadu koristio i motiku kao sredstvo podobno da tijelo teško povrijedi i zdravlje teško naruši. Odbrana okrivljenog je bila preduzeta u cilju odbijanja napada, od sebe, istovremena sa napadom koji traje i neophodno potrebna jer na napad oštećenog koji koristi i motiku istom zadaje udarce nogama u rukama. Između okrivljenog i oštećenog postoji razlika u godinama, ali činjenica da je oštećeni koristio motiku za napad na okrivljenog, da je okrivljenom zadao povredu u predjelu koljena, opravdava postupanje okrivljenog i zadavanje udaraca oštećenom nogama i rukama.

Sud je precizirao dispozitiv navodeći elemente nužne odbrane, odnosno
protivpravnog napada i odbrane. Ocijenjeno je da precizirana izreka presude
preciznije predstavlja utvrđeno činjenično stanje, da se navedenim
preciziranjem ostaje u okviru istog životnog događaja i da se ne narušava
identitet optužnog predloga i presude.  
Na osnovu čl. 239 st. 3 ZKP oštećeni M.A. je radi ostvarivanja
imovinskopravnog zahtjeva upućena na parnični postupak, jer je sud donio
presudu kojom je okrivljeni oslobođen od optužbe.  
Odluka o troškovima krivičnog postupka zasniva se na odredbi čl. 230. st.1
ZKP, zbog čega troškovi krivičnog postupka padaju na teret budžetskih
sredstava suda.  
Na osnovu izloženog odlučeno je kao u izreci presude  
OSNOVNI SUD U BARU
Dana 03.05.2012. godine 
  ZAPISNIČAR,
S U D I J A 
Milijana Minić
Goran Šćepanović 
PRAVNA POUKA :Protiv ove presude može se
izjaviti žalba Višem sudu u Podgorici u roku od
8 dana od dana prijema pismenog otpravka.
Žalba se predaje ovom sudu u dva primjerka.  
DNA :  - 1 x ODT,
- 1 x okrivljenom
- oštećenom M.A.u
-  u spise  