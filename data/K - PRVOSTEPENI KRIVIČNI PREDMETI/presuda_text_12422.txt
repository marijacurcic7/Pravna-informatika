K. broj 40/12 
          U IME CRNE GORE 
OSNOVNI SUD U BARU , kao prvostepeni krivični, sudija Goran Šćepanović,
kao sudija pojedinac, sa zapisničarom Milijanom Minić, u krivičnom predmetu
okrivljenog O.B. , zbog krivičnog djela samovlašće iz čl. 384 st.1
Krivičnog zakonika, po optužnom predlogu Osnovnog državnog tužilaštva u Baru
Kt.br. 136/11 od 27.01.2012. godine, nakon održanog glavnog javnog pretresa u
prisustvu zastupnika optužbe savjetnika Osnovnog državnog tužioca u Baru Cama
Azre i okrivljenog, dana 02.04.2012. godine donio je i javno objavio,  
                                                P R E S U D U 
Okrivljeni O.B. od oca A.i majke M., rođene S., rođen .... godine u Peći,
KIM, sa prebivalištem u Sutomoru, ... radnik , oženjen, otac troje djece,
pismen, završio srednju školu, lošeg imovnog stanja.  
       K r i v   j e 
Što je,  
U vremenu od kraja 2010. godine pa do 03.03.2011. godine u Sutomoru, Opština
Bar, protivno odredbi čl. 141. Zakona o energetici ( Službeni list Crne Gore
28/10), samovlasno pribavio pravo za koje smatra da mu pripada, na način što
je svoj objekat priključio na niskonaponsku elektromrežu preko podzemnog kabla
4 x 25 mm2, od stuba  do TEP ormara, i ako prethodno nije pribavio
elektroenergetsku saglasnost od »Elektroprivrede Crne Gore« AD Nikšić-
Elektrodistribucija Bar,  
- čime je učinio krivično djelo - samovlašće iz čl. 384 st. 1.
Krivičnog zakonika. 
pa mu sud primjenom čl. 4, 32, 36, 42, 52, 53 i 54 Krivičnog zakonika i čl.
369, 370 i 374  ZKP-a, i z r i č e  
        USLOVNU OSUDU 
  Kojom mu utvrđuje kaznu zatvora u trajanju od 30 (trideset) dana i istovremeno određuje da se kazna neće izvršiti ukoliko okrivljeni u roku od 1 (jedne) godine, od dana pravosnažnosti,  ne učini novo krivično djelo.

        Okrivljeni je dužan da plati troškove krivičnog postupka u iznosu od 80,00 € u roku od 15 dana od dana pravosnažnosti, pod prijetnjom izvršenja.

                                              O b r a z l o ž e n j e 
Optužnim predlogom Osnovnog državnog tužioca u Baru Kt.br. 136/11 od
27.01.2012. godine stavljeno je na teret okrivljenom izvršenje krivičnog djela
bliže opisanog u izreci presude.  
      Okrivljeni je u svojoj odbrani izjavio da u pomenutoj kući živi od 2007. godine i istu je kupio od V.. Tačnije on je 2007 godine od V.kupio plac, a zatim je se dogovorio sa licem Z. Ve., da mu n dam jedan njegov plac, a da on njemu na placu koji je kupio od V. sagradi kuću. On je kuću počeo da gradi 2007. godine i iste godine je završio radove. Kuća se sastoji od prizemlja u kojem se nalaze dvije spavaće sobe, kupatilo i dnevni boravak. Kada je Z. završio izgradnju kuće, ista nije bila snabdjevena električnom energijom. On je priključio kuću na elektromrežu, sa ubjeđenjem da će mu njemu odobriti priključak, a zatim je krajem 2007 godine podnio zahtjev u Elektrodistribuciji za priključak i tom prilikom je bio obaviješten da će službenici Elektrodistribucije Š. i F. koji je bio upravnik u Sutomoru doći da izvrše pregled instalacije i prijem. Oni nikada nisu došli, a u međuvremenu je došlo do smjene u Elektrodistribuciji. Dakle, on od kraja 2007. godine ima struju koja je redovno očitavana od strane radnika Elektrodistribucije. Istina on nije plaćao struju i za utrošenu električnu energiju mu nisu dolazili nikakvi računi. Takvo slanje je trajalo do 2009 godine, kada je ponovo podnio zahtjev i tom prilikom su došli radnici Elektrodistribucije prihvatili instalaciju i plombirali brojilo. Tada su oni napravili obračun utrošene el. energije u iznosu od 2.531,00 € i on je taj obračun prihvatio i počeo da plaća shodno svojim mogućnostima, tačnije platio je ukupno 1.950,00 €. Takođe mu od 2009 godine nije dolazio nikakav račun za utrošenu el. energiju, osim obračuna koji je prethodno pomenuo. Početkom novembra 2010. godine radnici Elektrodistribucije su mu isključili el. energiju, sa razloga jer nije platio ostatak duga, nekih 700,00 €. On je bio jedno mjesec dana bez struje, a pošto mu se kćerka udavala krajem 2010. godine, on je tražio odobrenje Elektrodistribucije da ga priključe. Međutim, oni su odbili to i on se nemajući drugog izbora prikopčao, tako da je od kraja 2010. godine pa do početka marta 2011. godine ponovo imao struju. Početkom marta su ponovo došli radnici Elektrodistribucije koji su napravili zapisnik i isključili mu ponovo struju. On trenutno nema struju, moraće da ide u podstanare i nadam se da će uskoro početi neka akcija za nelegalno priključene potrošače. Sva dugovanja će u najkraćem roku isplatiti, žao mu je što je do toga došlo, ali on u konkretnoj situaciji nije imao drugog izbora.

U dokaznom postupku saslušani su ovlašćeni predstavnik JP Elektrodistribucija
Bar D.P., svjedoci J.D. i R.A., pročitan je zapisnik Elektrodistribucije Bar o
kontroli mjernog mjesta br. 23290 od 3.03.2011. godine.  
Ovlašćeni predstavnik Elektrodistribucije u Baru P. D. je izjavila da se
pridružuje krivičnom gonjenju, a ne postavlja imovinsko pravni zahtjev jer će
okrivljeni morati da plati utrošenu električnu energiju.  
Svjedok J.D. je izjavio da je sa kolegom R. A. otišao u naselje Bjelila,
Sutomore, radi isključenja nelegalno priključenih potrošača. Dolaskom kod
potrošača O.B. i kontrolom mjernog mjesta utvrdili su da se brojilo ne nalazi
u bazi podataka Elektrodistribucije Bar, a to su utvrdili na način što su
provjerili broj brojila i time ustanovili da isto nije registrovano. Objekat
potrošača je bio priključen podzemnim kablom 4x25mm2 od stuba do Tep ormara.
Istog su isključili na Tep ormaru i plombirali Tep ormar plombom 8/2009. Na
dan isključenja potrošač je imao utrošenih 32.561,00 kw što predstavlja
problem radi gubitaka električne energije. Kontroli je bila prisutna supruga
O.B. koja je potpisala zapisnik.  
Svjedok R.A. je izjavio da je sa kolegom J.D.om otišao je u naselje
Bjelila, Sutomore, radi isključenja nelegalno priključenih potrošača. Dolaskom
kod potrošača O.B. i kontrolom mjernog mjesta utvrdili su da se brojilo ne
nalazi u bazi podataka Elektrodistribucije Bar, a to su utvrdili na način što
su provjerili broj brojila i ustanovili da isto nije registrovano. Objekat
potrošača je bio priključen podzemnim kablom 4x25mm2 od stuba do Tep ormara.
Istog su isključili na Tep ormaru i plombirali Tep ormar plombom 8/2009. Na
dan isključenja potrošač je imao utrošenih 32.561,00 kw što nam predstavlja
problem radi gubitaka električne energije. Kontroli je bila prisutna supruga
O.B. koja je potpisala zapisnik.  
Iz zapisnika Elektrodistribucije Bar o kontroli mjernog mjesta br. 23290 od
3.03.2011. godine utvrđeno je da se potrošač ne vodi u bazi podataka i da je
nelegalno priključen na NN mrežu. Potrošač je isključen na Tep ormaru plombom
8/09.  
Optužnim predlogom predloženo je da se u dokaznom postupku pročita izvod iz
kaznene evidencije na ime okrivljenog. Sud je uputio zamolnicu SUP Niš koji
posjeduje evidenciju SUP Peć. Zamolnica je primljena 27.02.2012. godine, po
zamolnici nije postupljeno, pa kako sud nema druge mogućnosti za obezbeđenje
izvoda donijeto je rješenje da se u dokaznom postupku neće pročitati izvod iz
kaznene evidencije na ime okrivljenog.  
Ocjenom izvedenih dokaza utvrđeno je da je okrivljeni učinio krivično djelo
koje mu je stavljeno na teret. Radnici Elektrodistribucije u Baru su dana
03.03.2011. godine izvršili kontrolu u stambenom objektu vlasništvo
okrivljenog i tom prilikom su utvrdili da električno brojilo u objektu nije
evidentirano u evidenciji tog preduzeća. Objekat okrivljenog je bio priključen
na elektro mrežu podzemnim kablom 4x25 mm od stuba do Tep ormara. Okrivljeni
je u svojoj odbrani priznao izvršenje djela navodeći da je kuću priključio na
elektro mrežu krajem 2010. godine. Odbrana okrivljenog potvrđena je jasnim i
objektivnim iskazima svjedoka J.D.a i R.A.i sadržinom zapisnika o kontroli
mjernog mjesta.  
Okrivljeni je ostvario objektivna obilježja krivičnog djela samovlašće, jer je
samovlasno pribavio pravo koje je smatra da mu pripada, jer je smatrao da mu
pripada pravo da svoj stambeni objekat priključi na elektrodistributivnu
mrežu, radi dobijanja električne energije. Okrivljeni je krivično djelo učinio
sa direktnim umišljajem jer je bio svjestan da pravo koje smatra da mu pripada
pribavlja samovlasno, odnosno bio je svjestan da nema elektroenergetsku
saglasnost da stambeni objekat priključi na niskonaponsku mrežu.  
Okrivljeni je postupio protivno čl. 141 Zakona o energetici kojim je propisano
da priključenje objekta na prenosni ili distributivni sistem električne
energije ili gasa vrši se na osnovu saglasnosti za priključenje koju izdaje
operator prenosnog ili distributivnog sistema, jer nije posjedovao saglasnost
za priključenje od Elektrodistribucije u Baru.  
Odlučujući se za krivičnu sankciju prema okrivljenom sud je cijenio sve
olakšavajuće i otežavajuće okolnosti iz čl. 42 Krivičnog zakonika. Od
olakšavajućih okolnosti sud je cijenio priznanje krivičnog djela, lične
prilike jer je okrivljeni čovjek u ozbiljnim godinama, porodične prilike jer
je oženjen i otac troje djece. Otežavajućih okolnosti nije bilo. Ocijenjeno je
da prema okrivljenom nije potrebno izricanje efektivne kazne zatvora, da će se
izricanjem uslovne osude prema okrivljenom u potpunosti postići svrha
izricanja uslovne osude i na taj način dovoljno uticati da u buduće ne vrši
krivična djela.  
Odluka o troškovima zasniva se na odredbi čl. 229 st.1 ZKP-a. Dosuđeni iznos
se odnosi na troškove za rad suda koji su određeni prema trajanju, složenosti
krivičnog postupka i imovinskim prilikama okrivljenog.  
Na osnovu izloženog odlučeno je kao u izreci presude  
OSNOVNI SUD U BARU
Dana 02.04.2012. godine 
ZAPISNIČAR,
S U D I J A
Milijana Minić
Goran Šćepanović 
PRAVNA POUKA :Protiv ove presude može se
izjaviti žalba Višem sudu u Podgorici u roku od
8 (osam) dana od dana prijema pismenog otpravka.
Žalba se predaje ovom sudu u dva primjerka.  
DNA :- 1 x ODT
          - 1 x okrivljenom
          - 1 x oštećenoj ED Bar
          - u spise  