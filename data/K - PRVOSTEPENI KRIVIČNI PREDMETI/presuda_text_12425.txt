K. br. 183/12
U IME CRNE GORE
OSNOVNI SUD U BARU, kao prvostepeni krivični, sudija Goran Šćepanović, kao
sudija pojedinac, sa zapisničarom Milijanom Minić, u krivičnom predmetu
okrivljenog R.N., zbog krivičnog djela – nasilje u porodici ili u porodičnoj
zajednici iz čl. 220 st.1 Krivičnog zakonika, po optužnom predlogu Osnovnog
državnog tužilaštva u Baru Kt.br. 107/12 od 04.04.2012. godine, nakon održanog
glavnog, javnog pretresa u prisustvu zastupnika optužbe savjetnika Osnovnog
državnog tužilaštva Đikanović Predraga, okrivljenog i njegovog branioca Đ.J.,
advokata iz Bara, dana 27.09.2012. godine donio je i javno objavio
P R E S U D U
Okrivljeni R.N., od oca B. i majke D., rođene M., rođen ... godine u B., sa
prebivalištem u S., državljanin C.G., nezaposlen, pismen, završio srednju
školu, razveden, otac dvoje maloljetne djece, lošeg imovnog stanja,
neosuđivan,
Na osnovu čl. 373 tačka 2. ZKP-a
OSLOBAĐA SE OD OPTUŽBE
Da je:
Dana 30.01.2012. godine, oko 13,00 časova, u hodniku Područnog organa za
prekršaje u Baru, primjenom grubog nasilja narušio duševni integritet člana
svoje porodice, svoje bivše supruge - oštećene O.S., na način što joj je
neposredno uputio riječi prijetnje „Ona ću te ubiti kad god hoću, iseliću te
iz Bara kad god hoću, i tebe i tvoje roditelje, ona se nije smirio i nije se
uplašio i kad god poželim mogu da te zbrišem sa lica zemlje, ako bude falilo
djeci bilo šta, ubiću te istog časa“;
-čime bi učinio krivično djelo - nasilje u porodici ili u porodičnoj zajednici iz čl.220. st.1. Knvičnog zakonika.
Jer nije dokazano da je učinio djelo za koje je optužen.
Oštećena O.S. se radi ostvarivanja imovinsko pravnog zahtjeva upućuje na
parnični postupak.
Troškovi krivičnog postupka padaju na teret budžetskih sredstava suda.
O b r a z l o ž e n j e
Optužnim predlogom Osnovnog državnog tužilaštva u Baru Kt.br. 107/12 od
04.04.2012. godine stavljeno je na teret okrivljenom izvršenje krivičnog djela
bliže opisanog u izreci presude.
Okrivljeni je u svojoj odbrani izjavio da je dana 30.01.2012. godine, bio
pozvan od strane Područnog organa za prekršaje u Baru, tj. konkretno od strane
sudije MARIJA JOVIĆ, u svojstvu svjedoka oštećenog, a po prekršajnoj prijavi
protiv bivše supruge O.S.. Kada je stigao ispred kancelarije sudije Marije
Jović u hodniku je zatekao dva nepoznata lica i pitao ih da li oni čekaju na
prijem u kancelariju sudije Marije Jović, kako bi se javio jer je prethodno
dobio poziv, rekli su mu da ne čekaju, pa je on ušao i javio se sudiji koja mu
je tom prilikom rekla da izađe ispred kancelarije, tj. u hodnik, te da će ga
prozvati. Dok je čekao da bude pozvan od strane sudije, bio je leđima okrenut
i nije vidio momenat kada je naišla bivša supruga O.S., koja ga je uhvatila
rukom za zadnjicu i tada se okrenuo prema njoj i vidio da je to O.S.. On joj
tom prilikom nije ništa rekao, O.S. je prošla pored njega i sjela je na
stolicu, a on je krenuo u drugom pravcu na udaljenosti od O.S. nekih 5-6
metara i čekao je prozivku od strane sudije. Ističe da kritičnom prilikom, tj.
dana 30.01.2012. godine, nije uputio nikakve riječi prijetnje O.S., kao ni
prijetnju koja bi se odnosila na njene roditelje, niti je joj se obraćao. Kada
je bio prozvan u kancelariju sudije Marije Jović on je ušao zajedno sa O.S.,
dao je izjavu, i izašao iz kancelarije. Nakon toga je pošao kući, a O.S. je
ostala u kancelariju, tako da dana 30.01.2012. godine, nije ostvario nikakvu
verbalnu komunikaciju sa O.S., osim što se okrenuo kada ga je uhvatila rukom
za zadnjicu i kada je primijetio da je u pitanju O.S., ali ni tada nije ništa
reagovao, već se udaljio od nje i čekao prozivku. On se kao svjedok oštećeni u
postupku koji se vodio u Područnom organu za prekršaju u Baru, dana
30.01.2012. godine, protiv O.S., nije pridružio prekršajnom gonjenju, niti
postavio bilo kakav imovinsko pravni zahtjev, iz razloga što se radi o majci
njihove djece, sa kojom želi da imam korektan odnos radi komunikacije sa
zajedničkom djecom. Ne može se izjasniti o identitetu lica koja su tu bila
prisutna u hodniku. On se sa O.S. razveo 2009. godine i ta odluka je
pravosnažna. On dana koji je naveden kao dan izvršenja krivičnog djela osim
verbalne, nije upućivao prijetnje O.S. putem SMS poruka. Na glavnom pretresu
je dodao da su bivša supruga i on dugo bili u lošim odnosima, nakon razvoda
braka djeca su njoj povjerena i to je bio predmet njihovog sporazuma. On ima
pravo da sa djecom provede tri prva vikenda u mjesecu i u početku je to išlo
veoma teško, ali zahvaljujući sudu bivša supruga mu sada djecu predaje bez
problema i može da kaže da su u ovom trenutku djeca već mjesec dana kod njega
i u toku proljeća su bili mjesec dana kod njega i to je bio rezultat dogovora
njega i bivše supruge i ono što je njegov cilj jeste da sa njom održava
korektne odnose, a upravo da bi se izbjegli eventualni nesporazumi on je
insistirao da kada preuzme djecu da se to radi ispred prostorija UP PJ Bar
budući da je to prometno mjesto, da je pokriveno kamerama i smatrao je da je i
to jedan od načina da se izbjegnu bilo kakvi nesporazumi. U postupku pred
Područnim organom za prekršaje on se nije pridružio prekršajnom gonjenju
upravo iz razloga održavanja korektnih odnosa sa bivšom suprugom. Kao primjer
ponašanja prema njemu navodi i jedan događaj od prošle godine kada su bivša
supruga i on bili na ročištu oko predaje djece, izašli su iz zgrade suda i on
je ušao u vozilo S.B. koji je stariji čovjek, u vozilu je bila njegova majka
D.R., i tada je vozilo zaustavljeno od strane interventne jedinice i to
nekoliko metara nakon što su krenuli i policajci su rekli da imaju dojavu da
se u kolima nalazi droga i izvršili su pretres vozila, njih nisu pretresali i
pronašli su u gepeku neku kesicu za koju su saopštili da je droga. Oni su
povodom toga dali izjavu i sve se na tome završilo. Komunikacija između njega
i bivše supruge obično je putem SMS poruka.
U dokaznom postupku saslušana je svjedok oštećena O.S., pročitan je izvod iz
kaznene evidencije na ime okrivljenog UP PJ Bar br. 27-03/1-245/12-3109/2 od
27.04.2012. godine, izvršen je uvid u spise predmeta Područnog organa za
prekršaje u Bar PP br. 55/11-IV i rješenje od 30.01.2012. godine.
Svjedok oštećena O.S. je izjavila da je sa R.N. bila u braku tri godine, i za
vrijeme trajanja braka dobili su dvije kćerke. Zbog patnji kako tjelesnih,
tako i duševnih koje joj nanosio sada bivši supružnik R.N. ona je odlučila da
se razvede od njega, jer nije mogla više da trpi konstantno nasilje od strane
R.N.. Ona se sa R.N. razvela, a ta odluka je pravosnažna od 2010. godine.
Poslije izvoda braka nju je R.N. i dalje uznemiravao, tako što joj je prijetio
i to neposredno i preko SMS poruka. Dana 04.02.2011. godine, došla je sa
djecom do parking prostora u naselju Š. u Baru, u namjeri da djecu preda R.N.,
tom prilikom R.N. je počeo da je vrijeđa i da je tuče, ona je uspjela da se
otrgne od njega i da pobjegne dok su djeca ostala na tom parking prostoru, u
međuvremenu dok je trčala u pravcu magistrale uspjela je da telefonskim putem
pozove majku da dođe da uzme djecu sa tog parking prostora, jer su ostale
same, obzirom da je R.N. trčao za njom. Majka je prenijela njenom ocu O.Lj.u
šta se događa, tako da je njen otac došao do parking prostora kako bi on
preuzeo djecu. U međuvremenu R.N. se vratio do parking prostora, izvadio
pištolj i to u trenutku kada je vidio njenog oca O.Lj. a i pucao u njegovom
pravcu i pogodio ga u predjelu noge, a ona je za to vrijeme stajala u
neposrednoj blizini i bila je prisutna čitavom tom događaju. Zbog predmetnog
događaja, protiv R.N., vodi se krivični postupak pred Osnovnim sudom u Baru.
Dana 30.01.2012. godine, ona je bila pozvana od strane Područnog organa za
prekršaje u Baru, po prijavi protiv nje. Dok je sjedjela u hodniku Područnog
organa za prekršaje i čekala prozivku od strane sudije, u njenoj neposrednoj
blizini je takođe bio R.N., koji je bio pozvan kao svjedok oštećeni u tom
predmetu, njih je dijelio samo sto, i tom prilikom su započeli razgovor i to
jedan neobavezan razgovor. R.N. je pitao kako su djeca, a onda ga je ona
kritikovala kako izgleda, zašto konzumira alkohol, da bi trebao da prestane da
pije, na što je R.N. žustro odreagovao, tako što joj je uputio riječi
prijetnje: ,,ja ću te ubiti kad god hoću, iseliću te iz Bara kad god hoću i
tebe i tvoje roditelje, ja se nijesam smirio i nijesam se uplašio i kad god
poželim mogu da te zbrišem sa lica zemlje, ako bude falilo djeci bilo šta,
ubiću te istog časa“. Iz razloga što je osjetila strah i ugroženost za svoj
život i život i tijelo njoj bliskih ljudi, odnosno najbližih, ona je samo
usled tih izgovorenih prijetnji od strane R.N. ćutala. Njoj je R.N. uputio
prednje navedene riječi prijetnje prije prozivke u kancelariju sudije Marije
Jović i to dana 30.01.2012. godine, oko 13,00 časova. Nakon što joj je R.N.
uputio prednje navedene riječi prijetnje bili su prozvani od strane sudije da
uđu u kancelariju kako bi dali svoje izjave. Nakon davanja izjave ona je prva
izašla, a za njom i R.N. i na stepeništu dok su izlazili rekao joj je „Vidi
šta ti njoj radiš“, ja sam pucao na tvog oca i ja mogu šta ja hoću raditi, ne
bojim se nikog“, nakon toga ona je njemu rekla „Ostavi me na miru“ i otišla u
pravcu kuće. Na glavnom pretresu je dodala da je bila u braku sa R.N. i taj
brak je razveden 2010. godine Odlukom suda njihova djeca T. i M. su
dodijeljeni njoj na čuvanje i izdržavanje. Bivši suprug ima pravo da održava
kontakt sa djecom tako što prva tri vikenda budu djeca kod njega, a uz dogovor
djeca mogu da budu kod njega i za vrijeme raspusta u trajanju od po mjesec
dana kao što je to trenutno slučaj. Dana 30.01.2012. godine oko 13 časova R.N.
i ona su bili u prostorijama Područnog organa za prekršaje u Baru. Postupak se
vodio protiv nje zbog navodnih prijetnji koje je uputio R.N. i taj postupak se
vodio skoro godinu dana i odlagan je zbog izostanka R.N.nog i jedini put kada
se pojavio jeste dana 30.01.2012. godine. Tog dana oni su prije prozivke
vodili neki neobavezan razgovor, ali u jednom trenutku R.N. je njoj rekao da
se on nije smirio, da on nju može da istjera, da joj naudi, da je ugrozi kad
god mu padne na pamet, kao i njene roditelje, ali da je toleriše kao majku
svoje djece i da će je ubiti bude li djeci falila dlaka sa glave. Nakon toga
su ušli u sudnicu i nakon što su završili suđenje ona je otišla i nadala se da
će se na tom događaju sve završiti zbog čega nije ni željela da događaj
prijavljuje policiji, ali dana 12.02.2012. godine R.N. joj je poslao SMS
poruku u kojoj je naveo „i reci S. da pozdravi S.1 od mene i zahvali se i
njima i B. od mene, dužan sam im“. Nakon te poruke koju je ona shvatila kao
prijetnju, jer su S.R. i S.R.1 njeni prijatelji, B. odnosno O.Lj. je njen otac
na koga je R.N. pucao prošle godine, a s obzirom da se ništa loše nije desilo
ona je to shvatila kao prijetnju će on nastaviti takvo ponašanje prema njenom
ocu u buduće. Tog dana kada su čekali ispred Područnog organa za prekršaje
između bivšeg supruga i nje nije bilo nikakvog fizičkog kontakta. Predmetni
postupak pokrenut je po njenoj krivičnoj prijavi jer su njen punomoćnik Š.Ž. i
ona otišli u policiju i prijavili događaj. Ona je potpisala krivičnu prijavu .
Ona se ne može sjetiti kada je prijavila taj događaj, ali zna da je to bilo
odmah nakon događaja sa SMS porukom kada se savjetovala sa svojim advokatom,
misli da je događaj prijavljen sledećeg dana nakon što joj je poslata SMS
poruka koja je u trenutku prijave bila u telefonu. Ona je SMS poruku shvatila
kao ugrožavanje njenog oca, a samim tim kao i njeno ugrožavanje jer njen otac
finansijski izdržava i nju i djecu budući da je nezaposlena, a da se njenom
ocu nešto desi ona bi izgubila i fizičku i finansijsku zaštitu. Prilikom
saslušanja u Područnom organu za prekršaje R.N. je izjavio da se ne pridružuje
gonjenju protiv nje jer za to nije imao ni osnova. Ona je sudiji Jović Mariji
rekla da joj je R.N. u hodniku rekao neke stvari, ali nije željela da
precizira što je u pitanju. Kada su tog dana došli u Područni organ za
prekršaje u Baru ona se legitimisala policajcu na prijavnici koji joj je uzeo
ličnu kartu. Ona tom policajcu nije nakon predmetnog događaja ništa saopštila
u vezi prijetnji koje joj je R.N. uputio. Ona se kao oštećena pridružuje
krivičnom gonjenju i postavlja imovinsko pravni zahtjev koji nije u mogućnosti
da precizira.
Iz izvoda iz kaznene evidencije na ime okrivljenog UP PJ Bar br.
27-03/1-245/12-3109/2 od 27.04.2012. godine, utvrđeno je da nije osuđivan.
Uvidom u spise predmeta Područnog organa za prekršaje u Bar PP br. 55/11-IV i
rješenje od 30.01.2012. godine utvrđeno je da je obustavljen prekršajni
postupak protiv O.S. da je dana 20.03.2011. godine, oko 17,00 časova, u
blizini zgrade UP PJ Bar R.N. uputila riječi „dobićeš dva metka u čelo, a
oglašena je krivom da je dana 19.03.2011. godine, oko 10,00 časova, u blizini
zgrade UP PJ Bar R.N. uputila riječi „N. kunem ti se u grob bratov, dobićeš
dva metka u čelo, kad tad“. Zbog prekršaja iz čl. 36 st.1 tč.2 Zakona o
zaštiti od nasilja u porodici izrečena joj je sudska opomena. Provjeravajući
iskaz oštećene da se prekršajni postupak vodio skoro godinu dana i odlagan je
zbog izostanka okrivljenog i jedini put kada se pojavio jeste dana 30.01.2012.
godine, sud je utvrdio da je prvi pretres bio zakazan dana 06.06.2011. godine,
kojom prilikom se uredno primljenom pozivu nije odazvala O.S.. Dana
29.06.2011. godine konstatovano je prisustvo O.S.. Dana 15.09.2011. godine
konstatovano je prisustvo O.S. i izostanak uredno pozvanog R.N.. Dana
07.10.2011. godine konstatovano je prisustvo R.N. i izostanak uredno pozvane
O.S.. Dana 30.01.2012. godine konstatovano je prisustvo O.S. i R.N..
Ocjenom izvedenih dokaza nije dokazano da je okrivljeni učinio krivično djelo
koje mu je stavljeno na teret, na način predstavljen u optužnom predlogu.
Okrivljeni u svojoj odbrani ne priznaje da je učinio krivično djelo. Optužni
predlog je zasnovan na iskazu svjedoka oštećene O.S.. Svjedok oštećena je
opisala da joj je okrivljeni uputio prijetnje dok su čekali u hodniku
Područnog organa za prekršaje u Baru. Sud nije prihvatio iskaz oštećene iz
sledećih razloga. Oštećena je izjavila da je joj je okrivljeni prijetnje
uputio dana 30.01.2012. godine, a ona je događaj prijavila policiji dana
14.02.2012. godine, nakon što je SMS poruku koju joj je okrivljeni poslao
shvatila kao prijetnju. Prijetnje koje je oštećena izjavila da joj je
okrivljeni uputio dana 30.01.2012. godine mnogo su ozbiljnije od sadržaja SMS
poruke koji je oštećena opisala. Nije logično da oštećena prećuti upućivanje
prijetnji, da sa tim ne upozna policajca koji je zaposlen na ulazu u zgradi
Područnog organa za prekršaje u Baru, da o tome ne obavijesti policiju u
zgradu UP PJ Bar, da ne reaguje 15 dana, i da nakon toga prijavi okrivljenog
kao izvršioca krivičnog djela. Oštećena je u svom iskazu opisala da je sa
okrivljenim ranije imala probleme, da je ona i njena porodica od okrivljenog
trpjela nasilje, pa ako bi upućivanje prijetnji dana 30.01.2012. godine
predstavljalo samo nastavak nasilničkog ponašanja okrivljenog, postavlja se
pitanje zbog čega oštećena odmah nije reagovala, ako je okrivljeni prijetnje
zaista uputio. Po ocjeni suda oštećena nije prijavila okrivljenog dana
30.01.2012. godine, jer za tim nije imala ni povoda. Za vrijeme razgovora
između okrivljenog i oštećene nije bilo prisutnih svjedoka koje bi sud mogao
saslušati, pa su jedini dokazi koje je sud imao odbrana okrivljenog i iskaz
svjedoka oštećene, pri čemu je sud ponašanje oštećene cijenio kao neuobičajeno
za osobu kojoj su upućene ozbiljne prijetnje.
Oštećena je izjavila daje protiv nje vođen postupak u Područnom organu za
prekršaje u Baru, da se taj postupak vodio skoro godinu dana i odlagan je zbog
izostanka okrivljenog i jedini put kada se pojavio jeste dana 30.01.2012.
godine. Uvidom u spise predmeta Područnog organa za prekršaje u Bar PP br.
55/11-IV utvrđeno je da je pretres zakazan ukupno 5 puta, da se okrivljena
nije odazvala dva puta, da je samo jednom dana 15.09.2011. godine konstatovan
izostanak oštećenog, pa i u tom dijelu sud nije prihvatio kao istinit iskaz
oštećene.
U postupku nije dokazano da je okrivljeni učinio krivično djelo koje mu je
stavljeno na teret iz kojih razloga je donijeta presuda kojom se okrivljeni
oslobađa od optužbe na osnovu čl. 373 tačka 2 ZKP.
Na osnovu čl. 239 st. 3 ZKP oštećena O.S. je radi ostvarivanja
imovinskopravnog zahtjeva upućena na parnični postupak, jer je sud donio
presudu kojom je okrivljeni oslobođen od optužbe.
Odluka o troškovima krivičnog postupka zasniva se na odredbi čl. 230. st.1
ZKP, zbog čega troškovi krivičnog postupka padaju na teret budžetskih
sredstava suda.
Na osnovu izloženog odlučeno je kao u izreci presude
OSNOVNI SUD U BARU
Dana 27.09.2012. godine
ZAPISNIČAR, S U D I J A
Milijana Minić Goran Šćepanović
PRAVNA POUKA:Protiv te presude može se izjaviti žalba Višem sudu u Podgorici u
roku od 8 dana od dana prijema pismenog otpravka. Žalba se predaje ovom sudu u
dva primjerka.
DNA: - 1 x ODT
- 1 x okrivljenom
- 1 x braniocu Đ.J.
- 1 x oštećenoj
- 1 x spisi