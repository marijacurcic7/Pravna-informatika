K.br. 113/12
U IME CRNE GORE
OSNOVNI SUD U BARU, kao prvostepeni krivični, sudija Goran Šćepanović, kao
sudija pojedinac, sa zapisničarom Milijanom Minić, u krivičnom predmetu
okrivljenog T.M.A, zbog krivičnog djela samovlašće iz čl.384 st.1 Krivičnog
zakonika, po optužnom predlogu Osnovnog državnog tužilaštva u Baru Kt.br.
62/11 od 27.02.2012. godine, nakon održanog glavnog javnog pretresa u
prisustvu zastupnika optužbe savjetnika kod Osnovnog državnog tužilaštva u
Baru Vujović Sanje, a u odsustvu okrivljenog, dana 07.06.2012. godine donio je
i javno objavio
PRESUDU
Okrivljeni T.M., od oca H. i majke P., rođene Đ., rođen .... godine u B.,
stalno nastanjen u B., keramičar, oženjen, otac dvoje djece, pismen, završio
osnovnu školu, srednjeg imovnog stanja, osuđivan presudom Osnovnog suda u Baru
K br. 149/99 od 18.10.1999.godine na 3 (tri) mjeseca zatvora uslovno na 1
(jednu ) godinu zbog krivičnog djela iz čl.172 st.3 u vezi st.1 KZ RCG i
presudom Osnovnog suda u Baru K br. 332/10 od 08.09.2010. godine na 1 (jedan)
mjesec zatvora uslovno na 1(jednu) godinu zbog krivičnog djela iz čl.384 st.1
KZ CG.
K r i v j e :
Što je:
Dana 15.12.2010.godine, u naselju Č., Opština Bar, protivno odredbi čl. 141.
st. 1. Zakona o energetici („Službeni List Crne Gore“ 28/10), samovlasno
pribavio pravo korišćenja električne energije za koje smatra da mu pripada, na
način što je stambeni objekat samovlasno preko brojila marke „Iskra“ br. ...,
priključio na elektromrežu, iako prethodno nije pribavio saglasnost
Elektroprivrede Crne Gore AD Nikšić Elektrodistribucije u Baru;
- čime je učinio krivično djelo - samovlašće iz čl.384 st. 1 Krivičnog
zakonika.
Pa ga sud primjenom čl. 4, 32, 36 i 42 Krivičnog zakonika i čl. 369, 370 i 374
ZKP-a,
OSUĐUJE
Na kaznu zatvora u trajanju od 30 (trideset) dana.
Oštećena Elektroprivreda Crne Gore AD Nikšić - Elektrodistribucija u Baru se
radi ostvarivanja imovinsko pravnog zahtjeva upućuje na parnični postupak.
Okrivljeni je dužan da plati troškove krivičnog postupka u iznosu od 40,00 € u
roku od 15 dana od dana pravosnažnosti, pod prijetnjom izvršenja.
O b r a z l o ž e n j e
Optužnim predlogom Osnovnog državnog tužilaštva u Baru Kt.br. 62/11 od
27.02.2012. godine stavljeno je na teret okrivljenom izvršenje krivičnog djela
bliže opisanog u izreci presude.
Glavni pretres je održan u odsustvu okrivljenog na osnovu čl.457 Zakonika o
krivičnom postupku, jer se pozivu suda preko zapisnika nije odazvao, svoj
izostanak nije opravdao, a kako je saslušan, sud je ocijenio da njegovo
prisustvo nije nužno.
Okrivljeni je u svojoj odbrani u prethodnom postupku izjavio da priznaje
krivično djelo koje mu se stavlja na teret. Istina je da se on prije jedno
dvije godine priključio na elektro mrežu, i to tako što je doveo struju do
kuće, a zatim platio čovjeka koji ga je povezao. On se prikačio na način što
je sa stuba, na kojem su već bile izvedene žice ED-a, i koji je udaljen od
njegove kuće 120 m, podzemnim kablom priključio na tep ormar koji se nalazi
ispred kuće, a zatim od tep ormara na brojilo. Nije nikada dobijao račune za
ovaj period, tj. od dana kada se priključio pa do kontrole mjernog mjesta.
Nakon kontrole iz ED-a, od 15.12.2010. godine, dostavili su mu obračun za
utrošenu el. energiju u iznosu od 1.122,00 €, kao nelegalnom potrošaču, i dali
mu određeni rok da plati ovaj račun. Platio je 1.100,00 € odmah nakon kontrole
mjernog mjesta. Nakon što je platio pomenuti račun, iz ED-a obećali su mu da
će ga legalno priključiti. Sudu je dostavio kopiju uplatnice kao dokaz da je
platio utrošenu el. energiju.
Na glavnom pretresu je izjavio da je, ako se ima u vidu dokumentacija ED Bar,
on nelegalni potrošač, međutim, on misli da je legalni potrošač, jer je još
2006. godine platio potrebne takse, Projekat elektroinstalacionih urađaja i
jednom prilikom kod njega je došao radnik ED Bar M.M. sa žutim Jugom
vlasništvo ED Bar i tada mu je rekao da mu je odobreno da se legalno priključi
i pokazao mu je papire ali mu te papire nije dao i tada mu je još rekao da se
još javi kod njega. On ga je pitao čime se bavi, on mu je rekao da je
keramičar i misli da ga je pitao da li može da mu završi jedno kupatilo, rekao
je da može za dva dana. Međutim, zbog bolesti roditelja, morao je da otputuje
u Berane, vratio se nakon tih 2 dana, i nakon povratka otišao je u ED Bar da
ga potraži. Jedan magacioner mu je rekao da obavezno mora da pronađe M.M i on
je M.M. slučajno sreo u lokalu u Boemi možda nakon nekih 2 mjeseca, ali ga je
podsjetio o čemu se radi i on mu je tada rekao da nikada neće dobiti
saglasnost za priključenje. Nakon nekih mjesec dana nakon toga on se
priključio na struju . Želi da navede i to da je u toku 2010.g. platio 1.100 €
na ime utroška električne energije. Nije u prethodnom postupku pominjao M.M.
jer je smatrao da neće biti potrebno ali kad je već došlo do pokretanja
postupka prinuđen je da to uradi.
Sud je u dokaznom postupku saslušao svjedoke P.I., R.G. i M.M., pročitao :
zapisnik ED Bar br.21273 od 15.12.2010.godine, izvod iz KE na ime okrivljenog
PJ Berane br.03/3-245-833 od 21.02.2012.godine, dopis ED Bar od 24.02.2012.
godine i izvršio uvid u spise predmeta Osnovnog suda u Baru K br. 332/10 i
pravosnažnu presudu od 8.09.2010.godine.
Svjedok P.I. je u svom iskazu u prethodnom postupku naveo da je navedenog dana
zajedno sa kolegom R.G. pošao u kontrolu kod potrošača T.M.. Tom prilikom su
konstatovali da se imenovani potrošač samovoljno priključio na NN mrežu, na
način što se sa stuba podzemno priključio na Tep ormar, a odatle na brojilo
koje se ne vodi u evidenciji ED Bar. Konkretnom prilikom T.M. nije bio
prisutan, već se u objektu nalazio njegov sin T.E. koji nije dozvolio da
izvrše isključenje. O zatečenom stanju sačinili su zapisnik.
Na glavnom pretresu je naveo da je više puta vršio kontrolu mjernog mjesta u
kući T.M. i u više navrata on je bio isključivan sa elektromreže, jer se
njegovo brojilo ne nalazi u bazi potrošača, međutim, nakon isključenja on bi
se ponovo priključivao, a to se desilo prilikom kontrole koja je izvršena
15.12.2010.g. S obzirom da on i dalje obilazi teren na kojem se nalazi kuća
T.M. navodi da se on i dalje nalazi priključen na elektromreži iako u
međuvremenu nije dobio status registrovanog potrošača.
Svjedok R.G. je u svom iskazu u prethodnom postupku naveo da je navedenog dana
zajedno sa kolegom P.I. pošao u kontrolu kod potrošača T.M., kojom prilikom su
konstatovali da se imenovani potrošač samovoljno priključio na NN mrežu, na
način što se sa stuba podzemno priključio na Tep ormar, a odatle na brojilo
koje se ne vodi u evidenciji ED Bar. Konkretnom prilikom T.M. nije bio
prisutan, već se u objektu nalazio njegov sin T.E. koji nije dozvolio da
izvrše isključenje. O zatečenom stanju sačinili su zapisnik.
Na glavnom pretresu je naveo da su ovom prilikom išli u kontrolu nelegalnih
potrošača po nalogu preduzeća i konstatovali da brojilo T.M. nije evidentirano
u bazi potrošača, a da je priključeno na elektromrežu.
Svjedok M.M. je u svom iskazu naveo da se u vrijeme koje je navedeno kao
vrijeme izvršenja krivičnog djela on već nalazio u penziji. U penziju je
otišao 2007. godine. Pamti ime T.M. kao čovjeka koji je podnio zahtjev za
dobijanje elektroenergetske saglasnosti. On je ranije obavljao poslove
inženjera razvoja u ED Bar, a u okviru tog posla bavio se izdavanjem
elektroenergetske saglasnosti. Kada bi neko lice imalo namjeru da izvrši
legalizaciju brojila dolazilo bi u prostorije ED Bar gdje bi na arhivi
dobijalo uputstvo koju dokumentaciju treba da pribavi da bi se izvršila
legalizacija. Jedan od uslova bio je i taj da se izda elektroenergetska
saglasnost, a ona bi se dobijala na način što bi on izašao na lice mjesta,
izvršio pregled uslova za priključenje na elektromrežu i ukoliko bi taj
potrošač ispunjavao uslove on bi donosio rješenje o izdavanju saglasnosti.
Nakon toga na lice mjesta bi izlazila komisija koja bi izvršila pregled
instalacija u objektu . On je svoj dio posla izvršio u kući T.M. u naselju Č.
– L.. Nakon izvršene kontrole on je konstatovao da T.M. može da dobije
saglasnost i nakon toga kada bi potrošač ispunio sve ostale uslove
dokumentacija bi se dostavljala direktoru ED Bar, a nakon toga i generalnom
direktoru ED Nikšić i nakon toga bi se donosilo odgovarajuće rješenje kojim se
odobrava da se potrošač priključi na elektromrežu kao legalan potrošač. Njemu
nije poznato da li je T.M. ispunio sve ostale uslove, ali činjenica da se
nelegalno priključuje ukazuje da on to nije uradio. Upoznat je i sa odbranom
T.M. i navodi da je njegova odbrana potpuno neosnovana , jer on po proceduri
T.M. nije trebalo da preda nikakav dokumenat budući da je rješenje koje je
donio trebalo da preda nadležnim u svom preduzeću, a ne stranci.
U zapisniku ED Bar br.21273 od 15.12.2010.godine je konstatovano da se
potrošač ne nalazi u evidenciji ED Bar, da radnicima ED Bar nije dozvoljeno
isključenje sa nn mreže. Takođe je konstatovano da je potrošač ranije bio
isključivan ali da se samovoljno priključio.
Iz izvoda iz KE PJ Berane br.03/3-245-833 od 21.02.2012.godine je utvrđeno da
je okrivljeni T.M. osuđivan presudom Osnovnog suda u Baru K br. 149/99 od
18.10.1999.godine na 3 (tri )mjeseca zatvora uslovno na 1 (jednu ) godinu zbog
krivičnog djela iz čl.172 st.3 u vezi st.1 KZ RCG i presudom Osnovnog suda u
Baru K br. 332/10 od 08.09.2010.godine na 1 (jedan) mjesec zatvora uslovno na
1(jednu) godinu zbog krivičnog djela iz čl.384 st.1 KZ CG.
Iz dopisa od 24.02.2012. godine utvrđeno je da se oštećeno preduzeće
pridružuje krivičnom gonjenju.
Uvidom u spise predmeta Osnovnog suda u Baru K br. 332/10 i pravosnažnu
presudu od 28.09.2010.godine je utvrđeno da je okrivljeni T.M. presudom
Osnovnog suda u Baru K br. 332/10 od 08.09.2010.godine oglašen krivim za
krivično djelo samovlašće iz čl.384 st.1 KZ i izrečena mu je uslovna osuda
kojom mu je utvrđena kazana zatvora u trajanju od 1 (jedan) mjesec i
istovremeno odredio da se kazna neće izvršiti ukoliko u roku od 1 (jedne)
godine ne izvrši novo krivično djelo. Navedena presuda je postala pravosnažana
dana 28.09.2010. godine.
Ocjenom izvedenih dokaza utvrđeno je da je okrivljeni učinio krivično djelo
koje mu je stavljeno na teret. Radnici Elektrodistribucije u Baru su dana
15.12.2010. godine izvršili kontrolu u stambenom objektu vlasništvo
okrivljenog i tom prilikom su utvrdili da električno brojilo u objektu nije
evidentirano u evidenciji tog preduzeća. Električno brojilo marke „“Iskra“ br.
... je priključeno na elektro mrežu, što je utvrđeno iz iskaza svjedoka P.I. i
R.G., te zapisnika o kontroli mjernog mjesta, koje dokaze je sud cijenio kao
jasne i objektivne pa im je poklonio punu vjeru. Okrivljeni u svojoj odbrani u
prethodnom postupku priznaje da je učinio krivično djelo koje mu se stavlja na
teret, međutim, na glavnom pretresu navodi da smatra da je on legalni potrošač
jer je još 2006. godine platio sve potrebne takse, kao i dug u iznosu od
1.100,00 €. Navodi i da ga je radnik ED Bar M.M. obavijestio da mu je odobreno
da se legalno priključi i pokazao mu papire o tome, međutim papire mu nije
dao. U postupku je jasno utvrđeno da je okrivljeni T.M. podnio zahtjev za
dobijanje elektroenergetske saglasnosti, ali i da nije donijeto rješenje kojim
mu je odobreno da se priključi na elektromrežu, što jasno proizilazi iz iskaza
svjedoka M.M., čijem iskazu je sud poklonio punu vjeru jer je isti jasan,
nepristrasan i objektivan. Svjedok M.M. je naveo da je tačno da je on izašao
na lice mjesta kod okrivljenog T.M. u naselju Č., Bar, jer se bavio izdavanjem
elektroenergetske saglasnosti. Konstatovao je da okrivljeni T.M. saglasnost
može da dobije, ali tek nakon što ispuni i ostale uslove i pribavi ostalu
dokumentaciju. Tokom postupka je jasno utvrđeno da okrivljeni nije pribavio
saglasnost za priključenje na elektromrežu, već se samovoljno priključio.
Okrivljeni je ostvario objektivna obilježja krivičnog djela samovlašće, jer je
samovlasno pribavio pravo koje je smatrao da mu pripada, jer je smatrao da mu
pripada pravo da stambeni objekat priključi na elektrodistributivnu mrežu,
radi dobijanja električne energije. Okrivljeni je krivično djelo učinio sa
direktnim umišljajem jer je bio svjestan da pravo koje smatra da mu pripada
pribavlja samovlasno, odnosno bio je svjestan da nema elektroenergetsku
saglasnost da stambeni objekat priključi na niskonaponsku mrežu i da postupa
protivno čl. 141 st. 1 Zakona o energetici kojim je propisano da se
priključenje objekta na prenosni ili distributivni sistem električne energije
ili gasa vrši na osnovu saglasnosti za priključenje koju izdaje operator
prenosnog ili distributivnog sistema.
Odlučujući se za krivičnu sankciju prema okrivljenom sud je cijenio sve
olakšavajuće i otežavajuće okolnosti iz čl. 42 Krivičnog zakonika. Od
olakšavajućih okolnosti cijenjene su porodične prilike okrivljenog jer je
oženjen i otac dvoje djece. Kao otežavajuću okolnosti na strani okrivljenog
sud je cjenio njegovu raniju osuđivanost za isto krivično djelo. Okrivljeni je
presudom Osnovnog suda u Baru K br. 332/10 od 08.09.2010.godine oglašen krivim
za krivično djelo samovlašće iz čl.384 st.1 KZ, koja presuda je postala
pravosnažna 28.09.2010.godine. Izrečena kazna zatvora po ocjeni suda odgovara
težini učinjenog krivičnog djela i krivici okrivljenog i predstavlja mjeru
koja je neophodna da bi se postigla svrha kažnjavanja.
Kako oštećeno preduzeće Elektroprivreda Crne Gore AD Nikšić –
Elektrodistribucija u Baru nije postavila imovinsko pravni zahtjev sud o istom
nije odlučivao.
Odluka o troškovima zasniva se na odredbi čl. 229 st.1. Zakonika o krivičnom
postupku. Dosuđeni iznos se odnosi na troškove rada suda koji su određeni
prema trajanju, složenosti krivičnog postupka i imovinskim prilikama
okrivljenog.
Na osnovu izloženog odlučeno je kao u izreci presude.
OSNOVNI SUD U BARU
Dana 07.06.2012. godine
Zapisničar S U D I J A
Milijana Minić Goran Šćepanović
PRAVNA POUKA: Protiv ove presude može se
izjaviti žalba Višem sudu u Podgorici u roku od
8 dana od dana prijema pismenog otpravka.
Žalba se predaje ovom sudu u dva primjerka.
DN-a: -1 x ODT Bar
-1 x okrivljeni
- 1 x spisi