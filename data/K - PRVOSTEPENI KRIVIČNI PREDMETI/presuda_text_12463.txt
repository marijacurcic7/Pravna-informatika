K br. 197/11
U IME CRNE GORE
OSNOVNI SUD U BARU, kao prvostepeni krivični, sudija Goran Šćepanović, kao
sudija pojedinac, sa zapisničarom Milijanom Minić, u krivičnom predmetu
okrivljenog V.R., zbog krivičnog djela krađa iz čl. 239 st.1 Krivičnog
zakonika, po optužnom predlogu Osnovnog državnog tužilaštva u Baru Kt.br.
73/11 od 17.06.2011. godine, nakon održanog glavnog javnog pretresa u
prisustvu zastupnika optužbe savjetnika Osnovnog državnog tužilaštva Đikanović
Predraga i okrivljenog, dana 17.10.2012. godine donio je i javno objavio
P R E S U D U
Okrivljeni V.R., JMBG ..., od oca V. i majke Lj., rođene J., rođen ... godine
u O.,  K., sa prebivalištem u S., naselje H.-N., B. bb, državljanin S.,
radnik, bez zaposlenja, oženjen, otac troje djece, pismen, završio srednju
školu, lošeg imovnog stanja, neosuđivan;
Na osnovu čl. 373 tačka 2. ZKP-a
OSLOBAĐA SE OD OPTUŽBE
Da je :
U vremenu od 10. 09. 2010. godine do 10. 12. 2010. godine, u svojoj kući u
Sutomoru – H. N., B. bb, Opština Bar, oduzimao tuđu pokretnu stvar -
električnu energiju, vlasništvo oštećene „Elektroprivrede Crne Gore“ AD Nikšić
- Elektrodistribucije u Baru, u ukupnoj vrijednosti od 1.581,18 €, na način
što je preko kabla iz kuće vlasništvo K.V., električnom energijom napajao TEP
ormar i električno brojilo na svojoj kući, usljed čega stvarna potrošnja
električne energije nije mjerena, u namjeri da njenim prisvajanjem i trošenjem
pribavi sebi protivpravnu imovinsku korist,
-​ čime bi učinio krivično djelo - krađa iz čl. 239 st 1. Krivičnog zakonika.
Jer nije dokazano da je učinio djelo za koje je optužen.
Oštećeno preduzeće JP Elektroprivreda Crne Gore AD Nikšić,Elektrodistribucija
u Baru, se radi ostvarivanja imovinsko pravnog zahtjeva upućuje na parnični
postupak.
Troškovi krivičnog postupka padaju na teret budžetskih sredstava suda.
O b r a z l o ž e n j e
Optužnim predlogom Osnovnog državnog tužilaštva u Baru Kt.br. 73/11 od
17.06.2011. godine, stavljeno je na teret okrivljenom izvršenje krivičnog
djela bliže opisanog u dispozitivu.
Okrivljeni je u svojoj odbrani u prethodnom postupku izjavio da stambeni
objekat u kojem žive njegov sin i on nalazi se u naselju G. B., u Sutomoru.
Kuća se ne vodi na njegovo, ni na ime njegovog sina, a istu su dobili u
zamjenu za plac na kojem su Irci podigli zgrade. Taj objekat nije legalizovan.
Zna da je njegov sin, kada je bila akcija legalizacije, podnio zahtjev za istu
i radnici Elektrodistribucije su došli, stavili brojilo i plombe. Dokle je
njegov sin stigao u postupku legalizacije njihovog brojila i mjernog mjesta
njemu nije poznato jer je on zahtjev za legalizaciju podnio na njegovo ime.
Prije nego što su podnijeli zahtjev za legalizaciju oni su imali dug prema
Elektrodistribuciji u iznosu od nekih 900 € koje su uredno platili. Radnici
Elektrodistribucije redovno dolaze da kontrolišu mjerno mjesto i uzimaju
stanje na brojilu, ali im ne dolaze računi pa ni sin ni on nisu iste plaćali.
Prilikom kontrole od 10.12.2010. godine bio je prisutan i potpisao je zapisnik
koji su radnici Elektrodistribucije sačinili. Konkretnom prilikom nisu im
isključili struju jer je u međuvremenu došao njegov sin i rekao radnicima da
će poći u Elektrodistribuciju i regulisati njihova dugovanja. Da li je on to
učinio njemu nije poznato.
Na glavnom pretresu je naveo da se ne može se izjasniti ko je brojilo u
njihovoj kući priključio na elektromrežu, nije mu poznato da li to zna njegov
sin V.V.. Zna da je njima priključenje dozvolio K.V. koji živi u P.. Kuća u
kojoj trenutno žive on i njegov sin nalazi se na placu vlasništvo čovjeka po
imenu Ž.. Njegovo prezime ne zna. Njegova pok. supruga V.O. bila je vlasnik
jednog placa u naselju G. B.. Na tom placu jedna irska kompanija sagradila
turistički kompleks i ta kompanija je napravila sporazum sa tim Ž. da on njima
ustupi plac na kome se već nalazila započeta kuća, a da oni toj kompaniji
ustupe plac kako bi mogli da naprave taj turistički kompleks, jer bez njihovog
placa izgradnja tog kompleksa nije bila moguća. Tu kuću na placu sagradio je
jedan čovjek čije podatke ne zna, koji je bio izbjeglica iz Bijelog Polja kod
Peći, koji Ž. nije platio ono što je bilo dogovoreno i on je njemu oduzeo taj
plac. Ta zemlja na kojoj se nalazi njihova kuća se i dalje vodi na ime Ž., a
oni su kasnije završili tu započetu kuću koju je neko finansirao, ali sada ne
zna da li je to UNHCR ili Irci ili neko treći, ali zna da je sve radove
nadzirala njegova pok. supruga. Želi da navede da je prethodni vlasnik placa
koji su kasnije kupili Irci, a na račun koga su i dobili taj plac od Ž. bio
M.R.. Već je izjavio da se ne može izjasniti ko je njihovu kuću priključio na
elektromrežu jer kada su oni došli da žive u toj kući ona je imala struju.
Njegova supruga je umrla prije oko pet ipo godina, a oni žive u toj kući oko 3
godine. Njegov sin ima neke ugovore o razmjeni placeva, ali o tome on može
više da kaže.
U dokaznom postupku na saglasan predlog stranaka pročitani su iskazi
ovlašćenog predstavnika oštećenog preduzeća JP Elektroprivreda Crne Gore AD
Nikšić, Elektrodistribucija u Baru P.D. i svjedoka J.D. i R.V., saslušan je
svjedok V.V., pročitani su : zapisnik o kontroli mjernog mjesta ED Bar
br.21466 od 10.12.2010. godine, obračun broj 231/01/10 od 10.12.2010. godine,
nalaz i mišljenje vještaka elektrostruke R.L. od 9.06.2011. godine, izvod iz
kaznene evidencije na ime okrivljenog MUP PU Priština br.08-888/11 od
1.08.2011. godine, izvršen je uvid u zapisnik o izvršenom vizuelnom pregledu
koji se nalazi u predmetu K br. 123/11 i u zapisnik o izvršenom vizuelnom
pregledu mjernih uređaja br.2804 od 10.04.2009. godine.
Ovlašćeni predstavnik oštećenog preduzeća JP Elektroprivreda Crne Gore AD
Nikšić, Elektrodistribucija u Baru, P.D. je u prethodnom postupku izjavila da
je od ovlašćenih radnika ED Bar J.D. i R.V. saznala da se potrošač V.R. ne
nalazi i evidenciji legalnih potrošača. Zapisnik je napisan na ime V.V., sina
V.R., koji je bio prisutan prilikom vršenja kontrole. O nađenom stanju
sačinili su zapisnik, ali nisu isključili potrošača jer nije dozvolio
isključenje. Na osnovu navedenog je podnijeta krivična prijava protiv V.R..
Pridružuje se krivičnom gonjenju i postavlja imovinsko pravni zahtjev u iznosu
od 1.581,18 €. Na glavnom pretresu je navela da je od strane ovog suda
njihovom preduzeću dostavljen dopis kojim je traženo izjašnjenje o tome da li
se brojilo marke Iskra tip MT ... ser.br. ... vodi u evidenciji legalnih
potrošača, ukoliko se isto vodi ko je vlasnik brojila, da li se brojilo vodi u
evidenciji nelegalnih potrošača, a ukoliko ne vodi da li je za navedeno
brojilo podnijet zahtjev za legalizaciju i ukoliko jeste ko je zahtjev podnio.
Provjerom u njihovoj bazi podataka utvrđeno je da se brojilo ne vodi ni u bazi
legalnih ni u bazi nelegalnih potrošača. Okrivljeni je u svojoj odbrani
izjavio da je njegov sin V.V. podnio zahtjev za legalizaciju predmetnog
brojila. Da bi jedno lice bilo evidentirano kao nelegalni potrošač potrebno je
bilo da dostavi projekat, instalacije, posjedovni list, atest i zapisnik o
izvršenom vizuelnom pregledu mjernih uređaja. V.V. jeste podnio zapisnik o
vizuelnom pregledu mjernih uređaja, ali taj zapisnik je samo da je izvršen
vizuelni pregled i da su ovlašćena lica konstatovala da je stambeni objekat
priključen na mrežu odnosno da postoje tehnički uslovi za to, ali to ne znači
da lice koje ima taj zapisnik može da se priključi na elektromrežu bez
donošenja rješenja JP Elektrodistribucije.
Svjedok J.D. je naveo da su dana 10.12.2010. godine kod potrošača V.V.,
tačnije kod njegovog oca V.R., bili da istog isključe sa nn mreže jer se ne
vodi u bazi podataka, što su i konstatovali zapisnikom od 20.10.2010 godine.
Prilikom te kontrole potrošač nije dozvolio isključenje pa su kolega R.V. i on
poslati ponovo o čemu je sačinjen zapisnik od 10.12.2010 godine. Tada su i
ustanovili da se potrošač napaja s komšijskog priključnog ormara tj. ormara u
vlasništvu K.V.. Kapija istog je bila zaključana jer isti dolazi samo ljeti.
Tome je prethodilo nedozvoljavanje isključenja brojila jer se brojilo nalazilo
na objektu V.V.. Istom prilikom oni nisu uspjeli da isključe potrošača.
Sačinili su o tome zapisnik, koji je potpisao V.R.. Protiv V.V., sina V.R., na
kojeg se vodi brojilo se već vodi postupak pred ovim sudom po krivičnoj
prijavi Elektrodistribucije, a u vezi zapisnika od 20.10.2010. godine, i u
vezi sa tim pred istražnim sudijom je već dao izjavu.
Svjedok R.V. je naveo da je dana 10.12.2010. godine sa kolegom J.D. bio u
kontroli kod potrošača V.R., a kako bi provjerili da se isti nije ponovo
priključio na niskonaponsku mrežu. To iz razloga jer su 20.10.2010. godine
istog potrošača zbog samovoljnog priključenja na elektromrežu isključili sa
elektromreže. O tome su sačinili zapisnik po kojem je podnijeta krivična
prijava i po kojoj se istražni postupak vodi pred ovim sudom. Napominje da je
na zapisniku od 20.10.2010. godine potpisan V.V., a da je na zapisniku od
10.12.2010. godine potpisan V.R. koji je V.V. otac. Kontrolom od 10.12.2010.
godine konstatovali su da se potrošač ne vodi u bazi podataka te da isti ne
dozvoljava isključenje sa mreže. Zapisnik je potpisao V.R.. Kako se radi o
stambenom objektu sa više stambenih jedinica te više različitih vlasnika od
kojih svako ima svoje brojilo i priključni ormar, V. su imali sa tehničke
strane ispravan priključak, ali nisu registrovani u bazu legalnih potrošača te
se njihova potrošnja ne registruje.
Svjedok V.V. je naveo da je njegova pok. majka V.O. svojevremeno kupila plac
od R.M.. Taj plac se nalazi u naselju G. B.. Na tom placu je sagrađen
turistički kompleks jedne irske kompanije i kao kompenzaciju za taj plac ta
kompanija je napravila ugovor sa B.Ž. da on njima ustupi plac na kome se sada
nalazi njihova kuća. Na tom placu B.Ž. već se nalazila jedna prostorija
površine 35 ili 36 m2, nije siguran i sredstvima te irske kompanije i UNHCR
oni su dozidali još jedan sprat i u toj kući oni danas žive. Prethodno tu
prostoriju na njihovom sadašnjem placu sagradio je P.D., međutim, njemu je
B.Ž. oduzeo taj plac jer nije poštovao neki dogovor. Dakle, vlasnik placa na
kome se nalazi njihova kuća je B.Ž., a oni nisu izvršili prenos vlasništva jer
nisu imali dovoljno sredstava za to i njima je B.Ž. saopštio da kada god budu
mogli on će im izaći u susret i omogućiti im prevođenje placa. Pretpostavlja
da on ima ugovor sa tom irskom kompanijom sa kojom su izvršili zamjenu placa.
Kada je u pitanju izgradnja njihove kuće neke majstore je angažovao on, neke
irska kompanija, a pomoć koju su dobili od irske kompanije i UNHCR je bila u
materijalu. Osim toga, irska kompanija je plaćala majstore koje je on
angažovao. Za vrijeme dok se gradila njihove kuća oni su živjeli privatno, a
kada su došli da žive u kući ona je imala struju, brojilo i on se ne može
izjasniti ko je kuću priključio na elektromrežu. Posjeduje račune o plaćenom
materijalu za izgradnju kuće, ali se tu nigdje ne nalazi račun za plaćeno
brojilo. On je 2009. godine podnio zahtjev da se izvrši legalizacija brojila,
ali postojala su dva problema u vezi legalizacije i to prvi što oni nisu
posjedovali nikakav pismeni dokaz o vlasništvu nad kućom, a osim toga postojao
je prethodni dug koji su oni morali da izmire da bi dobili dozvolu za
legalizaciju, a u tom trenutku nisu imali novac da plate taj dug. Njihova kuća
se strujom snabdijeva od kuće K.V. na kojoj je ED Bar postavila Tep ormar i
koliko je upoznat 20-tak kuća se sa tog ormara snabdijeva električnom
energijom.
Iz zapisnika o kontroli mjernog mjesta ED Bar br.21466 od 10.12.2010. godine
je utvrđeno da se brojilo ne vodi u bazi podataka ED Bar. Kao potrošač je
naveden V.V.. Potrošač nije dozvolio isključenje. Prisutan je bio V.R..
Navedeno je da se tep ormar na brojilu na objektu kao i brojilo na terasi kuće
napaja sa objekta K.V. koji je nepristupačan jer je kapija zaključana. Brojilo
potrošača je marke „Iskra“ broj ...
Iz obračuna broj 231/01/10 od 10.12.2010. godine je utvrđeno da je V.V.
neovlašćeno preuzeo električnu energiju u vrijednosti od 675.71 €.
Iz nalaza i mišljenja vještaka elektrostruke R.L. od 9.06.2011. godine je
utvrđeno da je u stambenom objektu V.R., koji se nalazi u naselju B. bb,
Sutomore, Opština Bar, neovlašćeno je preuzimana električna energija preko
brojila marke Iskra, broj .... Ovakvo mišljenje je formirao na osnovu:
Krivične prijave Elektrodistribucuje Bar broj 4101-5002/1-2, podnijete
Osnovnom državnom tužiocu u Baru protiv V.R., u kojoj se tvrdi da se navedeno
brojilo ne nalazi u evidenciji ED Bar i podataka i činjenica navedenih u
zapisniku o kontroli mjernog mjesta broj 21466 od 10.12.2010. godine, kojeg su
sačinili i u ime ED- Bar potpisali radnici J.D. i R.B., a svojim potpisom na
zapisnik, tačnost podataka, potvrdio je prisutni V.R.. Sankcionisanje i način
obračuna neovlašćene potrošnje električne energije ragulisan je Članom 179.
Zakona o energetici, objavljenom u Sl. list CG 28/10, Članom 59. i Članom 62.
Pravila o snabdijevanju električnom energijom, objavljenom u Sl. list RCG
54/09, članom 26. Pravila o snabdijevanju električnom energijom, objavljenom u
Sl. list RCG 13/05, važećim Tarifnim pravilnikom i cijenama električne
energije. Prema mišljenju ovog vještaka, vrijednost neovlašćeno preuzete
električne energije, obračunate u skladu sa normativnim aktima iz tačke 2.
Iznosi 1.581,18 €. Uz ovaj nalaz i mišljenje, kao njegov sastavni dio,
priložio je: Obračun neovlašćene potrošnje električne energije, Izvod iz
Zakona o energetici, neovlašćeno korišćenje energije (Sl. list CG 28/10),
Izvode iz Pravila o snabdijevanju električnom energijom ( Sl. List CG 13/05 ),
Izvode iz Pravila o snabdijevanju električnom energijom ( Sl. list CG 54/09 ).
Iz izvod iz kaznene evidencije na ime okrivljenog MUP PU Priština br.08-888/11
od 1.08.2011.godine je utvrđeno da nije osuđivan.
Uvidom u zapisnik o izvršenom vizuelnom pregledu koji se nalazi u predmetu K
br.123/11 je utvrđeno da su kod potrošača V.V. radnici Elektrodistribucije Bar
dana 26.03.2009. godine izvršili pregled električnog brojila marke Iskra, o
tome sačinili zapisnik i uredno ga ovjerili potpisima i pečatom.
Uvidom u zapisnik o izvršenom vizuelnom pregledu mjernih uređaja br.2804 od
10.04.2009. godine utvrđeno je da je podnosilac zahtjeva V.V. i d aje nađeno
stanje ispravno. Brojilo potrošača je marke „Iskra“ broj ...
Ocjenom izvedenih dokaza nije dokazano da je okrivljeni učinio krivično djelo
koje mu je stavljeno na teret.
U postupku je utvrđeno da su dana 10.12.2010.godine radnici
Elektrodistribucije u Baru J.D. i R.V. izvršili kontrolu u stambenom objektu u
kojem živi porodica V., koji se nalazi u naselju Bj., u Sutomoru i da su tom
prilikom utvrdili da su se tep ormar i električno brojilo marke „Iskra“ broj
... na navedenom stambenom objektu, preko kabla, napajali električnom
energijom iz kuće vlasništvo K.V., neovlašćeno, usljed čega stvarna potrošnja
električne energije nije mjerena. Svjedoci J.D. i R.V. su u svojim iskazima
pojasnili da su ustanovili da se potrošač napaja s komšijskog priključnog
ormara tj. ormara u vlasništvu K.V., što su i konstatovali u zapisniku o
kontroli mjernog mjesta ED Bar br. 21466 od 10.12.2010. godine, koji je
potpisao okrivljeni V.R. jer je bio prisutan prilikom kontrole, dok je kao
potrošač u zapisniku naveden V.V..
Odbranu okrivljenog koja se odnosi na izgradnju kuće, priključenje na elektro
mrežu je potvrdio njegov sin, svjedok V.V. koji je u bitnom naveo naveo da se
kuća u kojoj žive njegov otac i on ne vodi na njihovo ime već na ime B.Ž..
Kuća jeste njihova, ali prenos vlasništva nisu izvršili zbog nedostatka
sredstava. Takođe je potvrdio da je 2009. godine podnio zahtjev za
legalizaciju brojila, međutim činjenica da on nije vlasnik kuće ga je
sprječavala u okončavanju tog postupka.
Ovlašćeni predstavnik Elektrodistribucije u Baru je navela da je tačno da je
V.V. podnio zahtjev za legalizaciju brojila i pri tom priložio zapisnik o
izvršenom vizuelnom pregledu mjernog uređaja - brojila marke Iskra, ali da
nije donijeto rješenje o legalizaciji.
U postupku je nesporno utvrđeno da okrivljeni nije vlasnik predmetnog brojila,
već njegov sin V.V.. V.V. je i podnio zahtjev za legalizaciju brojila, što je
potvrdila i ovlašćeni predstavnik ED Bar i u zapisniku o izvršenom vizuelnom
pregledu koji je sačinila ED Bar je naveden kao potrošač, kao i na zapisniku o
kontroli mjernog mjesta od 10.12.2010. godine. Iz izvedenih dokaza utvrđeno je
da je krivična prijava protiv okrivljenog podnijeta jer se on zatekao u kući
prilikom vršenja kontrole, kao što bi na isti način bila podnijeta protiv
nekog drugog odraslog člana porodice koji bi se nalazio u kući. Po ocjeni
suda, kod nesporno utvrđene činjenice da okrivljeni nije vlasnik brojila, nema
dokaza da je okrivljeni učinio krivično djelo koje mu je stavljeno na teret,
jer dokaz krivice okrivljenog ne može biti činjenica da je bio prisutan
prilikom vršenja kontrole kojom prilikom je konstatovano neovlašćeno
preuzimanje električne energije.
Imajući u vidu naprijed navedeno donijeta je presuda kojom se okrivljeni
oslobađa od optužbe na osnovu čl. 373. tč. 2 ZKP.
Na osnovu čl. 239 st. 3 ZKP oštećena JP Elektroprivreda Crne Gore AD Nikšić,
Elektrodistribucija u Baru je radi ostvarivanja imovinskopravnog zahtjeva
upućena na parnični postupak, jer je sud donio presudu kojom je okrivljeni
oslobođen od optužbe.
Odluka o troškovima krivičnog postupka zasniva se na odredbi čl. 230. st.1
ZKP, zbog čega troškovi krivičnog postupka padaju na teret budžetskih
sredstava suda.
Na osnovu izloženog odlučeno je kao u izreci presude.
OSNOVNI SUD U BARU
Dana 17.10.2012. godine
Zapisničar S U D I J A
Milijana Minić Goran Šćepanović
PRAVNA POUKA:Protiv ove presude može se
izjaviti žalba Višem sudu u Podgorici u roku od
8 dana od dana prijema pismenog otpravka.
Žalba se predaje ovom sudu u dva primjerka.
DNA:- 1 x ODT
- 1 x okrivljenom
- 1 x punomoćniku oštećenog preduzeća
- u spise