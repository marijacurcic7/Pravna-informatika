K. broj 166/12
U IME CRNE GORE
OSNOVNI SUD U BARU, kao prvostepeni krivični, sudija Goran Šćepanović, kao
sudija pojedinac, sa zapisničarom Milijanom Minić, u krivičnom predmetu
okrivljenog Y.M.I., zbog krivičnog djela građenje objekta bez građevinske
dozvole iz čl. 326 a Krivičnog zakonika, po optužnici Osnovnog državnog
tužilaštva u Baru Kt.br. 567/11-2 od 23.03.2012. godine, nakon održanog
glavnog, javnog pretresa u prisustvu savjetnika Osnovnog državnog tužioca
Vujović Sanje, okrivljenog i njegovog branioca M.M., advokata iz Bara, dana
06.09.2012. godine donio je javno objavio,
P R E S U D U
Okrivljeni Y.M.I., od oca M. i majke T., rođene I., rođen ... godine u M., sa
prebivalištem u M., oženjen, otac 1 maloljetnog djeteta, preduzimač,
državljanin R. F., srednjeg imovnog stanja,
K r i v j e:
Što je:
Tokom 2011. godine u naselju Z. pojas, Opština Bar, protivno odredbi čl.69.
Zakona o uređenju prostora i izgradnji objekata (,,S1. List Crne Gore“
br.51/08), na katastarskoj parceli br. ... KO Š., započeo izgradnju objekta
spratnosti P gabarita cca 84 m2, bez prethodno pribavljene građevinske dozvole
i tehničke dokumentacije;
- čime je učinio krivično djelo - građenje objekta bez građevinske dozvole iz
čl. 326 a Krivičnog zakonika.
Pa mu sud primjenom čl. 4, 32, 36, 42, 52, 53 i 54 Krivičnog zakonika i čl.
369, 370 i 374 Zakonika o krivičnom postupku, i z r i č e
USLOVNU OSUDU
Kojom mu utvrđuje kaznu zatvora u trajanju od 6 (šest) mjeseci i istovremeno
određuje da se kazna neće izvršiti ukoliko okrivljeni u roku od 1 (jedne)
godine, od dana pravosnažnosti, ne učini novo krivično djelo.
Okrivljeni je dužan da plati troškove krivičnog postupka u iznosu od 100  €, u
roku od 15 dana od dana pravosnažnosti, pod prijetnjom izvršenja.
O b r a z l o ž e n j e
Optužnicom Osnovnog državnog tužioca u Baru. KT.br. 567/11-2 od 23.03.2012.
godine stavljeno je na teret okrivljenom izvršenje krivičnog djela bliže
opisanog u izreci presude.
Okrivljeni je u svojoj odbrani izjavio da je 2007. godine kupio zemlju u
naselju Š. na kojoj se nalazio jedan stambeni objekat koji je bio useljiv.
Zemlju je kupio od M.N.. Nije se mogao izjasniti kolika je tačna bila
kvadratura tog objekta. Poslije zime 2011. godine padale su velike kiše, na
placu je došlo do klizanja zemlje i došlo je do oštećenje temelja i krova
kuće. On je pokušao da zaštiti objekat zidanjem potpornih zidova, međutim, to
nije uspjelo da zaustavi dalje oštećenje objekta i tada je sa ljudima koji se
razumiju u građevinske radove razgovarao i došao do zaključka da je jedino
rješenje da taj postojeći objekat sruši i da sagradi novi. Ljudi sa kojima je
razgovarao su mu savjetovali da ako sruši stari i podigne novi objekat vodi
računa da se kreće u okviru dimenzija starog objekta. Poznato mu je, a to je
saznao obraćajući se opštinskim organima za dobijanje dozvole, da za navedeno
područje nije postojao detaljni urbanistički plan pa iz tog razloga se nije
mogla ni dobiti građevinska dozvola. Novi objekat koji je on podigao je bio
kada je u pitanju kuća identične površine kao stari objekat izuzev što je
dodao i garažu koju stari objekat nije imao. U jesen 2011. godine nakon što je
taj objekat bio završen, došla je inspekcija, konstatovala je stanje u
zapisniku i nakon što je donijeta odluka da ne smije da gradi, on je prestao
sa svim građevinskim radovima. Da je znao da rušenje stare i zidanje nove kuće
može da izazove problem sa zakonom on sigurno ne bi započinjao sa gradnjom. On
danas posjeduje sve dozvole koje su potrebne za kuću.
U dokaznom postupku saslušan je svjedok M.N., pročitani su : Zapisnik
Ministarstva održivog razvoja i turizma, inspekcije zaštite prostora
br.1003-10/11 od 08.08.2011. godine, Zapisnik Ministarstva održivog razvoja i
turizma, inspekcije zaštite prostora br.1003-15/11 od 07.09.2011. godine,
Zapisnik Ministarstva održivog razvoja i turizma, inspekcije zaštite prostora
br.1003-32/11 od 23.09.2011. godine, rješenje Ministarstva održivog razvoja i
turizma, br.1003-265/11 od 25.11.2011. godine, dopis Sekretarijata za uređenje
prostora Komunalno stambene poslove i zaštitu životne sredine Opštine Bar
br.032-07-DJ-361-22 od 22.03.2012. godine, ugovor o kupoprodaji nekretnina
zaključen između M.N. i Y.M.I. dana 7.05.2007. godine ovjeren u osnovnom sudu
u Baru istog dana, list nepokretnosti Uprave za nekretnine PJ Bar
br.102-956-1-13393/2011 od 26.08.2011. godine, Urbanističko tehnički uslovi
Opštine Bar br.032-07-DJ-352-138 od 28.10.2011. godine i rješenje o izdavanje
građevinske dozvole Opštine Bar br.032-07-UL-361-24 od 25.06.2012. godine.
Svjedok M.N. je izjavio da je 2007. godine okrivljenom prodao plac na kome se
nalazila jedna vikendica koja je bila useljiva. Prema podacima iz Katastra
površina vikendice iznosila je 35 m2, ali ta vikendica je stalno dograđivana
tako da on misli da je ona u trenutku kada je bila prodata imala oko 60 m2 sa
terasama i ako je u ugovoru navedena površina od 35 m2. Da je okrivljeni imao
probleme sa zakonom on je saznao kada je sve bilo završeno, jer ga je on
upoznao da je poslije zime prošle godine, zbog velikih kiša došlo do klizanja
terena, na kući su se pojavile pukotine i nakon konsultacije sa stručnjacima
mu je savjetovano da umjesto tog objekta sagradi novi objekat jer je to jedini
način da zaštiti građevinu. Takođe mu je saopštio da se stalno interesovao kod
nadležnih organa za dobijanje građevinske dozvole, ali da mu je saopšteno da
prema tehničkim uslovima na toj zemlji može da se sagradi objekat površine do
600 m2, ali da formalnu dozvolu nije mogao da dobije iz razloga što za taj dio
nije donijet Detaljni urbanistički plan. On nije odlazio da vidi u kakvom se
stanju stara kuća nalazila, ali smatra da su razlozi za rušenje stare kuće
koje mu je okrivljeni iznio opravdani jer se predmetni plac graniči sa jarugom
dubine 5 do 6 m i da je vrlo moguće da na tom dijelu dođe do klizanja terena.
Kada su se stekli uslovi on je dobio ovlašćenje od okrivljenog da pokrene
proceduru za dobijanje građevinske dozvole i taj postupak je uspješno završen.
Nakon što je inspekcija donijela rješenje da se zabrani dalja izgradnja
objekta taj objekat nije srušen, a svi radovi su zaustavljeni.
Sud nije koristio kao dokaz iskaz svjedoka koji je dao pred Osnovnim državnim
tužilaštvom u Baru jer je svjedok saslušan u suprotnosti sa odredbama ZKP-a. U
stavu 2 čl. 262 ZKP-a propisano je: „Prilikom preduzimanja radnje iz stava 1
ovog člana, osumnjičenom i njegovom braniocu će se omogućiti da prisustvuju
saslušanju, osim kad postoji opasnost od odlaganja ili to nije moguće iz
drugih važnih razloga, pri čemu oni mogu postavljati pitanja svjedoku i
iznositi svoje primjedbe”, dok je u stavu 3 propisano : “Saslušanje građanina
u svojstvu svjedoka mora započeti prije isteka roka iz člana 259 stav 2 ovog
zakonika, ali uz saglasnost građanina taj rok se može produžiti”. Dakle, u
zakonu postoji obaveza da se o saslušanju svjedoka mora obavijestiti
okrivljeni ili branilac, kojima će se omogućiti da prisustvuju saslušanju,
osim ako postoji opasnost od odlaganja ili to nije moguće iz drugih važnih
razloga, a ukoliko okrivljeni ili branilac ne prisustvuju saslušanju, a uredno
su obaviješteni o danu i času saslušanja, tužilac ima pravo da sasluša
svjedoka i bez prisustva okrivljenog ili branioca i zapisnik o saslušanju
svjedoka može se koristiti kao dokaz na glavnom pretresu ukoliko je u
zapisniku konstatovano da su okrivljeni i branilac obaviješteni o saslušanju.
U zapisniku bi takođe morala biti navedena i konstatacija da li se saslušanje
obavilo prije isteka roka iz čl. 259 st.2 ZKP-a, a ukoliko je taj rok
prekoračen da li postoji saglasnost građanina da se taj rok produži. Kako je
saslušanje svjedoka obavljeno u suprotnosti sa navedenim odredbama zakona sud
je cijenio samo iskaz svjedoka na glavnom pretresu.
Iz Zapisnika Ministarstva održivog razvoja i turizma, inspekcije zaštite
prostora br.1003-10/11 od 08.08.2011. godine utvrđeno je da je postupanjem
inspekcije zasnovano na prijavi Elektrodistribucije u Baru br. 1003-510/1 od
5.04.2011. godine da okrivljeni izvodi građevinske radove bez pribavljene
građevinske dozvole u naselju Z. pojas br. ... Izlaskom na lice mjesta na kat
parceli br. ..., ln.br. ... KO Š. inspekcija je konstatovala objekat u
izgradnji gabarita cca 6 x 14 m spratnosti P koji je ozidan, sprovedena je
elektroinstalacija, omalterisan spolja i iznutra i prekriven krovnim
prekrivačem. U momentu kontrole na objektu se ne izvode radovi niti su
zatečeni radnici . Zatečeni su djelovi metalne konstrukcije za skelu,
miješalice i manja gomila šljunka. Pošto investitor nije zatečen na objektu
istom je uručen poziv na objektu da se javi Inspekciji.
Iz Zapisnika Ministarstva održivog razvoja i turizma, inspekcije zaštite
prostora br.1003-15/11 od 07.09.2011. godine utvrđeno je da je pristupio
okrivljeni koji je upoznat sa spisima predmeta na koje nema primjedbi, na
pitanje da li posjeduje građevinsku dozvolu od nadležnog organa naveo je da je
doputovao 4.09.2011. godine sa namjerom legalizacije predmetnog objekta, pošto
je usvojen DUP Z. pojas gdje se nalazi njegov plac, i tom prilikom je našao na
objektu poziv kome se odmah odazvao. Građevinsku dozvolu nema rekonstrukcija
objekta koji je ranije bio oronuo je izvršio od jeseni 2010. godine do
proljeća 2011. godine, podnio je potrebna dokumenta za dobijanje građevinske
dozvole za rekonstrukciju u sekretarijat za urbanizam Opštine Bar i dobio
uvjerenje da se objekat uklapa u planska dokumenta i da nema smetnje za
dobijanje traženog dokumenta. S obzirom da nije znao koja je dokumenta trebao
da dostavi inspekciji ista će dostaviti za par dana.
Iz Zapisnika Ministarstva održivog razvoja i turizma, inspekcije zaštite
prostora br.1003-32/11 od 23.09.2011. godine utvrđeno je da je pristupio
punomoćnik investitora M.N. koji je dostavio na uvid list nepokretnosti ,
ugovor o kupoprodaji nekretnina, rješenje br.03/13-4/2379/1 od 5.09.2007.
godine, Poreske uprave PJ Bar , rješenje br.945-3348/1-09 od 2.11.2009.godine,
Uprave za nekretnine PJ Bar da se dozvoljava upis prava na nepokretnost i
djelovodni broj zahtjeva za UTU br.032-07-DJ-352 od 5.09.2011. godine, naveo
je da će za par dana dostaviti izvod DUP-a Z. pojas kao i UTU.
Iz rješenja Ministarstva održivog razvoja i turizma, br.1003-265/11 od
25.11.2011. godine utvrđeno je da je okrivljenom naređeno da poruši objekat
dimenzija cca 6 x 14 m, spratnosti P na kat parceli ... KO Š. u roku od 7
dana.
Iz dopisa Sekretarijata za uređenje prostora Komunalno stambene poslove i
zaštitu životne sredine Opštine Bar br.032-07-DJ-361-22 od 22.03.2012. godine
utvrđeno je da je kod tog sekretarijata u toku postupak po zahtjevu
okrivljenog, zaveden pod brojem 032-07-UL-361-24 od 8.03.2012. godine za
izdavanje građevinske dozvole za građenje porodične stambene zgrade na
urbanističkoj parceli br. ... u bloku ... DUP Z. pojas, odnosno na kat.
parceli br.... KO Š..
Iz ugovora o kupoprodaji nekretnina zaključenog između M.N. i Y.M.I. dana
7.05.2007. godine ovjerenog u osnovnom sudu u Baru istog dana, utvrđeno je da
je predmet ugovora kat parcela broj ... po kulturi dvorište površine 594 m2,
na kojem se nalazi objekat površine 35 m2opisan kao zgrada za odmor,
vikendica. Kupoprodajna cijena iznosi 80,000 €.
Iz lista nepokretnosti Uprave za nekretnine PJ Bar br.102-956-1-13393/2011 od
26.08.2011. godine utvrđeno je da je okrivljeni vlasnik imovine koja se nalazi
na kat parceli broj ... po kulturi šuma treće klase u površini od 59 m2,
dvorišta površine 500 m2, i zgrade za odmor, vikendice površine 35 m2.
Iz Urbanističko tehničkih uslova Opštine Bar br.032-07-DJ-352-138 od
28.10.2011. godine i rješenja o izdavanje građevinske dozvole Opštine Bar
br.032-07-UL-361-24 od 25.06.2012. godine utvrđeno je da okrivljeni ispunjava
uslove i da mu je izdata građevinska dozvola za izgradnju porodične stambene
zgrade spratnosti s+p, površine u osnovi cca 98,42 m2 i sa ukupnom BGP 165,76
m2.
U optužnom predlogu je predloženo da se u dokaznom postupku sasluša svjedok
P.V. i da se pročita izvod iz kaznene evidencije. Sud je u dokaznom postupku
pročitao zapisnike koji su sačinjeni od strane inspekcije zaštite prostora i u
tom dijelu je činjenično stanje utvrđeno pa je ocjenjeno da nije potrebno
saslušanje svjedoka iz kojih razloga je donijeto rješenje da se u dokaznom
postupku neće saslušati svjedok P.V.. Okrivljeni ima prebivalište u R. F., sud
bi podatke o ranojoj osuđivanosti mogao da pribavi diplomatskim putem što bi
vodilo odugovlačenju krivičnog postupka, iz kojih razloga je donijeto rješenje
da se u dokaznom postupku neće pročitati izvod iz kaznene evidencije na ime
okrivljenog.
Ocjenom izvedenih dokaza utvrđeno je da je okrivljeni učinio krivično djelo
koje mu se stavlja na teret, na način opisan u izreci presude.
Činjenično stanje utvrđeno je iz odbrane okrivljenog, iskaza svjedoka M.N.,
koji iskazi su u saglasnosti sa pismenim dokazima u prvom redu zapisnicima o
kontroli objekta okrivljenog,
Kontrolom objekta okrivljenog utvrđeno je da je započeo gradnju objekata bez
prethodnog pribavljene građevinske dozvole, jer je na licu mjesta na kat
parceli br. ..., KO Š. inspekcija konstatovala da je okrivljeni započeo
izgradnju objekta cca 84 m2 spratnosti P, bez pribavljene građevinske dozvole
i tehničke dokumentacije. Okrivljenom je uručen poziv da se javi Inspekciji,
jer u vrijeme izvršene kontrole on nije bio u objektu.
Okrivljeni je postupao suprotno odredbi čl. 69 Zakona o uređenju prostora i
izgradnji objekata kojim je propisano da se objekat može graditi na osnovu
građevinske dozvole i tehničke dokumentacije. Okrivljeni je krivično djelo
učinio sa direktnim umišljajem, jer je bio svjestan da je započeo građenje
objekta bez prethodno pribavljene građevinske dozvole i tehničke
dokumentacije. Okrivljeni je naknadno pribavio tehničku dokumentaciju i
građevinsku dozvolu, koju nije imao u vrijeme izvršene kontrole, a njegova
zakonska obaveza je bila da građevinsku dozvolu i tehničku dokumentaciju
pribavi prije započinjanja gradnje. Osim toga, okrivljeni je kupio zemljište
na kome se nalazio objekat površine 35 m2, on je sagradio objekat mnogo većih
dimenzija, a dodao je i garažu, koja sada predstavlja sastavni dio objekta, pa
je u tom dijelu neosnovana odbrana da je novosagrađeni objekat bio istih
dimenzija kao i srušeni. Nije dokazano da je okrivljeni morao da sagradi novi
objekat zbog klizanja zemljišta na placu, jer je to tvrdnja okrivljenog koja
nije konstatovana od strane odgovarajućeg organa ili stručnog lica, a svjedok
M.N. je u tom dijelu samo prenio ono što mu je okrivljeni prenio.
Sud je precizirao optužni predlog u pogledu imena okrivljenog jer je
okrivljeni izjavio da se preziva M., a ne M. kako je navedeno u optužnom
predlogu.
Odlučujući se za krivičnu sankciju prema okrivljenom sud je cijenio sve
olakšavajuće i otežavajuće okolnosti iz čl. 42 Krivičnog zakonika. Od
olakšavajućih okolnosti na strani okrivljenog sud je cijenio porodične prilike
jer je okrivljeni oženjen i otac jednog maloljetnog djeteta, da je naknadno
pribavio tehničku dokumentaciju i građevinsku dozvolu i držanje nakon
krivičnog djela jer je okrivljeni na glavni pretres doputovao iz R. F..
Otežavajućih okolnosti na strani okrivljenog nije bilo. Imajući u vidu
navedene olakšavajuće okolnosti, u nedostatku otežavajućih okolnosti
ocijenjeno je da prema okrivljenom nije potrebno izricanje efektivne kazne
zatvora, da će se izricanjem uslovne osude prema okrivljenom u potpunosti
postići svrha izricanja uslovne osude i na taj način dovoljno uticati da u
buduće ne čini krivična djela.
Odluka o troškovima zasniva se na odredbi čl. 202 ZKP-a, a ista se odnosi na
troškove rada suda koji su određeni prema složenosti, trajanju postupka i
imovinskim prilikama okrivljenog.
Na osnovu izloženog odlučeno je kao u izreci presude
OSNOVNI SUD U BARU
Dana 06.09.2012. godine
ZAPISNIČAR, S U D I J A
Milijana Minić Goran Šćepanović
PRAVNA POUKA:Protiv te presude može se
izjaviti žalba Višem sudu u Podgorici u roku od
8 (osam) dana od dana prijema pismenog otpravka.
Žalba se predaje ovom sudu u dva primjerka.
DNA: - 1 x ODT,
- 1 x oglasna tabla za okrivljenog
- 1 x braniocu M.M.
- u spise