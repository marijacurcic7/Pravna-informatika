K. br. 513/10
U IME NARODA
OSNOVNI SUD U BARU, kao prvostepeni krivični, u vijeću sastavljenom od sudije
Gorana Šćepanovića, kao predsjednika vijeća i sudija porotnika Vidosave
Nikolić i Perside Milić, kao članova vijeća, sa zapisničarom Milijanom Minić u
krivičnom predmetu optužene Z.B., zbog krivičnog djela falsifikovanje isprave
iz čl. 412 st. 2 u vezi st. 1 Krivičnog zakonika, po optužnici Osnovnog
državnog tužilaštva u Baru, Kt.br. 475/10 od 16.11.2010. godine, nakon
održanog glavnog javnog pretresa u prisustvu zastupnika optužbe zamjenika
Višeg državnog tužioca u Bijelom Polju Višnje Medojević i branioca optužene
G.S.a, advokata iz Ulcinja, u odsustvu optužene, dana 22.03.2011. godine donio
je i javno objavio
PRESUDU
Optužena Z.B. od oca M. i majke S. rođene R., rođena ... godine u P., sa
prebivalištem u selu Đ. – K., državljanka K., domaćica, udata, majka dvoje
djece, pismena, završila osnovnu školu, lošeg imovnog stanja,
K r i v a j e:
Što je:
Dana 05.09.2010. godine, oko 21,45 časova, na graničnom prelazu Gat V Luke Bar
u Baru, lažnu javnu ispravu - boravišnu dozvolu Švajcarske Federacije ser. br
..., upotrijebila kao pravu, na način što je prilikom kontrole putnih isprava
i ukrcaja putnika i vozila na putnički brod »Sveti Stefan II» koji saobraća na
relaciji Bar-Bari-Bar, ovlašćenim službenim licima - pripadnicima Ekspoziture
granične policije u Baru, pokazala boravišnu dozvolu, koja nije izdata od
nadležnih organa Švajcarske Federacije, u kojoj ispravi su unijeti njeni lični
podaci i postavljena njena fotografija,
- čime je učinila krivično djelo - falsifikovanje isprave iz čl. 412 st. 2. u
vezi st. 1. Krivičnog zakonika.
pa je sud primjenom čl. 4, 32, 36 i 42 Krivičnog zakonika i čl. 359, 360 i 364
ZKP-a
OSUĐUJE
Na kaznu zatvora u trajanju od 3 (tri) mjeseca.
Prema optuženoj na osnovu čl. 75 st.1 Krivičnog zakonika izriče se
MJERA BEZBJEDNOSTI
Kojom se od optužene oduzima lažna boravišna dozvola Švajcarske Federacije
ser. br ..., na ime Z.B..
Optužena je dužna da plati troškove krivičnog postupka u iznosu od 180 € u
roku od 15 dana od dana pravosnažnosti, pod prijetnjom izvršenja.
O b r a z l o ž e n j e
Optužnicom Osnovnog državnog tužilaštva u Baru, 475/10 od 16.11.2010. godine
stavljeno je na teret optuženoj izvršenje krivičnog djela bliže opisanog u
izreci presude.
Glavni pretres je održan u odsustvu optužene na osnovu rješenja Osnovnog suda
u Baru KV 68/11 od 25.02.2011. godine.
Optužena je u svojoj odbrani izjavila da je bila zajedno sa svojim suprugom
prije 2 do 3 nedelje u Prištini kada su sreli neke ljude koji su im
garantovali da im može obezbijediti regularne vize i tom prilikom su ona i
njen suprug Z.B.1 su tim ljudima dali svoje pasoše i tom prilikom su im
platili iznos od 3 hiljade i nešto Eura za obezbjeđenje tih viza. Nakon dvije
nedelje ti ljudi su im vratili pasoše i zajedno sa pasošima i i vize Republike
Austrije. Ona je smatrala da su te vize regularne jer su im ti ljudi obećali
da će biti sve u redu. S obzirom da su platili dosta novca ona je bila
uvjerena da su te vize regularne. Dana 05.09.2010. godine ona je sa svojim
suprugom i sa svoje dvoje mal. djece došla u Bar i imali su namjeru da
otputuju u Italiju i tom prilikom njen suprug Z.B.1 je ovlašćenim službenicima
na graničnom prelazu pokazao sve pasoše i to kako njen pasoš tako i pasoš
njihove dvoje mal. djece u kojima su se nalazile vize i to se dešavalo oko 20
časova. Odmah su policajci primijetili da sa pasošima nije nešto u redu i
sklonili ih sa strane.
U dokaznom postupku na saglasan predlog stranaka pročitan je iskaz svjedoka
B.T. iz prethodnog postupka, pročitani su: potvrda EGP Bar o privremeno
oduzetim predmetima od 5.09.2010. godine, nalaz i mišljenje vještaka grafologa
J.Z. br. 178/10 od 21.09.2010. godine, dopis Ambasade Švajcarske od
12.11.2010. godine, izvršen je uvid u dozvolu boravka Švajcarske br ... na ime
Z.B..
Svjedok B.T. je izjavila da je dana 05.09.2010, godine, u 20,00 časova, na
graničnom prelazu Luke Bar Gat V za vrijeme ukrcaja putnika i vozila na
putnički brod »Sveti Stefan« koji saobraća na liniji Bar - Bari - Bar, oko
21,45 časova na punktu za pasošku kontrolu pristupilo je PMV marke »BMW« reg.
oznake BR ...kojim je upravljalo lice koje je tom prilikom prezentovao putnu
ispravu SRJ ...koja je glasila na ime S.A., rođen ... godine u Kašica Istok,
Republika Kosovo. Kao putnici u vozilu nalazili su se Z.B.2, Z.V., Z.B. i
R.L.. Tom prilikom su sva navedena lica koja su se nalazila u vozilu
prezentovali su svoje pasoše. Pregledom putne isprave pasoš Republike Kosova
ser. br. K ... koje je glasilo na njeno ime kao i pregledom boravišne dozvole
Švajcarske broj A ...provjerom UV aparata utvrdila je da se radi o
falsifikatu. Svim navedenim licima su privremeno oduzeta prezentovana
dokumenta uz potvrdu i ista lica su predata ovlašćenim službenicima UP PJ Bar.
Iz potvrde EGP Bar o privremeno oduzetim predmetima od 5.09.2010. godine
utvrđeno je da je od optužene oduzeta putna isprava Kosova broj K...i
švajcarska boravišna dozvola broj A ....
Iz nalaza i mišljenja vještaka grafologa J.Z. br. 178/10 od 21.09.2010. godine
utvrđeno je da obrazac sporne boravišne dozvole serijskog broja Al... koja
glasi na ime Z.B., nije autentičan obrazac.
Iz dopisa Ambasade Švajcarske od 12.11.2010. godine utvrđeno je da u
registrima ne postoji ime optužene, da u Friburgu ne postoji ulica
Kloternerstrasse, da je poštanski broj Friburga 1700, da poštanski broj 8303
ili 8300 u Švajcarskoj ne postoji, broj SYMIC ... pripada osobi iz Šri Lanke i
da je kontrolni rok za C dozvolu 5 godina, a ne 4 godine i 9 mjeseci.
Uvidom u dozvolu boravka Švajcarske br ... utvrđeno je da ista glasi na ime
optužene.
Optužnicom je predloženo da se u dokaznom postupku pročita izvod iz kaznene
evidencije na ime optužene. Kako je optužena strana državljanka te kako bi
pribavljanje izvoda vodilo odugovlačenju krivičnog postupka, donijeto je
rješenje da se u dokaznom postupku neće pročitati izvod iz kaznene evidencije
na ime optužene.
Ocjenom izvedenih dokaza utvrđeno je da je optužena učinila krivično djelo
koje joj je stavljeno na teret. Optužena u svojoj odbrani ne priznaje da je
učinila krivično djelo. Optužena je dana 08.09.2010. godine, oko 21,45 časova,
došla na granični prelaz Gat V Luke Bar u Baru, sa namjerom da se ukrca na
putnički brod »Sveti Stefan« kojim bi otputovala u Republiku Italiju. Prilikom
kontrole putnih isprava optužena je pokazala lažnu boravišnu dozvolu
Švajcarske Federacije, u kojoj ispravi su unijeti njeni lični podaci i
postavljena njena fotografija. Iz izvještaja Ambasade Švajcarske i nalaza i
mišljenja vještaka grafološke struke J.Z. utvrđeno je da je predmetna dozvola
lažna. Dozvola navedenog serijskog broja nije izdata na ime optužene, obrazac
dozvole nije autentičan, pa je očigledno da navedena dozvola nije izdata od
strane nadležnog organa i da je ista lažna, jer bi u suprotnom obrazac dozvole
bio autentičan.
Utvrđeno je da je optužena krivično djelo učinila sa direktnim umišljajem, da
je bila svjesna da posjeduje lažnu javnu ispravu - boravišnu dozvolu, a
utvrđena je i njena namjera da tu ispravu upotrijebi kao pravu. Optužena je
predmetnu dozvolu kupila od nepoznatog lica, van mjesta koje je za to
predviđeno, zaobilaženjem propisane procedure i iz tog razloga je znala da
dozvola nije autentična. Optužena je u svojoj odbrani izjavila i da je dozvolu
u njeno ime pokazao njen suprug, koja odbrana je cijenjena kao neosnovana, jer
je iz iskaza svjedoka B.T. utvrđeno da je boravišnu dozvolu pokazala optužena,
a ne njen suprug.
Sud je precizirao optužnicu u pogledu vremena izvršenja jer je utvrđeno da je
krivično djelo učinjeno oko 21,45 časova što je utvrđeno iz iskaza svjedoka
B.T., a ne oko 20,00 časova. U dispozitivu je izostavljen dio optužnice u kome
je navedeno da je optužena pokazala svoju putnu ispravu Kosova, jer upotreba
navedene isprave ne predstavlja krivično djelo. Ocijenjeno je da se navedenim
preciziranjem ne narušava identitet optužnice i presude.
Sud je optuženu osudio na kaznu zatvora u trajanju od 3 mjeseca. Za krivično
djelo falsifikovanje isprave iz čl. 412 st. 2 u vezi st. 1 Krivičnog zakonika
propisana je kazna zatvora u trajanju od 3 mjeseca do 5 godina. Na strani
optužene cijenjene su sve olakšavajuće i otežavajuće okolnosti iz čl. 42.
Krivičnog zakonika. Od olakšavajućih okolnosti sud je cijenio porodične
prilike jer je optužena mlada osoba, porodične prilike, jer je udata i majka
dvoje djece i da je njen pokušaj da otputuje u inostranstvo bio motivisan
ekonomskim razlozima. Otežavajućih okolnosti na strani optužene nije bilo. Sud
je optuženu osudio na kaznu zatvora od 3 mjeseca, kao minimalnom kaznom koja
po ocjeni suda odgovara težini učinjenog krivičnog djela i krivici optužene i
predstavlja mjeru koja je neophodna da bi se postigla svrha kažnjavanja.
Sud optuženoj je na osnovu čl. 75 st.1 Krivičnog zakonika izrekao mjeru
bezbjednosti oduzimanja lažne boravišne dozvole Švajcarske Federacije ser. br
..., na ime Z.B., kao predmeta koji je upotrijebljen za izvršenje krivičnog
djela.
Odluka o troškovima zasniva se na odredbi čl. 202 ZKP-a a ista se odnosi na
troškove grafološkog vještačenja u iznosu od 110 €, i troškove za rad suda,
koji su određeni prema trajanju, složenosti krivičnog postupka i imovinskim
prilikama optuženog.
Na osnovu izloženog odlučeno je kao u izreci presude.
OSNOVNI SUD U BARU
Dana 22.03.2011. godine
ZAPISNIČAR, PREDSJEDNIK VIJEĆA-SUDIJA
Milijana Minić Goran Šćepanović
PRAVNA POUKA: Protiv ove presude može se izjaviti žalba
Višem sudu u Podgorici u roku od 15 dana od dana prijema
pismenog otpravka, preko ovog suda u dva primjerka.
DNA: - 1 x ODT
- 1 x oglasna tabla
- 1 x braniocu
- u spise