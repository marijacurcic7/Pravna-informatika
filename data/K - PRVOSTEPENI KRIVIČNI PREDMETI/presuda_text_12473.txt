K. broj 273/10
U IME NARODA
OSNOVNI SUD U BARU, kao prvostepeni krivični, u vijeću sastavljenom od sudije
Gorana Šćepanovića, kao predsjednika vijeća i sudija porotnika Vidosave
Nikolić i Perside Milić, kao članova vijeća, sa zapisničarom Milijanom Minić,
u krivičnom predmetu optuženih Ž.M. i B.V., zbog krivičnog djela nasilničko
ponašanje iz čl. 399 Krivičnog zakonika, po optužnici Osnovnog državnog
tužilaštva u Baru Kt.br. 28/10 od 19.06.2010. godine, nakon održanog glavnog
javnog pretresa u prisustvu zamjenika Osnovnog državnog tužioca u Baru Nusrete
Arapović, optuženih i branioca optuženog B.V. po službenoj dužnosti M.V.,
advokata iz Bara, dana 16.12.2010. godine donio je i javno objavio,
P R E S U D U
Optuženi :

Ž.M., od oca M. i majke G., rođene B., 
rođen ... godine u B., sa prebivalištem u ul. B. J. ..., učenik, neoženjen,
završio srednju školu, izdržavan od roditelja, neosuđivan,

2 B.V., od oca D. i majke A., rođene M.,
rođen .... godine, C., sa prebivalištem u B., ul. M. ... -
B. ..., završio II razred srednje škole, izdržavan od strane roditelja, prema
optuženom rješenjem Osnovnog suda u Baru KM br. 10/09 od 13.08.2009. godine,
izrečena vaspitna mjera pojačan nadzor od strane organa starateljstva zbog
krivičnog djela nasilničko ponašanje iz čl. 399. KZ, presudom Osnovnog suda u
Baru K br. 323/09 i KM 16/09 od 23.10.2009. godine izrečena vaspitna mjera
pojačan nadzor od strane organa starateljstva zbog krivičnog djela nasilničko
ponašanje iz čl. 399 u vezi čl. 23. KZ i presudom Osnovnog suda u Baru K br.
340/09 i KM br. 19/09 od 5.11.2009. godine izrečena vaspitna mjera pojačan
nadzor od strane organa starateljstva zbog krivičnog djela nasilničko
ponašanje iz čl. 399. u vezi čl. 23. KZ.
K r i v i s u :
Što su :
Dana 18.01.20010. godine oko 22,00 časa, ispred Supermarketa „A.“ u ul. Jovana
Stojanovića u Baru, vršenjem nasilja, drskim i bezobzirnim ponašanjem prema
oštećenima Š.F. i Š.M., remetili javni red i mir i pri tom oštećenima,
nanijeli lake tjelesne povrede, na način, što su bez ikakvog razloga i povoda
ničim izazvani od strane oštećenih, fizički nasrnuli na njih, oštećenom Š.F.
zadali više udaraca otvorenim šakama i pesnicama u predjelu glave, a nakon što
je oštećeni pao zadali su mu više udaraca pesnicama i nogama u predjelu glave
i tijela, zatim su oštećenom Š.M. zadali više udaraca pesnicama i nogama u
predjelu glave i tijela, a nakon što je oštećeni pao zadali su mu više udaraca
pesnicama i nogama u predjelu glave i tijela, nanoseći im pri tom lake
tjelesne povrede i to oštećenom Š.F. povrede u vidu otoka u desnoj polovini
čeonog predjela promjera 3x3 cm sa oguljotinom kože u desnoj polovini čeonog
predjela promjera 1x1 cm, a oštećenom Š.M. povredu u vidu otoka u desnoj
polovini tjemenog predjela promjera 3x3 cm, otok u lijevom zaušnom predjelu
promjera 2x2 cm, crvenilo kože lijeve ušne školjke, crvenilo kože desne ušne
školjke, crvenilo kože u predjelu lijeve polovine vrata, crvenilo kože sa
oguljotinom kože u predjelu desnog koljena,
- čime su kao saizvršioci učinili krivično djelo - nasilničko ponašanje iz
čl. 399. Krivičnog zakonika u vezi sa čl. 23. Krivičnog zakonika.
pa ih sud primjenom citiranih propisa i čl. 4, 32, 36 i 42 Krivičnog zakonika
i čl. 359, 360 i 364 ZKP-a
OSUĐUJE
Optuženog Ž.M. na kaznu zatvora u trajanju od 6 (šest) mjeseci.
Optuženog B.V. na kaznu zatvora u trajanju od 7 (sedam) mjeseci, u koju kaznu
se uračunava vrijeme provedeno u pritvoru od 19.11.2010. godine do 16.12.2010.
godine.
Optuženi su dužni da plati troškove krivičnog postupka i to optuženi Ž.M. u
iznosu od 100,00 €, a optuženi B.V. u iznosu od 600,00 € u roku od 15 dana od
dana pravosnažnosti, pod prijetnjom izvršenja.
O b r a z l o ž e n j e
Optužnicom Osnovnog tužioca u Baru Kt.br. Kt.br. 28/10 od 19.06.2010. godine
stavljeno je na teret optuženim izvršenje krivičnog djela bliže opisanog i
dispozitivu.
Optuženi Ž.M. je u svojoj odbrani izjavio da je dva dana prije predmetnog
događaja čuo od svoje djevojke T.T. da ima nekih problema sa nekim momcima
koje ona ne poznaje, a takođe ni on. Dana 18.01.2010. godine negdje oko 22,00
časova kod objekta brze hrane „P.“ on se sreo sa svojim drugom B.V. i obojica
su krenuli da idu u pravcu Supermarketa „A.“. Dolaskom ispred navedenog
objekta sreli su se sa dvojicom nepoznatih momaka, ali je po prethodnom opisu
koji su mu neki moji drugovi dali pretpostavio da se radi o momcima koji su
imali problema sa njegovom djevojkom. On se tim momcima obratio i rekao im
„kome vi maltretirate djevojku“. Jedan od njih mu je rekao „šta ćeš ti“, nakon
čega je došlo do tuče sa jednim od njih, da bi taj drugi momak se umiješao u
tuču, nakon čega je i njegov drug B.V. počeo da se tuče, tako što se on tukao
sa jednim, a B.V. sa drugim. On se samo tukao otvorenim i zatvorenim šakama,
tj. pesnicama. Nakon toga, u jednom momentu, taj momak što se tukao sa njim
počeo je da bježi u pravcu kafea „S. kafe“, da bi on nastavio da se tuče sa
tim drugim momkom. Njegov drug B.V. je stao i sve to posmatrao. Nakon toga i
taj drugi momak počinje da bježi u suprotnom pravcu tj. u pravcu suprotnih
zgrada. Odmah zatim na lice mjesta zatekao se i policijski službenik Kosović
Miroslav kojeg on ne poznaje i priveo ih u stanicu policije. On je htio da
razgovara sa jednim od ovih momaka, zbog djevojke i tu je došlo do svađe i
tuče i na kraju je taj momak pobjegao. Kada je drugi oštećeni koji je brat
drugog momka skočio na njega, B.V. je počeo fizički da se obračunava sa tim
drugim momkom. Na glavnom pretresu je dodao da je do sukoba sa jednim od
momaka došlo u trenutku kada je on krenuo da ga fizički napadne na način što
je zamahnuo pesnicom, nakon čega je on njega uhvatio rukama, počelo je
otimanje, taj momak je uspio da ga jednom udari pesnicom u predjelu glave, on
mu je uzvratio taj udarac, a nakon toga je prišao i njegov brat koji ga je
udario pesnicom više puta u predjelu glave. Prvi udarac koji je on zadobio od
momka koji je pokušao da ga napadne on je dobio ispod desnog oka. U predmetnom
događaju nije se dogodilo da je jedan momak pao, pa da su mu B.V. i on
zadavali udarce nogama.
Optuženi B.V. je u svojoj odbrani izjavio da je dana 18.01.2010. godine, oko
22.00 časova, on sjedio u ugostiteljskom objektu „I.“ koji se nalazi u
popločanoj ulici i tada je primijetio da ispred lokala prolazi njegov drug
Ž.M.. On je izašao ispred lokala, javio mu se i pitao ga gdje ide. On mu je
rekao da ide ispred Samoposluge „A.“, a gdje je primijetio dva momka sa kojima
je njegova djevojka imala problema prije neki dan, odnosno da su je ti momci
maltretirali. On je znao da je Ž.M. djevojka imala te probleme jer mu je Ž.M.
rekao. Ž.M. mu je rekao da on pođe sa njim, što je on i uradio. Kada su došli
ispred „A.“ vidjeli su ta dva momka i oni su bili sami. Kada su im prišli ne
sjeća se ko im je rekao da tu stanu jer su oni već bili krenuli, ali su im oni
rekli „u čemu je problem“ i stali su. Ž.M. im je zatim rekao kako ne znaju u
čemu je problem kada mu maltretiraju djevojku, ali mu je jedan od tih momaka
rekao „opušteno, sve je bilo u šali“. Te njegove riječi su Ž.M. iznervirale i
Ž.M. mu je tada otvorenom šakom udario jedan šamar u predjelu lica. Nakon toga
drugi momak prišao je i Ž.M. udario stisnutom pesnicom u predjelu oka, da bi
on tome momku udario jedan šamar u predjelu glave. Nakon toga bilo je još malo
guranja između njih, ali nije bilo guranja. da bi u jednom momentu jedan od
njih počeo da bježi u pravcu lokalu „S. kafe“, a poslije njega i taj drugi
momak u pravcu Spuških zgrada. Tada su on i Ž.M. krenuli da idu, ali je u tom
momentu naišao policijski službenik Kosović Miroslav koga on poznaje i priveo
ih u stanicu policije. On je stao jer je policajca K. prepoznao. Ž.M. je
prišao jednom od tih momaka i htio je da priča sa jednim od njih i između njih
je došlo do tuče. Taj drugi momak je u jednom trenutku prišao Ž.M. i počeo da
ga udara, pa se i on umiješao u tu tuču kako bi odbranio Ž.M. i odgurnuo tog
drugog momka, tako što mu je ruku prislonio na glavu. Na glavnom pretresu je
dodao da je u prethodnom postupku opisao kako se predmetni događaj stvarno
odigrao, a kako su oštećeni zadobili povrede koje su konstatovane od strane
ljekara on se ne može izjasniti.
U dokaznom postupku saslušani su svjedoci oštećeni Š.F. i Š.M. i svjedok
Kosović Miroslav, pročitani su : izvještaj ljekara JZU Dom zdravlja u Baru br.
protokola 543 od 18.01.2010. godine na ime Š.F., izvještaj ljekara JZU Dom
zdravlja u Baru br. protokola 542 od 18.01.2010. godine na ime Š.M., izvještaj
ljekara JZU Dom zdravlja u Baru br. protokola 546 od 19.01.2010. godine na ime
Ž.M., nalaz i mišljenje sudskog vještaka medicinske struke K.N. od 2.03.2010.
godine, izvod iz kaznene evidencije na ime optuženog Ž.M. PJ Bar br.
24-03/3/245/10 -1528/2 od 1.03.2010. godine, izvod iz kaznene evidencije na
ime optuženog B.V. PJ Bar br. 24-03/3-245/10-1527/2 od 1.03.2010. godine,
izvještaj PJ Bar br. 24-03/3-243/10-8432/3 od 24.11.2010. godine, izvršen je
uvid u spise predmeta Osnovnog suda u Baru KM br. 10/09, K br. 323/09 i KM
16/09, i K br. 340/09 i KM br. 19/09
Svjedok oštećeni Š.F. je izjavio da su dana 18.01.2010. godine, oko 22 časa,
kada su on i brat Š.M. izašli ispred Supermarketa „A.“ napali su ih nepoznati
momci sa leđa iz čista mira bez ikakvog razloga. Naime, kada su izlazili iz
Supermarketa, on je u rukama držao nekoliko kesa sa hranom i pićem i
namjeravali su da idu na fudbalsku utakmicu. Kako mu je jedna kesa ispala iz
ruku sagnuo se kako bi istu podigao, a brat se nalazio pored njega. Kada se
sagnuo da uzme kesu primijetio je da mu pritrčavaju sa leđa dvojica nepoznatih
momaka i napadaju ga sa leđa udarajući ga pesnicama i šakama, od kojih je
jedan udarac bio pravo u potiljak, od kojeg je on bio ošamućen i pao. Poslije
su ga još udarali dok je ležao nepomičan na stomaku i nije mogao da se brani
jer je bio ošamućen od tog udarca. Vidio je kako jedan od tih momaka prešao na
njegovog brata i počeo da ga udara i u međuvremenu on je uspio da nekako
ustane i odgurne tog momka od sebe, a takodje i njegov brat, koji je uspio da
odbije od sebe tog drugog momka i oni su istovremeno počeli da bježe, on na
jednu stranu, a brat na drugu stranu. Obojica tih momaka su počeli da jure za
bratom, a za njima i inspektor, koji je u međuvremenu došao i koji ih je na
kraju priveo. Poslije ga je nazvao brat telefonom i rekao mu da je došla
policija i da mora poći u SUP da da izjavu. Od tih udaraca on je zadobio
otekline u vidu modrica po glavi i pošao je u hitnu službu da izvadi
medicinsku dokumentaciju. Na glavnom pretresu je dodao da se nalazio ispred
Supermarketa „A.“ kada su napadnuti od strane dva momka. On je te momke prvi
put vidio u životu, brat mu je kasnije rekao da je isti slučaj i sa njim, i ne
zna razlog za taj napad. Njemu je u jednom trenutku ispala kesa u kojoj se
nalazio sok „Cedevita“, on se sagnuo da tu kesu podigne i kada je se uspravio
zadobio je više udaraca u predjelu glave, tačnije u predjelu glave je osjećao
bolove, ne može se izjasniti da li su ti udarci bili otvorenim ili zatvorenim
šakama, nakon čega je on pao tako što je stomakom bio okrenut prema betonu i
nakon toga on je takođe dobijao udarce. Ne može se izjasniti kako su mu ti
udarci zadavani da li rukama, nogama i ne može da se izjasni da li je te
udarce pored glave dobijao i u tijelo jer je on kasnije osjećao bolove i po
glavi i po tijelu, a u tom trenutku uspio je da vidi i da njegovog brata ta
lica udaraju pesnicama s tim što se on sada ne može izjasniti u kom položaju
se njegov brat u tom trenutku nalazio. On je nekako uspio da ustane i odgurne
nekog od tih momaka i počeo je da bježi iza ugla Supermarketa tako da nije
mogao da vidi što je bilo sa njegovim bratom, ali zna da brat nije bio pored
njega kada je on bježao, a kasnije mu je brat saopštio da je te momke u daljem
napadu na njega spriječio jedan inspektor policije. Nije se pridružio
krivičnom gonjenju jer on imam ujake iz porodice B.V., koji nisu u srodstvu sa
optuženim B.V., a ne postavlja imovinsko pravni zahtjev.
Svjedok oštećeni Š.M. je izjavio da je dana 18.01.2010. godine sa svojim
bratom Š.F. izašao u gradi kada su oko 22 časa došli u blizinu „A.“ marketa,
ušli su u market i kupili su neke proizvode. Kada su izašli iz marketa
nastavili su da idu prema gradu i čuli su da je neko iz grupe momaka rekao
nešto, a misli da je neko rekao „pazite“. Ti momci su ih napali iznenada sa
leđa i počeli da ih udaraju. Njega su udarali B.V. i Ž.M. i to više puta i
nogama i rukama. On je zapeo za jednu šipku i pao je, a onda su Ž.M. i B.V.
nastavili da ga udaraju u predjelu glave. On je vidio da je Š.F. prvo udario
B.V. pesnicom u predjelu glave,a šta se dalje dešavalo sa njim on nije vidio.
Na glavnom pretresu je dodao da su se brat i on nalazili ispred marketa „A.“
gdje je on svratio da kupi sok jer je trebao da ide na trening budući da je sa
svojim drugovima trebao da ide na fudbalsku utakmicu. Odmah nakon izlaska
vidio je dva momka koji su prošli pored njega i počeli da njegov bratu zadaju
udarce pesnicama i nogama. On se ne sjeća da li je on u toku tog napada pao,
ali zna da su oni u jednom trenutku nakon što je njegov brat uspio da se
istrgne od njih prešli na njega i počeli da mu zadaju udarce rukama i nogama u
predjelu glave i tijela. On je u jednom trenutku pao, oni su i dalje nastavili
da mu zadaju udarce na isti način. On je u prethodnom postupku izjavio da je
zadobio udarce dok je bio na betonu u predjelu glave, ali precizirao je i
naveo da je i pored udaraca pesnicama u predjelu glave od napadača zadobio i
udarce nogama u predjelu tijela. Pokušao je da ode sa tog mjesta, međutim,
nije uspio u tome i sve je to trajalo dok nije došao jedan policajac koji je
bio u civilu koji je prišao izvadio značku i napad na njega je tada prestao.
On je optužene prvi put vidio te večeri, ne poznaje ih i on ni na koji način
nije doprinio da dođe do toga, jer se sve to desilo treći dan po njegovom i
bratovom dolasku u Bar iz Bjelog Polja. Ranije su znali da dođu u Bar kod
ujaka i to je bilo prije 5, 6 godina, a ni tada nisu imali kontakt sa
optuženima. Nije se pridružio krivičnom gonjenju jer on imam ujake iz porodice
B.V., koji nisu u srodstvu sa optuženim B.V., a ne postavlja imovinsko pravni
zahtjev.
Svjedok KOSOVIĆ MIROSLAV je izjavio da se dana 18.01.2010. godine nalazio na
službenoj dužnosti i oko 22,00 časova, prilikom obilaženja užeg dijela grada u
ul. J. Stojanovića u neposrednoj blizini diskonta „A.“ primijetio je Ž.M. i
B.V. da trče od butika „F.“ prema prodavnici „A.“. On je odmah pomislio da oni
ili su se sa nekim potukli ili treba sa nekim da se tuku. Vratio se za njima i
kod „A.“ je uočio kako Ž.M. i B.V. tuku jedno lice, tako što je to lice ležalo
na parkingu preko puta „A.“ između dva vozila, a B.V. i Ž.M. su ga više puta
udarali nogama i rukama po glavi i tijelu. Na glavnom pretresu je dodao da se
ne može izjasniti da li je kada je on naišao u toku bio napad na Š.M. ili
Š.F., ali je vidio da jedno lice leži na parkingu preko puta „A.“ i da mu Ž.M.
i B.V. zadaju udarce nogama i rukama u predjelu glave i tijela. On im je
prišao izvadio službenu legitimaciju, a tom prilikom je bio u civilnoj
garderobi i kada se prestavio dalji napad na to lice je prestalo. Jadan od
braće Š. je kasnije došao pošto je u trenutku kada je on došao bio pobjegao, a
ne može se sjetiti da li je došao na poziv svog brata i to na lice mjesta jer
nakon što su B.V. i Ž.M. privedeni u stanicu policije on je ostao na lice
mjesta sa jednim od braće Š. i to onim koji je bio napadnut što je on i vidio.
Iz izvještaja ljekara JZU Dom zdravlja u Baru br. protokola 543 od 18.01.2010.
godine na ime Š.F., izvještaja ljekara JZU Dom zdravlja u Baru br. protokola
542 od 18.01.2010. godine na ime Š.M. i izvještaja ljekara JZU Dom zdravlja u
Baru br. protokola 546 od 19.01.2010. godine na ime Ž.M., utvrđeno je koje
povrede su konstatovane kod imenovanih prilikom ljekarskog pregleda.
Iz nalaza i mišljenja sudskog vještaka medicinske struke K.N. od 2.03.2010.
godine utvrđeno je da je oštećeni Š.F. zadobio otok u desnoj polovini čeonog
predjela promjera 3 x 3 cm sa oguljotinom kože u desnoj polovini čeonog
predjela promjera 1 x 1 cm. Navedena povreda predstavlja u vrijeme nanošenja
laku tjelesnu povredu i nanešena je aktivnim dejstvom tupine mehaničkog oruđa,
u šta bi spadalo: stisnuta pesnica, šaka i slično. Š.M. je zadobio sljedeće
tjelesne povrede: otok u desnoj polovini tjemenog predjela promjera 3 x 3 cm,
otok u lijevom zaušnom predjelu promjera 2 x 2 cm, crvenilo kože lijeve ušne
školjke, crvenilo kože desne ušne školjke, crvenilo kože u predjelu lijeve
polovine vrata, crvenilo kože sa oguljotinom kože u predjelu desnog koljena.
Navedene povrede predstavljaju u vrijeme nanošenja, procijenjene kako
pojedinačno, tako i u svom ukupnom dejstvu. laku tjelesnu povredu. Crvenilo sa
oguljotinom kože u predjelu desnog koljena nastalo je najvjerovatnije uslijed
pada Š.M. i njegovog kontakta sa podlogom. Crvenilo kože u predjelu lijeve
polovine vrata nastalo je najvjerovatnije uslijed stiskanja vrata imenovanog.
Sve ostale povrede nanešene su višekratnim aktivnim dejstvom tupine mehaničkog
oruđa u šta bi spadalo: stisnuta pesnica, šaka, noga i slično.
Iz izvoda iz kaznene evidencije na ime optuženog Ž.M. PJ Bar br.
24-03/3/245/10-1528/2 od 1.03.2010. godine i izvoda iz kaznene evidencije na
ime optuženog B.V. PJ Bar br. 24-03/3-245/10-1527/2 od 1.03.2010. godine,
utvrđeno je da optuženi nisu osuđivani.
Iz izvještaja PJ Bar br. 24-03/3-243/10-8432/3 od 24.11.2010. godine, utvrđeno
je da je optuženi B.V. po rješenju o određivanju pritvora sproveden dana
19.11.2010. godine u Istražni zatvor.
Uvidom u spise Osnovnog suda u Baru KM br. 10/09 i utvrđeno je da je prema
B.V. rješenjem KM br.10/09 od 13.08.2009. godine izrečena vaspitna mjera
pojačan nadzor od strane organa starateljstva zbog krivičnog djela nasilničko
ponašanje iz čl.399. KZ.
Uvidom u spise Osnovnog suda u Baru K br. 323/09 i KM 16/09 utvrđeno je da je
presudom K br. 323/09 i KM 16/09 od 23.10.2009. godine B.V. izrečena vaspitna
mjera pojačan nadzor od strane organa starateljstva zbog krivičnog djela
nasilničko ponašanje iz čl.399 u vezi čl.23. KZ
Uvidom u spise Osnovnog suda u Baru K br. 340/09 i KM br. 19/09 utvrđeno je da
je presudom K 340/09 i KM br. 19/09 od 5.11.2009. godine prema B.V. izrečena
vaspitna mjera pojačan nadzor od strane organa starateljstva zbog krivičnog
djela nasilničko ponašanje iz čl.399. u vezi čl.23. KZ.
Ocjenom izvedeni dokaza utvrđeno je da su optuženi učinili krivično djelo na
način predstavljen u dispozitivu. Utvrđeno je da su optuženi su bez ikakvog
razloga i povoda fizički napali na oštećene Š.F. i Š.M.. Optuženi su prvo,
oštećenom Š.F. zadali više udaraca otvorenim šakama i pesnicama u predjelu
glave. Nakon što je oštećeni od udaraca pao optuženi su mu zadali više udaraca
pesnicama i nogama u predjelu glave i tijela. Nakon toga optuženi su fizički
napali na oštećenog Š.M. kome su prvo zadali više udaraca pesnicama i nogama u
predjelu glave i tijela, a nakon što je oštećeni od zadatih udaraca pao,
zadali su mu više udaraca pesnicama i nogama u predjelu glave i tijela. Od
posledica napada optuženih oštećeni su zadobili lake tjelesne povrede i to
oštećeni Š.F. : otok u desnoj polovini čeonog predjela promjera 3x3 cm sa
oguljotinom kože u desnoj polovini čeonog predjela promjera 1x1 cm, a oštećeni
Š.M. : povredu u vidu otoka u desnoj polovini tjemenog predjela promjera 3x3
cm, otok u lijevom zaušnom predjelu promjera 2x2 cm, crvenilo kože lijeve ušne
školjke, crvenilo kože desne ušne školjke, crvenilo kože u predjelu lijeve
polovine vrata, crvenilo kože sa oguljotinom kože u predjelu desnog koljena.
Vrsta i težina tjelesnih povreda utvrđena je iz jasnog i stručnog nalaza i
mišljenja vještaka medicinske struke K.N.. Povrede koje je zadobio Š.F. su
prema mišljenju vještaka nastale aktivnim dejstvom tupine mehaničkog oruđa, u
šta bi spadalo: stisnuta pesnica, šaka i slično, a kada je u pitanju mehanizam
nanošenja povreda oštećenom Š.M. povreda u predjelu desnog koljena
najvjerovatnije je nastala uslijed pada i njegovog kontakta sa podlogom,
crvenilo kože u predjelu lijeve polovine vrata nastalo je najvjerovatnije
uslijed stiskanja vrata imenovanog, a sve ostale povrede oštećenom nanijete su
višekratnim aktivnim dejstvom tupine mehaničkog oruđa u šta bi spadalo:
stisnuta pesnica, šaka, noga i slično.
Činjenično stanje predstavljeno u dispozitivu utvrđeno je iz iskaza oštećenih
Š.F. i Š.M., koje iskaze potvrđuje medicinska dokumentacija na ime oštećenih i
nalaz i mišljenje vještaka medicinske struke K.N..
Optuženi su u svojim odbranama izjavili da između njih i oštećenih jeste došlo
do fizičkog sukoba, ali mnogo manjeg intenziteta od onog koji je predstavljen
u optužnici. Brojnost povreda koje su zadobili oštećeni, a posebno oštećeni
Š.M. potvrđuje iskaze oštećenih, i odbrane optuženih čini neosnovanim.
Optuženi Ž.M. je izjavio da se u predmetnom događaju nije dogodilo da jedan od
oštećenih padne, a da mu oni zadaju udarce nogama. Iz iskaza svjedoka Kosović
Miroslava utvrđeno je suprotno, odnosno da su kada je on došao na lice mjesta
optuženi jedno lice koje je ležalo na parkingu preko puta „A.“ između dva
vozila, više puta udarali nogama i rukama po glavi i tijelu. U postupku je
utvrđeno da su optuženi u tom trenutku udarce zadavali oštećenom Š.M..
Optuženi su započeli fizički napad na oštećene, na način koji su predstavili
oštećeni i to bez razloga i povoda. Odbrana optuženog Ž.M. da je povod za
sukob problem koji je njegova djevojka imala sa jednim od oštećenih takođe je
cijenjena kao neosnovana i protivrječna, jer je optuženi izjavio da mu je
djevojka rekla da ne poznaje te momke, nakon toga da ih ni on ne poznaje, a da
je kada ih je vidio pretpostavio da se radi o momcima sa kojima je njegova
djevojka imala problema, na osnovu opisa svojih drugova. Odbrana optuženog
Ž.M. je suprotna od odbrane optuženog B.V., jer je optuženi B.V. u odnosu na
taj dio izjavio da ga je optuženi Ž.M. pozvao da idu ispred Supermarketa „A.“,
jer je vidio momke koji su mu maltretirali djevojku, dok je optuženi Ž.M.
susret sa optuženim B.V. predstavio kao slučajan. Iz iskaza oštećenih utvrđeno
je da su u Bar došli tri dana prije predmetnog događaja, da optužene do
fizičkog napada nisu poznavali. Čak i da je dokazano da je između oštećenih i
djevojke optuženog Ž.M. došlo do svađe, a što nije dokazano, za optužene to ne
bi mogao biti opravdani povod da oštećene fizički napadnu.
Sud je precizirao optužnicu u pogledu načina izvršenja djela, jer je utvrđeno
da se predmetni događaj odigrao na način koji je predstavljen u dispozitivu.
Optuženi su krivično djelo učinili vršenjem nasilja, drskim i bezobzirnim
ponašanjem prema oštećenim jer su optužene fizički napali u centru grada
ispred prometnog Supermarketa, kojom prilikom su remetili javni red i mir i
oštećenim zadali lake tjelesne povrede. Sud je u dispozitivu izostavio dio
optužnice u kome je navedeno da su optuženi značajnije ugrozili spokojstvo
oštećenih, jer po ocjeni suda nanošenje lakih tjelesnih povreda nekom licu
konsumira ugrožavanje sigurnosti tog lica, a izostavljena je i riječ „teže“,
koja se odnosi na narušavanje javnog reda i mira, jer za postojanje krivičnog
djela potrebno je da se remeti javni red i mir, a ne da se teže remeti javni
red i mir. Sud je umjesto riječi „premjera“ koje su na više mjesta navedeni u
optužnici naveo riječi „promjera“, a iste se odnose na dimenzije povreda
oštećenih. Ocijenjeno je da precizirana izreka presude preciznije predstavlja
utvrđeno činjenično stanje, da se navedenim preciziranjem ostaje u okviru
istog životnog događaja i da se ne narušava identitet optužnice i presude.
Krivično djelo nasilničko ponašanje predstavlja bezrazložno iživljavanje i
nemotivisano nasilje, jer su optuženi radnje iz izreke presude prema oštećenim
koje ne poznaju primijenili bez razloga i povoda. Optuženi su krivično djelo
učinili postupajući sa direktnim umišljajem, kao saizvršioci jer su
učestvovanjem u radnji izvršenja zajednički učinili krivično djelo.
Sud je na strani oštećenih cijenio sve olakšavajuće i otežavajuće okolnosti iz
čl. 42 Krivičnog zakonika. Od olakšavajućih okolnosti sud je cijenio da su
optuženi mladi ljudi i da je optuženi Ž.M. neosuđivan. Otežavajućih okolnosti
na strani optuženog Ž.M.a nije bilo, dok je od otežavajućih okolnosti na
strani optuženog B.V. cijenio sklonost prema nasilničkom ponašanju, budući da
su mu kao maloljetnom licu tri puta zbog krivičnog djela nasilničko ponašanje
izricane vaspitne mjere. Za predmetno krivično djelo propisana je kazna
zatvora u trajanju od 6 mjeseci do 5 godina. Sud je optuženog Ž.M. osudio na
kaznu zatvora od 6 mjeseci, a optuženog B.V. na kaznu zatvora od 7 mjeseci.
Način i mjesto izvršenja krivičnog djela i intenzitet fizičkog napada na
oštećene i pored mladosti optuženih, po ocjeni suda, ne opravdava ublažavanje
kazne. Ocijenjeno je da izrečene kazne odgovaraju težini krivičnog djela i
krivici optuženih i predstavljaju mjeru koja je neophodna da bi se postigla
svrha kažnjavanja.
Na osnovu čl. 51 Krivičnog zakonika, u kaznu zatvora optuženom B.V. se
uračunava vrijeme provedeno u pritvoru od 19.11.2010. godine do 16.12.2010.
godine.
Odluka o troškovima krivičnog postupka zasniva se na odredbi čl. 202 st.1 ZKP.
Optuženi Ž.M. je dužan da plati troškove krivičnog postupka u iznosu od 100 €,
koji se odnose na polovinu troškova vještaka medicinske struk K.N. u iznosu od
41,25 € i troškove za rad suda. Optuženi B.V. je dužan da plati troškove
krivičnog postupka u iznosu od 600 €, koji se odnose na troškove branioca po
službenoj dužnosti Srđana Pekića u iznosu od 312,50 € i V.M. u iznosu od
187,00 €, polovinu troškova vještaka medicinske struk K.N. u iznosu od 41,25 €
i troškove za rad suda. Troškovi rada suda određeni su prema trajanju,
složenosti krivičnog postupka i imovinskim prilikama optuženih.
Na osnovu izloženog odlučeno je kao u izreci presude
OSNOVNI SUD U BARU
Dana 16.12 2010. godine
ZAPISNIČAR, PREDSJEDNIK VIJEĆA-SUDIJA
Milijana Minić Goran Šćepanović
PRAVNA POUKA:Protiv ove presude može se
izjaviti žalba Višem sudu u Podgorici u roku od
15 (petnaest) dana od dana prijema pismenog otpravka.
Žalba se predaje ovom sudu u dva primjerka.
DNA: - 1 x ODT,
- 1 x optuženim
- 1 x braniocu M.V.
- u spise