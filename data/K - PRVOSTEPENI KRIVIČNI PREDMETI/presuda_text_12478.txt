  K.br.310/12 
U IME CRNE GORE 
OSNOVNI SUD U BARU , kao prvostepeni krivični, sudija Goran Šćepanović,
kao sudija pojedinac, sa zapisničarom Milijanom Minić, u krivičnom predmetu
optuženog N.M., zbog krivičnog djela - teško djelo protiv bezbjednosti
javnog saobraćaja iz čl. 348 st.4 u vezi čl. 339 st.3 u vezi st.1 Krivičnog
zakonika, po optužnici Osnovnog državnog tužilaštva iz B. Kt. br. 79/11 od
14.05.2011. godine, nakon održanog glavnog javnog pretresa u prisustvu
zastupnika optužbe zamjenika Osnovnog državnog tužioca u B. Nusrete Arapović,
optuženog i njegovog branioca Đ. J., advokata iz Bara, dana 02.10.2012. godine
donio je i javno objavio  
PRESUDU 
Optuženi N.M. , zvani M., JMBG ... , od oca R. i majke M., rođene A.,
rođen ... godine u C., sa prebivalištem u B., oženjen, otac troje djece,
pismen, završio osnovnu školu, lošeg imovnog stanja, neosuđivan,  
Kriv je :
Što je: 
Dana 15.02.2011 godine oko 11,00 časova na dijelu nekategorisanog puta, u
mjestu M., zaseok P., Opština B., upravljajući u saobraćaju teretnim motornim
vozilom marke »MAN« reg. ozn. BR ... , ne pridržavajući se saobraćajnih
propisa ugrozio saobraćaj i doveo u opasnost život oštećenog pješaka P.I.,
olako držeći da do posledice neće doći, na način što protivno odredbama čl.
63. Zakona o bezbjednosti saobraćaja na putevima (SL list RCG 72/05), prije
nego što je napustio vozilo kojim je prethodno upravljao, nije preduzeo
potrebne radnje kojim bi spriječio da se vozilo samo pokrene sa mjesta na
kojem je ostavljeno, nije preduzeo mjere prevencije i to : uključivanje
transmisije vozila u stepen prenosa u rikverc te nije postavio klinaste
podmetače ispod točkova vozila, koje je bilo pod teretom i koje je zaustavio
na dijelu puta sa podužnim nagibom od 14%, čija je površina kolovoza bila
prekrivena sitno granuliranim materijalima, da bi nakon što je Optuženi izašao
iz vozila došlo do samopokretanja istoga iz zaustavne - statične pozicije, a
zatim kretanja prema lijevoj ivici kolovoza, na kojoj se nalazio oštećeni,
usled čega ga je svojom bočnom lijevom stranom vozilo zahvatilo, a potom
zadnjim lijevim točkovima prešlo preko tijela oštećenog P.I., nakon čega se
zaustavilo udarom prednje lijeve regije u kosinu zasjeka brda po lijevoj
strani puta, nanoseći oštećenom P.I. teške i po život opasne tjelesne povrede
- potpuni prelom obije kosti lijeve potkoljenice, potpuni prelom kičmenog
stuba između III i IV slabinskog pršljena, bez dislokacije, potpuni prelom IV,
V, VI rebra sa lijeve strane, sa desne strane II i III rebra u ključnjačinoj
liniji III, IV i V rebra u dojkinoj liniji, svi bez dislokacije, potpuni
višestruki prelom karlične kosti sa desne strane kao i u predjelu prepone,
potpuni prelom obije kosti lijeve potkoljenice, uz oštećenje za život važnih
centara u kičmenoj moždini, od kojih povreda je kod njega dana 15.02.2011
godine u G. prilikom transporta do Kliničkog centru u P.nastupila smrt.  
- čime je učinio krivično djelo - teško djelo protiv bezbjednosti javnog
saobraćaja iz čl. 348 st. 4. u vezi čl. 339 st. 3. u vezi st.1.Krivičnog
zakonika. 
    pa mu sud primjenom čl. 4, 32, 36, 42, 45, 46, 52, 53 i 54 Krivičnog zakonika i čl. 369, 370 i 374  ZKP-a,  i z r i č e

USLOVNU OSUDU 
Kojom mu utvrđuje kaznu zatvora u trajanju od 6 (šest) mjeseci i istovremeno
određuje da se kazna neće izvršiti ukoliko optuženi u roku od 2 (dvije)
godine, od dana pravosnažnosti, ne učini novo krivično djelo.  
       Optuženi je dužan da plati troškove krivičnog postupka u iznosu od 950,00 € u roku od 15 dana od dana pravosnažnosti, pod prijetnjom izvršenja.

O b r a z l o ž e n j e 
Optužnicom Osnovnog državnog tužilaštva u B. Kt. br. 79/11 od 14.05.2011.
godine, stavljeno je na teret optuženom izvršenje krivičnog djela bliže
opisanog u izreci presude.  
Optuženi je u svojoj odbrani u prethodnom postupku izjavio da je dana
15.02.2011. godine oko 11,00 časova, bio angažovan od strane H.S., obzirom da
ima svoj kamion i od rada sa tim kamionom hrani svoju porodicu, i kada je
prebacio jednu turu šuta za H.S. sreo je P.I. na putu koji ga je zamolio da
prebaci jednu turu šuta od istog materijala koje je prebacao za H.S. i to da
mu istovari na dijelu makadamskog puta koji se nalazi nedaleko od kuće P.I..
Inače radi se o makadamskom putu koji put skreće sa seoskog lokalnog puta V. –
D.M.. Taj makadamski put koji se odvaja od lokalnog asfaltnog puta je upravo
put na kojem je on trebao za potrebe P.I. da izbaci jednu turu šuta i da ga
iskipuje na taj dio njegovog puta. On je svojim kamionom pošao do kuće H.S.
gdje je utovario jednu turu šuta, vratio se nazad i došao neposredno do iznad
kuće P.I. sa namjerom da iskipuje taj šut na njegov put. Sa njim u vozilu je
bio B.F.. U trenutku kada su prešli sa lokalnog puta i stupili na makadamski
put koji vodi do kuće P.I. na mjestu suvozača je bio B.F. i on je tim putem
prošao nekih 40 do 50 metara, a možda i nekih 100 metara i ispred njega na
nekih 10 metara je bio P.I.. On je zaustavio svoj kamion i rekao B.F. da izađe
iz kamiona i da skloni P.I. sa puta sa strane jer se radi o dosta nezgodnom
terenu i da mu B.F. pokaže gdje treba da iskipuje šut. U trenutku kada je B.F.
izašao iz njegovog kamiona da skloni sa puta P.I.a on je stajao svojim
kamionom i kamion je tada bio upaljen, a podigao je i ručnu kočnicu. Nakon
toga B.F. je P.I. sklonio sa lijeve strane puta gdje se nalazi i jedan kanal,
brdo, nasip i kamenje i nakon što je B.F. pomjerio P.I. sa puta isti mu je
signalizirao da krene svojim kamionom i pokazao mu mjesto gdje treba da stane
da bi iskipovao taj materijal. On je  svojim kamionom prišaoB.F., zaustavio
svoj kamion, podigao ručnu kočnicu. U činjenicu da je podigao ručnu kočnicu
kada je zaustavo svoj kamion u tom trenutku on je potpuno uvjeren jer svaki
put kada zaustavi kamion on podigne ručnu kočnicu, a imajući u vidu da je tu
bio strm teren odgovorno tvrdi da je podigao ručnu kočnicu. Da li je ugasio
kamion ili ne, on se stvarno tog detalja ne može sjetiti, ali misli da jeste i
da je mjenjač bio u prvoj brzini. Nakon toga izašao je iz kamiona, prošao sa
svoje lijeve strane u pravcu zadnjeg dijela kamiona i prebacio bolceve-
osigurače sa lijeve na desnu stranu, zatim otvorio desnu stranicu kamiona kako
bi kamion sa materijalom mogao bezbjedno da istovari odnosno da bi izvršio
kipanje tereta iz kamiona. Sve to je trajalo nekih od prilike 5 minuta koliko
vremena je u stvari potrebno da bi se te radnje preduzele. Nakon što je
preduzeo sve radnje on je opet krenuo da uđe u svoj kamion na mjesto vozača,
ali takođe krećući se iza kamiona i kada je došao do same lijeve zadnje strane
kamiona, kamion je krenuo. On je krenuo za kamionom i htio je da uđe u kabinu,
ali nije uspio, jer je bila veća nizbrdica i kamion je dobio ubrzanje tako da
nije uspio ništa da učini. Od tog mjesta gdje je krenuo kamion udario je na
nekih 15 metara prednjim lijevim dijelom u stijene pored puta, a zadnjim
lijevim točkovima zakačaio P.I. koji je stajao lijevo pored puta uz je kanal.
Kamion je zadnjim lijevim točkom pregazio preko nogu P.I.. Svi prisutni koji
su bili tu pokušali su da spasu I.P. kome su bile noge ispod točka i
preduzimali su razne radnje, lopatama su počeli da izbacaju teret iz kamiona,
dizalicom su pokušali da podignu kamion kako bi se oslobodile noge P.I., a
mještani su pokušali da gredama i polugama da podignu kamion i oslobode I.
noge, u čemu su uspjeli nakon nekih 15 minuta. Nakon toga su ga ubacili u auto
i krenuli sa njim u bolnicu, on je popio čašu vode prije nego što je krenuo,
normalno pričao sa njima i niko nije pretpostavo šta se može desiti. Njegovo
vozilo je bilo ispravno, prošlo sve tehničke pregleda. Za vrijeme preduzimanja
radnji kada je izašao iz kamiona, prebacao osigurače i htio da kipuje
materijal on ni u jednom dijelu nije primijetio da kamion može krenuti niti je
bilo kakva podrhtavanje kamiona osjetio i sve se iznenada desilo, tako da on
nije mogao spriječiti posledice. Veoma žali zbog svega što se desilo i bez
obzira da li će biti osuđen ili ne više bi volio da se sve njemu desilo. Na
glavnom pretresu je dodao da je u prethodnom postupku izjavio da se ne može sa
sigurnošću izjasniti da li je prilikom izlaska iz kamiona isključio kamin ili
ne, ali da je potpuno siguran da je isključio kamion jer kamion ne može
istovremeno biti uključen i biti u brzini tako da je potpuno siguran da je
kamion bio isključen. U vrijeme kada je kamion počeo da se kreće isti je bio
pod teretom. Kada se povuče parkirna kočnica ona blokira sve tokove na vozilu,
a na njegovom kamionu postoje i dva prednja i četiri zadnja točka, odnosno po
dva točka nazad sa obje strane. On se ne može izjasniti o tome da li su se
prilikom kretanja kamiona točkovi na kamionu pokretali, ili je došlo do
njihovog klizanja. On je u svojoj odbrani naveo da je prije izlaska iz kamiona
povukao ručnu kočnicu. Ne radi se klasičnoj ručnoj kočnici kao u motornim
vozilima, već je u pitanju vazdušna kočnica koja se aktivira povlačenjem
ručice, ali prilikom njenog aktiviranja s obzirom da se radi o vazdušnoj
kočnici ne postoje različiti stepeni njenog povlačenje, već je ta kočnica ili
uključena ili isključena. Po njegovoj procjeni od njegovog izlaska iz kamiona
do pokretanja kamiona prošlo je oko pet minuta. U samom trenutku pokretanja
kamiona on je otvorio zadnju stranicu i nakon toga je planirao da uđe u kamion
kako bi aktivirao tovarni prostor, kada je došlo do pokretanja kamiona.
Stranice kamiona obezbijeđene su metalnim osiguračima i on je da bi oslobodio
stranicu koristio jedan čekić težine od jednog kilograma kojim je udario u taj
osigurač kako bi on ispao iz ležišta, misli da je isti udario dva ili više
puta, nakon čega je došlo do otvaranja stranice. Ne može se izjasniti o tačnoj
težini stranice, ali prilikom njenog otvaranja ne postoji nešto što ublažava
njeno otvaranje, već se ista otvara punom težinom prema dolje. Predmetni put
je po njegovoj procjeni širine oko 4 metra, a on je kamion zaustavio uz samu
desnu ivicu, a točkove je krenuo prema lijevoj strani i to koliko god je moglo
prema lijevoj strani. Po njegovoj procjeni rastojanje od mjesta zaustavljanja
kamiona do mjesta kontakta sa oštećenim iznosilo je oko 10 metara. Misli da na
tom dijelu puta ne postoji nikakav saobraćani znak koji bi ukazivao na stepen
nagiba puta. Podloga na kojoj je kamion bio zaustavljen je zemljani put sa
nasutim sitnim kamenom - šoderom. Teret koji se nalazio na vozilu  preuzet je
sa lokaliteta koji se nalazi u blizini lica mjesta ispred jedne kuće, tako da
isti nije precizno izmjeren, ali radilo se o količini od oko 2 m3 kamena i
zemlje.  
U dokaznom postupku saslušani su ovlašćeni predstavnik oštećene porodice P.,
P.S., svjedoci B.F., H.S. i V.Z.,  pročitani su : zapisnik o uviđaju istražnog
sudije Osnovnog suda u B. Kri br. 55/11 od 15.02.2011. godine, obdukcioni
zapisnik KC CG odjeljenja za sudsku medicinu u P. S br. ... od 17.02.2011.
godine, nalaz i mišljenje vještaka mašinske struke B.J. od 21.02.2011. godine
o tehničkoj ispravnosti vozila, saslušan je vještak na glavnom pretresu,
pročitani su : izvještaj KC A br. ... 23.02.2011. godine o prisustvu alkohola
u krvi na ime N.M., izvještaj KC A br. ... /16.02.2011. godine o prisustvu
alkohola u krvi na ime P.I., izvod iz kaznene evidencije na ime optuženog
Ispostave C. br. ... od 13.06.2011. godine, izvršen je uvid u
fotodokumentaciju Uprave policije PJ B. br. ... od 15.02.2011. godine sa
skicom lica mjesta, nalaz i mišljenje vještaka saobraćajne struke M.Š. od
aprila 2011. godine, nalaz i mišljenje vještaka geometra D.Đ. od 16.11.2011.
godine, dopuna nalaza i mišljenja vještaka saobraćajne struke M.Š. od decembra
2011. godine, koji je saslušan na glavnom pretresu, pročitani su zapisnik o
rekonstrukciji od 26.10.2011. godine i zapisnik o uviđaju od 16.02.2012.
godine.  
Ovlašćeni predstavnik oštećene porodice P., P.S. je izjavio da se u ime
oštećene porodice ne pridružuje krivičnom gonjenju i ne postavlja imovinsko
pravni zahtjev.  
Svjedok B.F. je u prethodnom postupku izjavio da je u jutarnjim časovima
pošao sa svojim prijateljem N.M. za M., kako bi prevezli neki šut jer je on
prethodno pogodio radove sa H.R. iz M.. N.M. je vozio kamion, a on se nalazio
na mjestu suvozača. Kada su stigli u M. tačnije u zaseok P.prebacili su
kamionom jednu turu na odredište gdje im je gazda, misli da je u pitanju H.R.,
odredio da istovare. Prilikom vraćanja za još jednu turu na putu ih je sreo
sada pokojni P.I. i zamolio da mu povezu jednu turu za njegove potrebe. Oni su
mu obećali da će to da urade, a zatim su pošli utovarili šut i opet krenuli
kamionom do zaseoka P. i to makadamskim putem gdje ih je čekao pokojni P.I..
Došli su do tog mjesta kamionom i on je primijetio pokojnog P.I. koji je
stajao jedno 10 m ispred kamiona. M. je zaustavio kamion, on je prvi izašao iz
kamiona i sjeća se da je pokojnom I. govorio »djede skloni se iza kamiona
nemoj da stojiš ispred kamiona«, takođe mu je i M. iste riječi upućivao. Zatim
je M. izašao iz kamiona došao sa strane kamiona kako bi otvorio stranicu od
prikolice. Kada je M. otvarao stranice on se nalazio ispred kamiona isto nekih
3 do 4 m, dok se P.I. nalazio ispred njega nekih 5 m. U jednom trenutku samo
je čuo M. kako je viknuo F. ode kamion. Okrenuo je se i vidio da kamion ide u
pravcu njega i pokojnog P.I.. Pokušao je rukama da zaustavi kamion, međutim, u
tome nije uspio, a takođe i M. je pokušao da ga zaustavi. U pokušaju da
zaustavi kamion on se u jednom trenutku našao prema brdu koje se nalazilo sa
lijeve strane gledajući iz pravca kamiona. On udarac kamiona i pokojnog P.I.
nije vidio. Jedino što mu je ostalo u pamćenju je slika kako I. stoji svojim
nogama pod zadnjim točkovima kamiona. Oni su tu pokušavali da ga izvuku,
istovarali kamion ručno i nakon nekih pola sata uspjeli su nekako I. da izvuku
i da ga ubace u jedan auto koji ga je poveo za Klinički centar. Sve vrijeme je
I. bio živ i svjestan. Mjesto gdje je došlo do nezgode, gdje je M. zaustavio
kamion bilo je pod blagim nagibom. Ne može da se izjasni da li je N.M. podigao
ručnu ili je pak preduzeo mjere kako bi spriječio da se vozilo samo pokrene
jer se u tih detalja ne sjeća. Takođe ne može da se izjasni da li je M.
stavljao klinaste podmetače. Na glavnom pretresu je dodoa da se ne može
sjetiti da li je kamion u trenutku kada je N. izašao iz njega bio uključen ili
ne jer na to nije obraćao pažnju. U tom trenutku on je od kamiona bio udaljen
nekih 5-10 metara, a po njegovoj procjeni od momenta njegovog izlaska iz
kamiona do trenutka pokretanja kamiona prošlo je minut do dva, ali nije
siguran. N. je izašao iz kamina da bi otvorio stranice i on misli da na tom
kamionu postoje tri stranice. Zna da je u jednom trenutku N. rekao da ode
kamion, on je vidio da je kamion krenuo i on je tada pokušao da rukama
zaustavi kamion, N. je takođe to pokušao, međutim, kamion nijesu uspjeli da
zaustave i tada je kamion ostvario kontakt sa brdom i sa oštećenim. S obzirom
da je bio ispred kamiona on se ne može izjasniti da li su se točkovi na
kamionu okretali prilikom kretanja kamiona. Dio puta na kome se dogodila
nezgoda je pod blagim nagibom i to nizbrdo. On ne zna da li je N. prije
pokretanja kamiona postavljao nešto ispred točkova u cilju obezbjeđenja
kamiona od pokretanja. On je ranije izjavio da je N. izašao iz kamiona da bi
otvorio stranice, međutim, on to nije vidio i to je samo njegova pretpostavka.
Nakon što je došlo do pokretanja kamiona N. nije ulazio u kamion, a misli da
nakon kontakta sa brdom N. nije ulazio u kamion, iako to ne može sa sigurnošću
da tvrdi. On je u prethodnom postupku izjavio da je on oštećenom rekao da se
skloni i da ne stoji ispred kamiona i da mu je te riječi uputio N., a i njemu
je N. rekao da oštećenog skloni sa puta. Po njegovoj procjeni širina puta je
3-4 metra. Kretanje kamiona od momenta pokretanja do momenta udara u brdo bilo
je ukoso s obzirom da je kamion udario u brdo koje se nalazi sa lijeve strane.
On ne može da se izjasni koliko je bilo rastojanje od mjesta sa koga se kamion
pokrenuo do mjesta na kome je ostvario kontakt sa brdom i oštećenim. Misli da
se na toj dionici put prostire pravo. On na tom dijelu puta nije vidio nikakav
saobraćajni znak koji bi ukazivao na nagib puta.  
Svjedok H.S. je u prethodnom postupku izjavio da nije očevidac same
saobraćajne nezgode, jedino što zna jeste to da ga je njegova supruga zvala i
rekla mu »prevrnuo se kamion , trči tamo da vidiš što je bilo«. Kada ga je
zvala on se nalazio ispred njegove kuće i odmah je otrčao prema kući P., koja
se nalazi možda nekih 50 metara od njegove kuće. Kada je došao blizu kuće P.
našao je sada pokojnog P.I. ispod zadnjeg lijevog točka kamiona, tom prilikom
je P.vikao »dižite sada, ne mogu da izdržim više«, oni su pokušavali nekako da
ga izvade i nakon određenog vremena uspjeli su da ga izvuku pomoću jedne
dizalice, tačnije njom su podigli kamion, a neko od mještana je P. podigao za
ruke, neko za noge, nakon toga P.I. su ubacili u neka kola koja su odmah
krenula ka bolnici. Inače put gdje se desila nezgoda je u blagom padu
(nizbrdica) On je bio u kolima u kojima se nalazio P.I., koji je vikao »boli
ga noga, boli ga...« i on je od lica koja su se nalazila u vozilu čuo da je
P.I. govorio »nije M. kriv, on je kriv«. Došli su negdje do V. i tu je I.
prestao da govori, a zatim je i izdahnuo. Kamion kojim je upravljao N.M.
neposredno prije ove nezgode bio je ispred njegove kuće na utovar, konkretnom
prilikom kamion nije bio do vrha pun šljunkom, otprilike je bilo 3 ili tri ipo
kubika šljunka. Na glavnom pretresu je dodao da se ne može sjetiti da li je
motor na kamionu bio uključen ili isključen u trenutku kada je on došao na
lice mjesta. On se ne može izjasniti da li je optuženi ulazio u kamion za
vrijeme dok je on tu bio jer je bio izgubljen zbog toga što se desilo, budući
da mu je oštećeni zet. On je optužnog vidio kada je došao na lice mjesta.  
        Svjedok **V.Z.** je izjavio da se nalazio u svojoj porodičnoj kući gdje je spavao. U jednom trenutku probudio ga je otac i rekao mu »sine ajde pogledaj i otrči gore nekoga je udario kamion, jer neki ljudi viču i zovu upomoć«. On je odmah izašao iz kuće, upalio kola i krenuo put mjesta nezgode koje je bilo udaljeno možda 1 km od kuće. Kada je došao do mjesta nezgode primijetio je dosta ljudi, jedan kamion i komšiju P.I. kako ga nose neki ljudi. U tom trenutku neko od njih mu se obratio da brzo dovede kola, on je doveo kola, ubacili su P.I. u auto, a zatim su on, njegov sin S. i čini mu se unuk I. krenuli ka Kliničkom centru Podgorica. Na putu ka Kliničkom centru P.I. je davao znake života, pričao je da ga boli noga, ali u jednom trenutku prestao je da priča i tu su vidjeli da je on u stvari podlegao povredama. Nastavili su put i poveli ga u Dom zdravlja G.gdje su ljekari konstatovali smrt. Kako je došlo do saobraćajne nezgode on ne zna. Na glavnom pretresu je dodao da on nije prilazio kamionu tako da se ne može izjasniti da li je motor na kamionu bio uključen ili ne, a N. je tada vidio prvi put.

Iz zapisnika o uviđaju istražnog sudije Osnovnog suda u B. Kri br. 55/11 od
15.02.2011. godine utvrđeno je vrijeme, mjesto saobraćajne nezgode, učesnici u
saobraćajnoj nezgodi, povrijeđena lica.  
Iz obdukcionog zapisnika KC CG odjeljenja za sudsku medicinu u P. S br. ... od
17.02.2011. godine vještak D. Č. je navela da je smrt nasilna i nastupila je
usled oštećenja za život važnih centara u kičmenoj moždini potpomognuta
krvarenjem iz raskidanih krvnih sudova oko preloma kostiju iz rana i u
predjelu dekomana. Oštećenje za život važnih centara u kičmenoj moždini,
raskidi krvnih sudova, preloma kostiju, rane dekolman, kao i druge spolja i
unutra opisane povrede, nanesene su tupim, teškim i zamahnutim mehaničkim
oruđem. U vrijeme umiranja, nije postojalo stanje alkoholisanosti.  
Iz nalaza i mišljenja vještaka mašinske struke B.J. od 21.02.2011. godine o
tehničkoj ispravnosti vozila utvrđeno je da su na bazi detaljnog pregleda i
proba teretnog motornog vozila marke MAN 8.153 F Kiper reg. ozn. BR ...
uređaji za zaustavljanje na pomenutom vozilu bili ispravni i funkcionalni.
Provjerom radne kočnice utvrđena je ispravnost, pneumatici su odgovarajući sa
odgovarajućom dubinom šara i pritiskom u njima. Vozilo je bilo opterećeno u
nivou deklarisane nosivosti. Vozilo je zatečeno sa ručicom mjenjača
postavljenom u prvom stepenu prenosa i prednjim točkovima zaokrenutim ka brdu
ulijevo pod uglom od 90 stepeni (nakon udara u brdo). Sva oštećenja potiču od
nezgode. Ista su fotografisana. Događaj se desio na pravom dijelu puta. S
obzirom da na tom putu ogranak za zaseok P. nema saobraćajnih znakova
postavljenih kako bi dali informaciju o naravi opasnosti i uzdužni uspon i
poprečni pad prema lijevoj ivici kolovoza, predlaže da se vještak saobraćajne
struke angažuje kako bi te pojedinosti razjasnio. Kao i strukturu podloge na
tom dijelu puta : kameni materijali nabijeni, a iznad zrna agregata sitno
mljeveni nije sabijen, zrna agregata su odvojena pa između točkova i podloge
postoji »živi pijesak« te da li ima doprinosa nastanku »samopokretanja vozila«
s obzirom na to da li se situacija mijenjala sa stanjem podloge sa uzdužnim
usponom i poprečnim padom izrađeno u procentima sa lokaliteta nezgode.  
Vještak mašinske struke B.J. je na glavnom pretresu izjavio da je nakon
saobraćajne nezgode izašao na lice mjesta izvršio pregled unutrašnjosti vozila
i obavio tehnički pregled i u nalazu i mišljenju naveo da je parkirna kočnica
predmetnog vozila bila aktivirana i ispravna. Kada se na vozilu aktivira
parkirna kočnica ista blokira pogonske točkove kojih u ovom slučaju ima 2 i ti
točkovi ne mogu da se okreću. Na predmetnom vozilu mjenjač je bio u prvom
stepenu prenosa. Teorijski posmatrano kada se neko vozilo nalazi na nizbrdici
i kada je na njemu mjenjač u prvom stepenu prenosa  takođe su blokirani
pogonski točkovi, a u slučaju da dođe do samo pokretanja ostali točkovi mogu
da se okreću. On je u svom mišljenju naveo da bi vještak saobraćajne struke
trebao da razjasni više pitanja koja se odnose na uzdužni uspon i poprečni pad
terena kao i same podloge. Stanje podloge je promjenljiva kategorija jer zbog
kiša koje padaju dolazi do slivanja vode i voda utiče na mijenjanje stanja
podloge. Na pitanje da je vještak saobraćajne struke u mišljenju naveo da je
jedan od uzroka nezgode taj što nije došlo do maksimalnog aktiviranja parking
kočnice, naveo je da parkirna kočnica se aktivira na način što se povlači
jedna poluga, prethodno se pritisne jedno dugme, a povlačenje je na
hidrauličkom, a ne na mehaničkom principu, tako da stepen aktiviranja parkirne
kočnice ne zavisi od snage povlačenja poluge. Da u konkretnom slučaju nije
došlo do maksimalnog aktiviranja parkirne kočnice vozilo bi krenulo naprijed
odmah nakon zaustavljanja i vozač ne bi imao vremena da izađe iz vozila. On je
iz tahografskog uređaja prilikom vršenja uviđaja izvadio tahografski listić
koji je predao istražnom sudiji, a radilo se o tahografskom listiću koji je
bio postavljen dana kada se dogodila nezgoda. On je naveo i da  su prednji
točkovi zaokrenuti ka brdu u lijevo pod uglom od 90 stepeni a to je posledica
udara u brdo. Prema zakonskim rješenjima u situaciji kao što je ova vozač je
dužan da aktivira parkirnu kočnicu i da točkove vozila okrene prema brdu. On
je prilikom vršenja uviđaja zatekao točkove koji su bili okrenuti prema brdu.
Maksimalna moguća zakrivljenog prednjih točkova kod ovih vozila je do 40
stepeni, a zakrivljenost nakon nezgode posledica je i deformacije koja je
nastala usled kontakta sa brdom. Po njegovom mišljenju da prije samopokretanja
točkovi nisu bili okrenuti u lijevo ne bi došlo do kontakta sa brdom već bi
vozilo nastavilo da se kreće pravolinijski i došlo bi do pada  van kolovoza.
Teret na vozilu je bio ravnomjerno raspoređen, a kod pravolinijskog
postavljanja točkova u slučaju neravnomjernog rasporeda tereta teoretski je
moglo doći do toga da vozilo nema pravolinijsku putanju i da skrene na jednu
stranu. Koliki bi put u konkretnom slučaju vozilo morala da pređe da bi
skrenulo sa pravolinijskog kretanja zavisi i od stanja podloge, a koliki bi
put vozilo moglo da pređe da bi došlo do skretanja  ne može da se izjasni jer
to zavisi i od poprečnog nagiba i upravo iz tih razloga je predložio da se na
te okolnosti izjasni vještak saobraćajne struke.  
Iz izvještaja KC A br. .../23.02.2011. godine o prisustvu alkohola u krvi na
ime N.M. i izvještaja KC A br. .../16.02.2011. godine o prisustvu alkohola u
krvi na ime P.I., utvrđeno je da su optuženi i oštećeni imali 0,00 promila
alkohola u krvi.  
Iz izvoda iz kaznene evidencije na ime optuženog  Ispostave C. br. ... od
13.06.2011. godine utvrđeno da optuženi nije osuđivan.  
Iz fotodokumentacije Uprave policije PJ B. br. ... od 15.02.2011. godine sa
skicom lica mjesta utvrđen je izgled lica mjesta i tragovi koji su zatečeni
prilikom vršenja uviđaja.  
Vještak saobraćajne struke M.Š. je u nalazu i mišljenju od aprila 2011. godine
naveo da je teretno motorno vozilo marke „Man“ reg. oznake BR ... posjedovalo
brzinu kretanja do 14 km/h u trenutku udara vozila u fizičku prepreku - kosinu
zasjeka brda sa lijeve strane u smjeru kretanja. Pješak P.I.,  nalazio se u
statičnoj poziciji na lijevoj ivici  kolovoza puta, smjera kretanja vozila.
Teretno motorno vozilo marke najvjerovatnije je bilo zaustavljeno na
operativnom prostoru kolovoza pa je nakon izlaska vozača i suvozača iz vozila,
došlo do „samopokretanja“ vozila  i njegovog kretanja podužnim nagibom puta,
gdje je isto prešlo lijevim točkovima lijevu ivicu kolovoza, a zatim naletjelo
na pješaka i udarilo u kosinu zasjeka brda, gdje se nasilno zaustavilo. Nakon
fizičkog kontakta pješak je bio vozilom odbačen da bi vozilo zadnjim lijevim
točkovima, prešlo preko tijela pješaka koji se našao u zoni kanala po lijevoj
strani puta. Ovom prilikom pješak je zadobio smrtonosne tjelesne povrede od
kojih je podlegao. Teretno motorno vozilo marke zaustavljeno je na prostoru
kolovoza, koji posjeduje podužni nagib u smjeru kretanja, a čija je bila
prekrivena sitno granuliranim materijalima. Vozač teretnog vozila nije
preduzeo pravilno sve mjere prevencije nakon izlaska iz vozila : aktiviranja
parking kočnice i postavljanja podmetača ispod točkova vozila, što je dovelo
do pokretanja vozila iz statične zaustavne pozicije, nakon čega je vozilo
nastavilo kretanje pod dejstvom gravitacije do nasilnog zaustavljanja, pa je
na ovoj putanji naletjelo na pješaka. Vještak je u zaključku naveo da je do
nezgode došlo usled propusta u vožnji od strane vozača teretnog motornog
vozila marke „Man“ koji prilikom zaustavljanja teretnog vozila koje je bilo
pod opterećenjem na potezu puta koji ima podužni nagib, čija je površina
kolovoza bila prekrivena sitno granuliranim materijalima, nije preduzeo mjere
prevencije : maksimalnog aktiviranja parking kočnice i postavljanja podmetača
ispod točkova vozila, usled čega je nakon izlaska iz vozila došlo do
samopokretanja vozila iz zaustavne - statične pozicije, a zatim kretanja istog
prema lijevoj ivici kolovoza na kojoj se nalazio pješak, pa je svojom bočnom
lijevom stranom vozilo zahvatilo pješaka, a zatim zadnjim lijevim točkovima
prešlo preko njegovog tijela, prije konačnog nasilnog zaustavljanja pri udaru
prednje lijeve regije u kosinu zasjeka brda, po lijevoj strani puta. Ovom
prilikom pješak je zadobio smrtonosne tjelesne povrede od kojih je podlegao  
Iz nalaza i mišljenja vještaka geometra D.Đ. od 16.11.2011. godine utvrđeno je
da je na licu mjesta u prisustvu suda, izvršeno mjerenje gdje je pokazana
pozicija kamiona kada je parkiran i pozicija, tj. mjesto nesreće. Pozicija
kamiona na mjestu nesreće, označena je tačkama Ml i M2 dok je mjesto same
nesreće predstavljeno tačkom M3. Dionica regionalnog puta u M., koji je
novonapravljen. Sa zapadne strane puta nalazi se stjenovito brdo sa rigolom u
dnu brda do ivice puta. Dionica puta na kojoj se dogodila nesreća i na kojoj
su vršena mjerenja se pruža približno u pravcu jug-sjever i podužni pad je
usmjeren u istom pravcu. Ukupna dužina navedene dionice puta je 100,28 m, a
prosječni podužni pad u na toj razdaljini je 14.3%. Udaljenost pozicije
kamiona M1 i M2, do pozicije same nesreće M3 je 11.77 m i podužni pad na tom
dijelu je 14%.  
Vještak saobraćajne struke M.Š. je u dopuni nalaza i mišljenja od decembra
2011. godine naveo da je teretno motorno vozilo marke „Man“ reg.oznake BR ...
, bilo zaustavljeno na prostoru desne strane kolovoza smjera kretanja vozila.
Nakon rekonstrukcije predmetne nezgode, i dopunskog uviđaja lica mjesta,
proizilazi da je teretno motorno vozilo bilo opterećeno teretom, čija težina
nije precizno utvrđena. Na kritičnom potezu puta, postoji podužni nagib 14%,
što znači da je ovaj nagib manji od 16%, koji predstavlja maksimalnu granicu
nagiba na kojem teretno vozilo mora ostati u statičnoj poziciji prilikom
aktiviranja parkirne kočnice. „Samopokretanje“ vozila iz zaustavne prostorne
pozicije nastupilo je nakon napuštanja i izlaska vozača iz vozila. Činjenica
da se radi o potezu puta čiji je podužni nagib 14% u smjeru kretanja vozila, a
površina kolovoza bila je zastrta sitno granuliranim kamenom, koji nije bio
valjan, koji elementi su zahtijevali da vozač preduzme maksimalne mjere
prevencije: uključivanje transmisije vozila u stepen prenosa u „rikverc“ i
postavljanje klinastih podmetača ispod točkova vozila. Samo na taj način moglo
se spriječiti pokretanje vozila iz statične pozicije i sprečavanje uzroka
nezgode. Vještak je zaključio da je do nezgode došlo usled propusta u vožnji
od strane vozača teretnog motornog vozila marke „Man“ reg. oznake BR ...
Propust se ogleda u tome što isti prilikom zaustavljanja teretnog vozila, koje
je bilo pod opterećenjem, na potezu puta koji ima podužni nagib 14% u smjeru
kretanja, a čija je površina kolovoza bila prekrivena granuliranim
materijalima nakon napuštanja vozila, nije preduzeo mjere prevencije :
uključivanja transmisije vozila u stepen prenosa u „rikverc“, te nije postavio
klinaste podmetače ispod točkova vozila, usled čega je nakon izlaska vozača iz
vozila, došlo do „samopokretanja“ vozila iz zaustavne - statične pozicije, a
zatim kretanja istog niz podužni nagib puta prema lijevoj ivici kolovoza na
kojoj se nalazio pješak, pa je vozilo svojom bočnom lijevom stranom zahvatilo
pješaka, a zatim zadnjim lijevim točkovima prešlo preko njegovog tijela ,prije
konačnog i nasilnog zaustavljanja vozila, pri udaru u kosinu zasjeka brda, po
lijevoj strani puta. Ovom prilikom pješak je zadobio smrtonosne tjelesne
povrede od kojih je podlegao.  
Vještak saobraćajne struke M.Š. je na glavnom pretresu izjavio da
je nakon obavljenog dopunskog uviđaja lica mjesta dao dopunu nalaza i
mišljenja kojom se izjasnio na pitanja koja su u vezi sa uzrokom nezgode.
Upoznat sa prigovorima odbrane izjavio je da što se tiče prigovora vezano za
položaj ručice mjenjača vozila da je  obzirom na podužni nagib opterećenje
vozila, vozač navedenog vozila je bio u obavezi da preuzme mjere prevencije na
način što će ručicu mjenjača odnosno stepen prenosa  aktivirati u  poziciju
nazad. Tačno je da nigdje takva obaveza decidno nije definisana, ali ona
proističe iz  navedene odredbe Zakona da je vozač u obavezi da položaj
mjenjača mora biti stavljen u odgovarajući stepen prenosa. Taj odgovarajući
stepen prenosa obzirom na date uslove  i  cilj njene prevencije podrazumijeva
aktiviranje mjenjača u poziciju rikverc, jer samo ta pozicija mjenjača
obezbjeđuje da vozilo preko transmisije ne može krenuti podužnim nagibom. Što
se tiče postavljanja klinastih podmetača tu nema preciznih parametara, ali se
podrazumijeva da se oni postavljaju ukoliko se vozilo parkira na potezu puta
koji ima nagib, a koji bi djelovao u pravcu pokretanja vozila iz statične
pozicije. Procenat koji je on naveo 16 % to je normativ koje vozilo mora da
ispuni, odnosno da zadrži vozilo u statičnoj poziciji pri aktiviranju ručne
kočnice. Ako je taj normativ  uređaj ručne kočnice ispunjen onda se smatra da
je ta ručna kočnica ispravna i po njegovoj ocjeni ne predstavlja uslov za
postavljanje podmetača, ukoliko je procenat nagiba manji, jednaki ili veći od
16 %. Na pitanje da li postoji značajna razlika u obezbjeđenju vozila od
samopokretanja ako bi stepen prenosa ručice mjenjača u 1 stepenu ili u
rikvercu, vještak je naveo da postoji bitna razlika zato što mi preko prenosa
transmisije onemogućavamo da vozilo ide naprijed jer ukoliko je vozilo u prvom
stepenu prenosa tada će ukoliko dođe do pokretanja vozila u slučaju da nije
aktivirana ili ispravna parkirna kočnica, doći do pokretanja vozila i to
vozilo će postići brzinu koliko mu to dozvoljava stepen prenosa, ali ukoliko
je aktiviran stepen prenosa za kretanja prenosa unazad vozilo ne može naprijed
krenuti jer mu je transmisija prebačena za unazad.  
Sud je dana 26.10.2011. godine prilikom rekonstrukcije saobraćajne nezgode
prema stanju u skici lica mjesta i zapisnika o uviđaju identifikovao lice
mjesta. Lice mjesta je određeno na osnovu udaljenosti od Reperne tačke. Na
osnovu skice lica mjesta određen je položaj vozila nakon saobraćajne nezgode.
Prema kazivanju optuženog izgled lica mjesta nije mijenjan. Predmetni put se
nalazi u zasjeku brda sa lijeve strane, a sa desne strane sa nagibom oko 60
stepeni. Put se prostire u obliku blage krivine sa lijeve strane, a kolovoz
puta je sa makadamskim zastorom. Sa lijeve strane puta postoji rigola širine
25 cm. Od mikrolokaliteta nezgode odnosno zaustavne pozicije teretnog vozila
put se nastavlja sa nagibom u dužini od 35 m, a zatim put se prostire u obliku
desne oštre krivine. Dat je zadatak vještaku geodetske struke da prikaže skicu
lica mjesta, poziciju RT i da prikaže izgled i nagib puta podužni i poprečni
na mjestu nezgode. Po kazivanju optuženog vozilo je prije pokretanja bilo
zaustavljeno na mjestu na kome se pored desne ivice kolovoza nalaze ostaci
kamena sa zemljom koji su i sada vidljivi. Takođe se konstatuje da se iza
lijeve ivice kolovoza na mjestu koje je označeno kao mjesto kontakta nalaze
stijene, na stijeni nalaze se tragovi oštećenja, a iza desne ivice ostaci
kamena sa zemljom. Optuženi je naveo da je na tom mjestu istovario tovar iz
kamiona nakon nezgode.  
Sud je dana 16.02.2012. godine izvršio uviđaj jer su mišljenja vještaka
mašinske i saobraćajne struke u suprotnosti u pogledu ponašanja vozila u
slučaju kada se ručica mjenjača nalazi kod isključenog vozila u prvom stepenu
prenosa, u pogledu blokade točkova, odnosno pogonskih točkova. Uviđaj je
izvršen na asfaltiranom poligonu za polaganje vozačkih ispita iza zgrade SO B.
u dijelu koji služi za testiranje parkirne kočnice. Optuženi  je pristupio sa
TMV marke „Man“ tip 8.150 reg.ozn. BR ... koje je i učestvovalo u saobraćajnoj
nezgodi. U tovarnom sanduku nalazi se 2m3 pijeska sa šljunkom. Optuženi je u
prisustvu vještaka mašinske struke parkirao vozilo na dijelu na kome je nagib
16% po izjavi vještaka, a u pitanju je standardni nagib na svim poligonima.
Optuženi je nakon ulaska u TMV aktivirao prvi stepen prenosa, a nakon toga i
parkirnu kočnicu, za vrijeme dok je motor vozila bio uključen. Nakon toga
optuženi je isključio motor vozila. Nakon izlaska vozača vozilo je ostalo u
zaustavnoj poziciji u kojoj je bilo i prilikom rada motora.  
Nakon toga vozač je uključio motor, isključio parkirnu kočnicu, tako da je
vozilo i dalje u prvom stepenu prenosa, nakon čega je isključio motor i izašao
iz vozila. Vozilo se i dalje nalazilo u zaustavnoj poziciji i obezbijeđena je
nepokretnost.  
Nakon toga vozač je uključio motor vozila, aktivirao parkirnu kočnicu, mjenjač
stavio  u neutralan položaj, isključio motor i izašao iz vozila. I u tom
slučaju vozilo se nije pomjerilo iz zaustavnog položaja.  
Ocjenom izvedenih dokaza utvrđeno je da je optuženi učinio krivično djelo na
način predstavljen u dispozitivu optužnice. Optuženi je u svojoj odbrani
opisao na koji način je došlo do saobraćajne nezgode, da je on zaustavio
vozilo, aktivirao parkirnu kočnicu, ručicu mjenjača aktivirao u prvi stepen
prenosa, točkove okrenuo ulijevo prema zemljanom brdu, i da je nakon izlaska
iz vozila i istovarivanja tereta na lokalnom putu došlo do pokretanja vozila,
koje je nakon toga ostvarilo kontakt sa oštećenim.  
U postupku je na nesumnjiv način utvrđeno da je optuženi kritičnom prilikom
izašao iz vozila, da je nakon izlaska iz vozila isto počelo da se kreće, što
je utvrđeno iz odbrane optuženog i iskaza svjedoka B.F., koji se nalazio u
društvu optuženog.  Nakon pokretanja vozilo je ostvarilo kontakt sa oštećenim
P.I., koji je nakon toga od zadobijenih povreda preminuo.  
Sud je iz nalaza i mišljenja vještaka saobraćajne struke M.Š., dopunskog
nalaza i mišljenja, pojašnjenja na glavnom pretresu utvrdio tok i dinamiku
predmetne saobraćajne nezgode. Iz osnovnog nalaza i mišljenja utvrđeno je da
je do saobraćajne nezgode došlo usled propusta u vožnji od strane optuženog
kao vozača teretnog motornog vozila marke »MAN«reg. Oznake BR ..., koji je
vozilo pod opterećenjem zaustavio na potezu puta koji ima podužni nagib, čija
je površina kolovoza bila prekrivena sitno granuliranim materijalima, da tom
prilikom nije preduzeo mjere prevencije: maksimalnog aktiviranja parking
kočnice i postavljanja podmetača ispod točkova vozila, usled čega je nakon
izlaska iz vozila došlo do samopokretanja istog iz zaustavne - statične
pozicije, a zatim i kretanja vozila prema lijevoj ivici kolovoza na kojoj se
nalazio pješak, pa je svojom bočnom lijevom stranom vozilo zahvatilo pješaka,
a zatim zadnjim lijevim točkovima prešlo preko njegovog tijela, prije konačnog
nasilnog zaustavljanja pri udaru prednje lijeve regije u kosinu zasjeka brda,
po lijevoj strani puta. Vještak je pojašnjavajući nalaz i mišljenje naveo da
optuženi nije preduzeo mjere prevencije: uključivanja transmisije vozila u
stepen prenosa u rikverc, te postavljanje klinastih podmetača ispod točkova
vozila, a odgovarajući stepen prenosa, s obzirom na date uslove i cilj njene
prevencije, podrazumijeva aktiviranje mjenjača u poziciju rikverc, jer samo ta
pozicija mjenjača obezbjeđuje da vozilo preko transmisije ne može krenuti
podužnim nagibom. U postupku je utvrđeno da je optuženi prije napuštanja
vozila ručicu mjenjača aktivirao u prvi stepen prenosa, da je točkove vozila
okrenuo ulijevo prema zemljanom brdu, pa je njegovo postupanje u suprotnosti
sa postupanjem koje je naveo vještak saobraćajne struke, a ne preduzimanjem
svih potrebnih mjera prevencije u konkretnoj situaciji, došlo je do
samopokretanja vozila, a kasnije i do kontakta vozila sa oštećenim P.I..  
Sud je u postupku cijenio nalaz i mišljenje vještaka mašinske struke B.J.. Sud
je prihvatio dio nalaza i mišljenja i izjašnjenja na glavnom pretresu u kome
se vještak izjašnjavao o karakteristikama predmetnog vozila, ispravnosti i
stanju vozila koje je zatekao na licu mjesta nakon nezgode, stepenu prenosa
mjenjača, da li je aktivirana ručna kočnica, koje su joj  karakteristike, i
kako su bili postavljeni točkovi. Sve van toga, ne predstavlja domen rada
vještaka mašinske struke, već vještaka saobraćajne struke, pa navedene djelove
nalaza i mišljenja i pojašnjenje kojima se vještak mašinske struke bavi tokom
i dinamikom saobraćajne nezgode sud nije prihvatio, a samim tim ni rezultat
uviđaja suda na licu mjesta koji je izvršen dana 16.02.2012. godine kojim je
sud provjeravao mišljenje vještaka o pitanjima koja su van njegovog domena
rada. Budući da se vještak mašinske struke bavio pitanjima koja ne spadaju u
njegovu nadležnost sud nije odredio novo vještačenje putem vještaka mašinske
struke, a iz istih razloga je odbio i predlog branioca optuženog da se pozovu
vještaci saobraćajne i mašinske struke radi usaglašavanja stavova po pitanju
stepena prenosa na vozilu tj. da li je odgovarajući stepen prenosa stavljanje
ručice mjenjača u položaj prve brzine ili u rikverc.  
Optuženi je postupao protivno 63. Zakona o bezbjednosti saobraćaja na
putevima, kojim je propisano da je vozač koji ostavlja vozilo na putu, prije
nego što napusti vozilo, dužan da preduzme potrebne radnje kojima se sprječava
da se vozilo samo pokrene sa mjesta na kome je ostavljeno, a naročito: 1) da
prekine rad motora, 2) da stavi ručicu mjenjača u odgovarajući stepen prenosa
i po potrebi aktivira parkirnu kočnicu, 3) ako je  vozilo ostavljeno na putu
sa uzdužnim nagibom – da okrene prednje točkove prema ivičnjaku trotoara ili
kolovoza ako se vozilo ostavlja na nizbrdici, odnosno da okrene prednje
točkove prema sredini kolovoza ako se vozilo ostavlja na uzbrdici, 4) da stavi
klinaste podmetače pod odgovarajuće točkove vozila ako je na putu sa uzdužnim
nagibom ostavljeno vozilo koje po propisima mora imati podmetače, 5) da
zaključa brave. Optuženi nije stavio ručicu mjenjača u odgovarajući stepen
prenosa, u ovom slučaju za kretanje vozila unazad i nije stavio klinaste
podmetače jer je vozilo ostavio na putu sa uzdužnim nagibom, a u pitanju je
vozilo koje vozilo koje po propisima mora imati podmetače. Prema čl. 3 st.2
tč. 5 Pravilnika o uslovima koje moraju da ispunjavaju vozila u saobraćaju na
putevima u pogledu dimenzija, ukupne mase, osovinskog opterećenja, zaštite
okoline, uređaja i opreme koji je objavljen u »Službenom listu CG«, br.
40/2010 od 22.7.2010. godine klinasti podmetači predstavljaju opremu u vozilu,
a prema čl. 93 st.1 Pravilnika propisano je da u motornim i priključnim
vozilima čija najveća dozvoljena masa prelazi 5 t moraju postojati dva
klinasta podmetača za točkove, na vidnom mjestu, tako da ih vozač po potrebi
može upotrijebiti. Najveća dozvoljena masa vozila predstavlja zbor mase
praznog vozila i dozvoljene nosivosti. Masa praznog predmetnog vozila iznosi
4.140 kg, a dozvoljena nosivost 3.350 kg, pa najveća dozvoljena masa vozila
iznosi 7.490 kg. Predmetno vozilo spada u grupu vozila koja moraju da imaju
klinaste podmetače kao dio opreme, pa je postojala obaveza optuženog da
posjeduje klinaste podmetače i da u konkretnoj situaciji s obzirom na
postojanje uzdužnog nagiba, i površinu kolovoza iste postavi i na taj način
spriječi samopokretanje vozila.  
Optuženi je bio svjestan da usled predstavljenog načina vožnje može ugroziti
bezbjednost saobraćaja, odnosno ostvariti zabranjenu posledicu, ali je olako
držao da će je moći spriječiti ili da o na neće nastupiti. Iz navedenog
proizilazi da je optuženi u izvršenju osnovnog krivičnog djela­ ugrožavanje
javnog saobraćaja iz čl. 339 st.3 u vezi st.1 Krivičnog zakonika postupao sa
oblikom vinosti koji se definiše kao svjesni nehat. Kao posledica izvršenja
osnovnog krivičnog djela nastupila je smrt oštećenog P.I., a optuženi je u
odnosu na nastalu težu posledicu postupao sa nehatom.  
Sud je precizirao optužnicu navodeći da je vozilo optuženog zadnjim lijevim
točkovima prešlo preko tijela oštećenog, jer u optužnici to nije navedeno.
Ocijenjeno je da se navedenim preciziranjem ne narušava identitet optužnice i
presude.  
        Odlučujući se za krivičnu sankciju sud je na strani optuženog cijenio sve olakšavajuće i otežavajuće okolnosti iz čl. 42 krivičnog zakonika. Od olakšavajućih okolnosti cijenjene su porodične prilike jer je otac troje djece, raniji život jer je neosuđivan, a posebno stav oštećene porodice čiji se ovlašćeni predstavnik nije pridružio krivičnom gonjenju. Otežavajućih okolnosti na strani optuženog nije bilo. Imajući u vidu kvalitet olakšavajućih okolnosti, koje su po ocjeni suda naročito olakšavajuće u svom zbiru, a u nedostatku otežavajućih okolnosti, ocijenjeno je da će se i sa kaznom zatvora ispod zakonskog minimuma postići svrha kažnjavanja, zbog čega je okrivljenom primjenom čl. 45 i 46 Krivičnog zakonika ublažena kazna. Sud je ocijenio da prema optuženom nije potrebno izricanje efektivne kazne zatvora, da će se izricanjem uslovne osude prema optuženom u potpunosti postići svrha izricanja uslovne osude i na taj način dovoljno uticati da u buduće ne čini krivična djela.

Odluka o troškovima zasniva se na odredbi čl. 229 st.1 ZKP-a. Dosuđeni iznos
se odnosi na plaćanje : nalaza vještaka saobraćajne struke M.Š. u ukupnom
iznosu od 363,00 € (nalaz i mišljenje u prethodnom postupku iznos od 165,00 €,
dopuna nalaza i mišljenja 198,00 €); vještaka medicinske struke D. Č. u iznosu
od 165,00 €, vještaka mašinske struke B.J. u iznosu od 115,50 €; vještaka
geometra D.Đ. u iznosu od 220,00 €. Troškovi za rad suda su određeni prema
trajanju, složenosti krivičnog postupka i imovinskim prilikama optuženog.  
Na osnovu izloženog odlučeno je kao u izreci presude.  
OSNOVNI SUD U BARU
Dana 02.10.2012. godine 
      Zapisničar
S U D I J A
  Milijana Minić
Goran Šćepanović 
PRAVNA POUKA : Protiv ove presude može se
 izjaviti žalba Višem sudu u Podgorici u roku od
15 dana od dana prijema pismenog otpravka,
 Preko ovog suda, u dva primjerka.  
DNA:    - 1 x Osnovno državno tužilaštvo B.
  - 1 x optuženi
  - 1 x branilac  Đ. J.
             - 1 x u spise  