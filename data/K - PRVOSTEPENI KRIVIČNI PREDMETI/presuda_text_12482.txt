K br. 80/12
U IME CRNE GORE
OSNOVNI SUD U BARU, kao prvostepeni krivični, sudija Goran Šćepanović, kao
sudija pojedinac, sa zapisničarom Milijanom Minić, u krivičnom predmetu
optuženog T. I., zbog krivičnog djela teško djelo protiv bezbjednosti javnog
saobraćaja iz čl.348 st.1 u vezi čl.339 st.1 Krivičnog zakonika, po optužnici
Osnovnog državnog tužilaštva u Baru Kt br. 510/10 od 10.02.2012. godine, nakon
održanog glavnog javnog pretresa u prisustvu zastupnika optužbe zamjenika kod
Osnovnog državnog tužilaštva u Baru T. V. M., u prisustvu optuženog i njegovog
branioca Đ. J., advokata iz B., dana 15.11.2012. godine donio je i javno
objavio
PRESUDU
Optuženi T. I., od oca M. i majke R., rođene V., rođen ... godine u B. stalno
nastanjen u S., S. P. bb, državljanin Crne Gore, diplomirani inžinjer
mašinstva, neoženjen, pismen, završio mašinski fakultet, srednjeg imovnog
stanja, neosuđivan;
Na osnovu čl. 373 tačka 2. Zakonika o krivičnom postupku
OSLOBAĐA SE OD OPTUŽBE
Da je:
Dana 07.09.2010. godine oko 01,40 časova, u ulici ... u S., Opština Bar,
upravljajući u saobraćaju putničkim vozilom marke »Fiat punto« reg.ozn. ...,
ne pridržavajući se saobraćajnih propisa, ugrozio saobraćaj i doveo u opasnost
život oštećenog pješaka E. Lj., na način što protivno odredbama čl.13 st. 1,
čl. 27 st. 2 i čl. 200 st. 1 Zakona o bezbjednosti saobraćaja na putevima
(SL.list RCG br.72/05) upravljajući vozilom iz pravca Sutomora u pravcu
Maljevika, ulicom ..., pod dejstvom alkohola od 0,67 promila apsolutnog
alkohola u krvi, nije obratio pažnju na pješaka oštećenog E. Lj., koji se
kretao sredinom kolovoza ulice i nije vozilo u kretanju držao što bliže desnoj
ivici kolovoza i na tolikoj udaljenosti od nje da s obzirom na brzinu kretanja
vozila i stanje i karakteristike puta ne ugrožava druge učesnike u saobraćaju,
te nije blagovremeno reagovao u pravcu zaustavljanja vozila u cilju
zaobilaženja pješaka, već je vozilom zahvatio prostor središnje podužne ose
puta kojom se kretao pješak, pa je prednjom stranom vozila ostvario fizički
kontakt sa pješakom u predjelu desne regije - donjih ekstremiteta, usled čega
je oštećeni dospio do glavnog vjetrobrana, nakon čega je odbačen na prostor
lijeve strane kolovoza smjera kretanja vozila, kojom prilikom je zadobio tešku
tjelesnu povredu i to: prelom desne ramenjače, otvoreni prelom kostiju desne
potkoljenice u gornjoj trećini, nagnječno - razdernu ranu u predjelu donje i
gornje usne dužine 1 cm, krvni podliv kože u predjelu lijeve obrve, promjera
1x1 cm, nagnječno razdernu ranu u predjelu ispod donje vilice dužine 4 cm,
oguljotinu kože u predjelu nosa dužine do 0,5 cm, i prelom zuba;
- čime bi učinio krivično djelo - teško djelo protiv bezbjednosti javnog
saobraćaja iz čl. 348 st.1 u vezi sa čl. 339 st.1 KZ.
Jer nije dokazano da je učinio djelo za koje je optužen.
Troškovi krivičnog postupka padaju na teret budžetskih sredstava suda.
O b r a z l o ž e n j e
Optužnicom Osnovnog državnog tužilaštva u Baru Kt br. 510/10 od 10.02.2012.
godine stavljeno je na teret optuženom izvršenje krivičnog djela bliže
opisanog u izreci presude.
Okrivljeni je u svojoj odbrani u prethodnom postupku naveo da se dana
07.09.2010. godine oko 01,30 časova kretao svojim vozilom marke „Fiat Punto”,
reg. oznaka ... iz pravca Sutomora u pravcu plaže Maljevik ulicom ... U vozilu
je bio sam. To veče je konzumirao alkohol, negdje oko tri flaše piva od pola
litre. Koliko se može sjetiti nije se kretao neprilagođenom brzinom, čini mu
se da je bilo oko 40 km/h. Te noći uslovi za vožnju su bili dobri. Na
kritičnom mjestu primijetio je pješaka kako prelazi dijagonalno ulicu prema
njegovom vozilu sa njegove desne na lijevu stranu. Ističe da je bio dovoljno
udaljen od njega, te je usporio. Kada je već prešao cijelu njegovu kolovoznu
traku, mislio je da će on da nastavi sa prelaskom na drugu stranu ulice i imao
je namjeru da ga mimoiđe. Međutim, pješak se u tom momentu zateturao na svoju
lijevu stranu u pravcu kretanja njegovog vozila i on je instiktivno pokušao da
ga zaobiđe skrećući udesno, ali kako se on nalazio neposredno ispred njegovog
vozila kontakt sa njim nije mogao izbjeći. Udario ga je prednjim lijevim
blatobranom vozila i pješak je odbačen na lijevu kolovoznu traku. Nastavio je
kretanje još nekih par metara dok nije zaustavio vozilo. Čim je zaustavio
vozilo istrčao je do povrijeđenog pješaka. On je ležao po strani, bio je
svjestan i brada mu je bila krvava, djelovao mu je da je u jako pripitom
stanju. Pokušao je da mu pruži pomoć, a kako je ubrzo prošlo jedno vozilo,
zaustavio ga je i zamolio momke u njemu da pozovu hitnu pomoć i policiju. Žao
mu je zbog svega što se desilo. Sjutradan i narednih dana se interesovao za
zdravlje povrijeđenog pješaka, a posjećivao ga je i cijelo vrijeme, nekih
mjesec dana, dok je bio u bolnici.
Na glavnom pretresu je naveo da se saobraćajna nezgoda dogodila na pravom
dijelu puta. Oštećenog je primijetio kada je bio udaljen od njega nekih 50 m i
on je započeo prelazak kolovoza od desne prema lijevoj strani, ne pod pravim
uglom već dijagonalno prema njemu. On je u tom trenutku skinuo nogu sa gasa i
očekivao je da će oštećeni nastaviti pravolinijsko kretanje i da u tom
trenutku neće biti nikakvih smetnji da prođe pored njega i sve se to dešavalo
do trenutka dok on nije prošao dio kolovoza koji je namijenjen za kretanje
vozila u njegovom smjeru i središnju liniju koja je tu veoma teško vidljiva
posebno u noćnim uslovima. Kada je bio blizu oštećenog mogao je da prođe bez
problema ali u jednom trenutku on se zateturao i iz položaja u kojem se do
tada nalazio u kojem je lijevim dijelom tijela bio okrenut prema njemu on je
usled tog teturanja sada njemu bio desnim dijelom tijela okrenut i s obzirom
da je usled tog teturanja počeo da se kreće prema desnoj ivici kolovoza
gledano u pravcu njegovog smjera kretanja bilo je izvjesno da će ostvariti
kontakt sa njim, instiktivno je reagovao na način što je volan okrenuo u
desno, ali i pored toga nije uspio da izbjegne kontakt i prednjim lijevim
blatobranom ostvario je kontakt donjim dijelovima tijela oštećenog, a nakon
toga i stubom lijevih vrata i nakon toga oštećeni je odbačen na kolovoz. Želi
da precizira i to da kada se zatvore prednja vrata njegovog vozila ista
prekrivaju stub tako da su na vozilu postojala oštećenja pored prednjeg
lijevog blatobrana i vrata u dijelu lijevog stuba. Zbog položaja tijela
oštećenog koji je zbog teturanja desnu ruku ispružio i držao u nekom položaju
koji je paralelno sa asfaltom, on je sa tim stubom ostvario kontakt sa
njegovom desnom nadlakticom nakon toga on je laktom udario u šoferšajbnu koju
je oštetio, a ovom prilikom je oštećen i retrovizor na vozilu koji je siguran
je ostvario kontakt sa slabinskim dijelom tijela oštećenog kao što je izjavio
došlo je do odbačaja pješaka tako da on njega ni u jednom trenutku nije nosio
na poklopcu motora. Kada je u pitanju poklopac motora nije bilo nikakvih
oštećenja na tom dijelu vozila. Njemu prije ostvarenog kontakta ništa nije
ukazivalo da se oštećeni nalazio u nekom čudnom stanju budući da je samo vidio
da se on kreće pravolinijski, ubrzano sa spuštenom glavom, ali kao što je
rekao kretanje je bilo pravolinijsko i nije primijetio nikakvo teturanje
odnosno nesigurno kretanje po kolovozu. On je, kada je prišao oštećenom vidio
da on leži na leđima, poprečno postavljeno , nogama okrenut prema desnoj ivici
kolovoza, a glavom prema lijevoj, iz pravca njegovog kretanja i glava mu je
bila na mjestu gdje se nalazi trag krvi na skici lica mjesta i ono što mu je
bilo čudno jeste da je oštećeni bio miran i da se nije žalio na povrede iz kog
razloga je zaključio da se nalazi u alkoholisanom stanju. On je u prethodnom
postupku naveo da je oštećeni bio krvav u predjelu brade, a vidio je da ima
povrede u predjelu usne duplje i jednu malu povredu iznad desne obrve, ali iz
te povrede oštećeni nije mogao imati nikakvo krvarenje. Prije ostvarenog
kontakta nije stigao da aktivira kočnicu.
Sud je u dokaznom postupku saslušao svjedoka oštećenog E. Lj. pročitani su :
zapisnik UP PJ Bar br.24-02-20/10-6984 od 7.09.2010. godine sa skicom lica
mjesta, izvještaj ljekara specijaliste opšte bolnice u Baru br. protokola 6349
od 7.09.2010. godine na ime E. Lj., izvještaj KC CG A br.1392 od 8.09.2010.
godine o prisustvu alkohola u krvi na ime optuženog, izvještaj KC CG A br.1393
od 8.10.2010. godine o prisustvu alkohola u krvi na ime oštećenog, nalaz i
mišljenje sudskog vještaka saobraćajne struke ing. M. Š. od oktobra 2010.
godine, dopis agencije za identifikaciona dokumenta, evidenciju i razmjenu
podataka regionalnog centra Sarajevo br. 15-06-07-8-2999/2011 od 05.09.2011.
godine, nalaz i mišljenje sudskog vještaka med. struke K. N. od 31.12.2010.
godine, izvod iz kaznene evidencije na ime optuženog UP PJ Bar
br.24-03/3-245/10-7893/2 od 29.10.2010. godine, saslušan je sudski vještak M.
Š. na glavnom pretresu održanom dana 13.06.2012. godine, pročitani su zapisnik
o rekonstrukciji saobraćajne nezgode od 2.10.2012. godine, dopunski nalaz i
mišljenje sudskog vještaka saobraćajne struke M. Š. od oktobra 2012. godine i
saslušan je stalni sudski vještak saobraćajne struke ing. M. Š. na pretresu
dana 13.11.2012. godine.
Svjedok oštećeni E. LJ. je izjavio da se ne sjeća nikakvih detalja vezano za
ovaj događaj. Ono čega se sjeća jeste da se nalazio u prilično alkoholisanom
stanju i ništa više od toga. Ne pridružuje se krivičnom gonjenju i ne
postavlja imovinsko pravni zahtjev.
Iz zapisnika UP PJ Bar br.24-02-20/10-6984 od 7.09.2010. godine sa skicom lica
mjesta je utvrđeno vrijeme i mjesto saobraćajne nezgode, vozilo i učesnici u
saobraćajnoj nezgodi, opis lica mjesta, povrijeđena lica i oštećenja na
vozilu.
Iz izvještaja ljekara specijaliste Opšte bolnice u Baru br. protokola 6349 od
7.09.2010. godine na ime E. Lj. je utvrđeno koje povrede je zadobio oštećeni.
Iz izvještaja KC CG A br.1392 od 8.09.2010. godine o prisustvu alkohola u krvi
na ime optuženog je utvrđeno da se nalazio u pripitom stanju, sa
koncentracijom apsolutnog alkohola u krvi u iznosu od 0,67 ‰ ili 14,545
milimola u litru.
Iz izvještaja KC CG A br.1393 od 8.10.2010. godine o prisustvu alkohola u krvi
na ime oštećenog je utvrđeno da se nalazio u pijanom stanju, sa koncentracijom
apsolutnog alkohola u krvi u iznosu od 2,13 ‰ ili 46,242 milimola u litru.
Vještak saobraćajne struke ing. M. Š. je u nalazu i mišljenju od oktobra 2010.
godine naveo da je fizički kontakt između putničkog motornog vozila marke
“Fiat –Punto” reg. oznake ... i pješaka ostvaren na prostoru desne kolovozne
trake, smjera kretanja vozila, a na oko 15 metara prije pronađenih tragova
krvi. Vozilo je svojom frontalnom lijevom regijom, naletjelo otpozadi na
pješaka, nakon čega je pješak dospio do glavnog vjetrobrana, a zatim bio nošen
i odbačen vozilom do 15 metara, da bi sa vozila “sletio” i pao na lijevu
stranu kolovoza. Imajući u vidu prostorni položaj vozila, nakon fizičkog
kontakta i tragova krvi, proizilazi da se vozilo kretalo bliže središnjoj
podužnoj osi puta. Imajući u vidu gabaritnu širinu vozila i fizička oštećenja
rezultira da se vozilo kretalo na distanci oko 2 metra od desne ivice kolovoza
u smjeru kretanja i da vozač nije održavao bezbjedni smjer kretanja vozila
desnom stranom puta u smjeru kretanja. Putničko motorno vozilo marke “Fiat -
Punto” reg. oznake ..., voženo je brzinom ne manjom od 40 km/h, odnosno u
dijapazonu 40 - 45 km/h u trenutku fizičkog kontakta vozila i pješaka. Pješak
starosne dobi 52. godine. Kretao se normalnim hodom što odgovara brzini
kretanja ove kategorije pješaka 5 km/h ili 1,38 ms/ec. Vozač putničkog vozila
marke “Fiat - Punto” reg. oznake ... mogao je uočiti pješaka na prostornoj
distanci ne manjoj od 30 metara, pa je isti mogao zaustaviti vozilo pri svakoj
brzini kretanja do 50 km/h, a pješaka je mogao zaobići da je reagovao na
prostornoj distanci 12 metara. Da se vozač pravilno kretao desnom stranom
kolovoza 0,25 metara od desne ivice puta smjera kretanja vozila, ne bi došlo
do fizičkog kontakta vozila i pješaka, i pored toga što se pješak kretao
sredinom kolovoza. Duž lijeve i desne strane kolovoza puta postoje trotoari,
pa je pješak morao koristiti ove trotoare tokom kretanja kritičnim potezom
ulice. Do ove nezgode je došlo usled propusta u vožnji od strane vozača
putničkog motornog vozila marke “Fiat - Punto” reg. oznake ... i usled
propusta u kretanju pješaka. Vozač putničkog motornog vozila marke “Fiat -
Punto” reg. oznake ... nije obratio adekvatnu pažnju prema pješaku, koji se
kretao sredinom kolovoza ulice, a nije održavao bezbjedni smjer kretanja
vozila desnom stranom kolovoza u smjeru kretanja vozila, na bezbjednoj
distanci od desne ivice puta u smjeru kretanja , te isti nije blagovremeno
reagovao u pravcu zaustavljanja vozila ili u cilju zaobilaženja pješaka, već
je vozilom zahvatio prostor do središnje podužne ose puta, kojim se kretao
pješak, pa je prednjim lijevim krajem vozila naletio od pozadi na pješaka u
predjelu desne regije - donjih ekstremiteta nakon čega je pješak dospio do
glavnog vjetrobrana, pa je bio nošen i odbačen vozilom na prostor lijeve
strane kolovoza, smjera kretanja vozila, kojom prilikom je isti zadobio tešku
tjelesnu povredu. Pješak se kretao sredinom kolovoza ulice, pa se na ovaj
način izložio maksimalnom riziku odvijanja saobraćaja i našao se prostoru
kolovoza kretanja putničkog vozila marke “Fiat - Putno” reg. oznake ..., što
je dovelo do nalijetanja prednjeg kraja vozila na pješaka na desnoj kolovoznoj
traci, bliže središnjoj podužnoj osi puta. Duž desne i lijeve strane kolovoza
puta, gledano u smjeru kretanja pješaka i vozila, postoje trotoari za kretanje
pješaka kojim prostorom se pješak morao kretati. Da se pješak kretao
trotoarom, ne bi došlo do ove nezgode.
Iz dopisa agencije za identifikaciona dokumenta, evidenciju i razmjenu
podataka regionalnog centra Sarajevo br. 15-06-07-8-2999 /2011 od 05.09.2011.
godine je utvrđeno da E. Lj., od oca J., jmbg ... živi na adresi B. bb, K.,
O..
Iz nalaza i mišljenja sudskog vještaka med. struke K. N. od 31.12.2010. godine
je utvrđeno E. Lj. je u saobraćajnoj nezgodi koja se dogodila dana 7.09.2010.
godine u ulici ... u Sutomoru zadobio sljedeće tjelesne povrede: prelom desne
ramenjače, otvoreni prelom kostiju desne potkoljenice (desne goljenjače i
desne lišnjače) u gornjoj trećini, nagnječno-razderna rana u predjelu gornje
usne dužine 1 cm, nagnječno-razderna rana u predjelu donje usne dužine 1 cm,
krvni podliv kože u predjelu lijeve obrve promjera 1 x 1 cm, nagnječno-
razderna rana u predjelu ispod donje vilice dužine 4 cm, oguljotine kože u
predjelu nosa dužine do 0,5 cm, prelomi zuba. Navedene povrede predstavljaju u
vrijeme nanošenja, skupno procijenjeno, tešku tjelesnu povredu. Prelom desne
ramenjače i otvoreni prelom kostiju desne potkoljenice (desne goljenjače i
desne lišnjače) u gornjoj trećini predstavljaju u vrijeme nanošenja, same za
sebe, pojedinačno procijenjeni tešku tjelesnu povredu. Nagnječno-razderna rana
u predjelu gornje usne, nagnječno-razderna rana u predjelu donje usne, krvni
podliv kože u predjelu lijeve obrve, nagnječno-razderna rana u predjelu ispod
donje vilice i oguljotine kože u predjelu nosa predstavljaju u vrijeme
nanošenja, same za sebe, pojedinačno procijenjene, laku tjelesnu povredu. Što
se tiče povrede u vidu preloma zuba, neophodno je da Sud pribavi i
sudskomedicinskom vještaku dostavi eventualnu medicinsku dokumentaciju,
sačinjenu od strane stomatologa i slično, kako bi se tačno utvrdilo koji su
sve zubi, u kom broju i na koji način, prelomljeni, a u cilju dobijanja
medicinskih činjenica relevantnih i neophodnih za kvalifikaciju te povrede
zuba. E. Lj. se u vrijeme odigravanja predmetne saobraćajne nezgode nalazio u
nekom od uspravnih položaja, okrenut desnom bočnom stranom svoga tijela prema
nailazećem predmetnom putničkim motornom vozilu. Otvoreni prelom kostiju desne
potkoljenice (desne goljenjače i desne lišnjače) u gornjoj trećini nastao je
uslijed direktnog tzv. primarnog kontakta predmetnog putničkog motornog vozila
i E. Lj.. Prelom desne ramenjače, nagnječno-razderna rana u predjelu gornje
usne, nagnječno-razderna rana u predjelu donje usne, prelomi zuba, nagnječno-
razderna rana u predjelu ispod donje vilice oguljotine kože u predjelu nosa
nastali su uslijed tzv. sekundarnog kontakta nakon primarnog i uslijed tzv.
sekundarnog kontakta E. Lj. sa predmetnim putničkim motornim vozilom, tj.
uslijed kontakta sa istim a nakon »nabacivanja« E. Lj. na predmetno putničko
motorno vozilo, dok je krvni podliv kože u predjelu lijeve obrve nastao
najvjerovatnije uslijed pada imenovanog, a nakon njegovog odbacivanja sa
predmetnog putničkog motornog vozila i njegovog kontakta sa podlogom.
Iz izvoda iz kaznene evidencije na ime optuženog UP PJ Bar
br.24-03/3-245/10-7893/2 od 29.10.2010. godine je utvrđeno da nije osuđivan.
Sudski vještak saobraćajne struke ing. M. Š. je na glavnom pretresu održanom
dana 13.06.2012. godine naveo da se radi o dosta složenoj saobraćajnoj nezgodi
i da bi poželjno bilo da se obavi rekonstrukcija ove nezgode.
Iz zapisnika o rekonstrukciji saobraćajne nezgode od 2.10.2012. godine je
utvrđeno da je rekonstrukcija obavljena na licu mjesta, u Sutomoru, u ul.. .,
ispred stambene zgrade koju je gradio “P.” - prva zgrada iz pravca ul....
prema Maljeviku, uz prisustvo sudije, optuženog, njegovog branioca, zastupnika
optužbe, krim. tehničara, dva službenika UP PJ Bar i vještaka saobraćajne
struke M. Š.. Na osnovu stanja u spisima predmeta identifikovano je lice
mjesta. Lice mjesta se nije promijenilo, a konstatuje se da se iza lijeve
ivice kolovoza nalazi trotoar prekriven šljunkom, a iza desne ivice nalazi se
zelena površina i popločani trotoar. Nakon što je vozilo postavljeno na mjestu
na kom se nalazilo prilikom vršenja uviđaja konstatuje se da se između desnih
točkova i desne ivice kolovoza nalazi betonski dio koji služi za lakše
priključenje vozila sa kolovoza preko zelene površine i trotoara u dvorište
stambenog objekta. Širina puta je 7,10 m. Osim tragova 8 iz skice lica mjesta
konstatuje se da je udaljenost zadnjeg lijevog točka i traga krvi 4,35 m.
Sudski vještak saobraćajne struke M. Š. je u nalazu i mišljenju od oktobra
2012. godine naveo da ostaje pri datom nalazu i mišljenju i izvedenom
zaključku o uzroku ove nezgode, koji je dao u prethodnom postupku oktobra
2010. godine, odnosno da je do nezgode došlo usled propusta u kretanju pješaka
i usled propusta u vožnji od strane vozača putničkog vozila marke “Fiat -
Punto” reg. oznake . . .. Pješak se kretao sredinom kolovoza i izložio
maksimalnom riziku odvijanja saobraćaja iako je duž desne i lijeve strane
kolovoza puta postojao trotoar kojim se morao kretati pješak, što znači da
ovaj propust pješaka stoji u primarno uzročnoj vezi sa nastalom nezgodom.
Vozač putničkog motornog vozila marke “Fiat - Punto” reg. oznake ..., nije
obratio adekvatnu pažnju prema pješaku, koji se kretao sredinom kolovoza ulice
i nije odražavao bezbjedni smjer kretanja vozila desnom stranom kolovoza u
smjeru kretanja, a isti nije blagovremeno reagovao u pravcu zaustavljanja
vozila ili zaobilaženja pješaka, već je vozilom zahvatio prostor do sredine
podužne ose puta, kojom se kretao pješak, usled čega je prednjim lijevim
krajem vozila naletio na pješaka u predjelu desne regije tijela, nakon čega je
pješak dospio do glavnog vjetrobrana, a zatim bio odbačen vozilom na prostoru
lijeve strane kolovoza, smjera kretanja vozila, kojom prilikom je pješak
zadobio tešku tjelesnu povredu. Ukoliko prihvati iskaz vozača putničkog
motornog vozila marke “Fiat - Punto” reg. oznake ... da je pješak stupio na
kolovoz ulice ..., kojom se ulicom kretao sa vozilom od desne prema lijevoj
ivici puta, smjera kretanja vozila i to dijagonalnom putanjom u odnosu na
podužnu osu puta, onda pri ovoj alternativi proizilazi da je pješak pokušao
preći kolovoz van zone obilježenog pješačkog prelaza nesmotreno u odsustvu
adekvatne pažnje i da nije ustupio prvenstvo prolaza kritičnim potezom puta
vozaču putničkog vozila marke “Fiat - Punto” reg. oznake ..., već se našao
ispred vozila, što je dovelo do fizičkog kontakta prednjeg više bočnog lijevog
kraja vozila i pješaka na prostoru desne strane kolovoza u zoni središnjeg
pojasa puta, nakon čega je došlo do odbačaja i pada pješaka, koji je ovom
prilikom zadobio teške tjelesne povrede. Vozač putničkog vozila marke “Fiat -
Punto” reg. oznake ... nije obratio adekvatnu pažnju prema pješaku, koji je
prelazio kolovoz od desne prema lijevoj ivici puta, smjera kretanja vozila, te
nije blagovremeno reagovao kada je mogao da predvidi potencijalnu opasnost,
koja je rezultirala iz načina i smjera kretanja pješaka usled čega je zahvatio
prostor kolovoza na kojem se nalazio pješak, što je dovelo do fizičkog
kontakta prednjeg više bočnog lijevog kraja vozila i tijela pješaka na
prostoru desne kolovozne trake smjera kretanja vozila, nakon čega je došlo do
odbačaja i pada pješaka na površinu kolovoza, koji ovom prilikom zadobio tešku
tjelesnu povredu. Na kraju ističe da je vozač putničkog vozila marke “Fiat -
Punto” reg. oznake ..., imao potrebnu vremensku i prostornu distancu da
predvidi potencijalnu opasnost, koja je rezultirala iz načina i smjera
kretanja pješaka i zaustavi vozilo ,a time i izbjegne nezgodu, bez obzira da
li se pješak kretao sredinom kolovoza kako je to on istakao prilikom uviđaja
ove saobraćajne nezgode, ili da je pokušao preći kolovoz od desne prema
lijevoj ivici puta, smjera kretanja vozila kako je to prikazao na licu mjesta
prilikom rekonstrukcije nezgode.
Sudski vještak saobraćajne struke ing. M. Š. je na glavnom pretresu dana
13.11.2012. godine je naveo da propusti u kretanju pješaka predstavljaju
osnovni uzrok nezgode, a time i doprinosu pješaka samom uzroku i nastalim
posljedicama. Posebno ako se ima u vidu konstatacija iz zapisnika o uviđaju da
se pješak kretao sredinom puta, odnosno kolovoza, i ako duž lijeve i desne
strane puta postoje podobne površine za kretanje pješaka - trotoari, što znači
da se pješak izložio maksimalnom riziku za sopstvenu bezbjednost. Što se tiče
vozača putničkog vozila prema svim podacima, a posebno imajući u vidu dubinu
vidnog polja na kritičnom potezu puta, bez obzira na način kretanja pješaka,
vozač je imao mogućnosti da uoči pješaka pa stoga imao je i uslova da izbjegne
nezgodu. Istina način kretanja pješaka djelovao je u izvjesnom smislu kao
faktor iznenađenja na vozača putničkog vozila pa stoga se radi o propustu
vozača marginalnog značaja.
Optužnicom Osnovnog državnog tužilaštva u Baru Kt br. 510/10 od 10.02.2012.
godine je predloženo da se u dokaznom postupku pročita nalaz i mišljenje
vještaka mašinske struke B. J. od 25.01.2012.g. Uvidom u spise predmeta
utvrđeno je da u prethodnom postupku nije donijeta naredba za vršenje
vještačenja po vještaku mašinske struke, navedeni nalaz i mišljenje se ne
nalazi u spisima predmeta, a zastupnik optužbe je naveo da ne posjeduje takav
dokaz iz kojih razloga je sud donio rješenje da se neće pročitati nalaz i
mišljenje vještaka mašinske struke B. J. od 25.01.2012. godine.
Ocjenom izvedenih dokaza nije dokazano da je optuženi izvršio krivično djelo
koje mu se stavlja na teret.
Optuženom je stavljeno na teret da je, ne pridržavajući se saobraćajnih
propisa, ugrozio saobraćaj i doveo u opasnost život oštećenog pješaka, na
način što, protivno odredbama čl.13 st.l, čl.27 st.2 i čl.200 st.l Zakona o
bezbjednosti saobraćaja na putevima (SL.list RCG br.72/05), pod dejstvom
alkohola, nije obratio pažnju na pješaka oštećenog E. Lj. koji se kretao
sredinom kolovoza i nije vozilo u kretanju držao što bliže desnoj ivici
kolovoza i na tolikoj udaljenosti od nje da s obzirom na brzinu kretanja
vozila i stanje i karakteristike puta ne ugrožava druge učesnike u saobraćaju,
te nije blagovremeno reagovao u pravcu zaustavljanja vozila u cilju
zaobilaženja pješaka, pri čemu je prednjom stranom vozila udario oštećenog,
koji je dospio do glavnog vjetrobrana, a nakon toga pao na kolovoz i zadobio
tešku tjelesnu povredu.
Optuženi je u svojoj odbrani naveo da je primijetio pješaka kako prelazi
dijagonalno ulicu prema njegovom vozilu sa njegove desne na lijevu stranu, da
je on usporio kretanje i kada je već prešao cijelu njegovu kolovoznu traku,
zateturao se na svoju lijevu stranu u pravcu kretanja njegovog vozila i on je
instiktivno pokušao da ga zaobiđe skrećući udesno, ali kako se on nalazio
neposredno ispred njegovog vozila kontakt sa njim nije mogao izbjeći. Sud je
prihvatio odbranu optuženog jer je istu cijenio kao istinitu, logičnu, jasnu i
konačno saglasnu sa ostalim dokazima provedenim na glavnom pretresu. Vještak
saobraćajne struke je u svom osnovnom i dopunskom nalazu, datom nakon
obavljene rekonstrukcije, naveo da je do saobraćajne nezgode došlo usled
propusta u kretanju pješaka i usled propusta u vožnji od strane vozača
putničkog vozila marke “Fiat - Punto” reg. oznake ..., dok je na glavnom
pretresu pojasnio da propusti u kretanju pješaka predstavljaju osnovni uzrok
nezgode, koji je u primarno uzročnoj vezi sa nastalom nezgodom. Propust
optuženog je u tome što nije obratio adekvatnu pažnju prema pješaku i nije
blagovremeno reagovao u pravcu zaustavljanja vozila ili zaobilaženja pješaka.
Vještak je propust pješaka označio i kao faktor iznenađenja za optuženog, i da
je propust optuženog marginalnog značaja za nastanak nezgode.
Optuženi se vozilom kretao po pravom dijelu puta i mogao je da vidi oštećenog
koji je kao pješak započeo kretanje po kolovozu i prije stupanja na kolovoz.
Način i smjer kretanja oštećenog pješaka sud je utvrdio iz odbrane optuženog,
jer se oštećeni zbog stanja alkoholisanosti nije mogao sjetiti detalja
saobraćajne nezgode. Oštećeni pješak se po kolovozu kretao nepropisno,
dijagonalno u pravcu nailazećeg vozila. Vještak saobraćajne struke je u dopuni
nalaza i mišljenja naveo da je optuženi imao potrebnu vremensku i prostornu
distancu da predvidi potencijalnu opasnost, koja je rezultirala iz načina i
smjera kretanja pješaka i zaustavi vozilo, a time i izbjegne nezgodu. Navedeni
dio mišljenja sud nije prihvatio, jer je vještak prilikom davanja navedenog
dijela mišljenja zašao u zonu ocjene dokaza koja je u nadležnosti suda. Po
ocjeni suda da je optuženi ostvario kontakt sa pješakom na način što bi
vozilom ostvario kontakt sa lijevom stranom tijela oštećenog pješaka, tada bi
ovakav stav vještaka bez obzira na ostale evidentne propuste pješaka bio
osnovan. Međutim, optuženi je svojim vozilom ostvario kontakt sa oštećenim
pješakom, a prema nalazu i mišljenju vještaka medicinske struke oštećeni se u
vrijeme odigravanja saobraćajne nezgode nalazio u nekom od uspravnih položaja,
okrenut desnom bočnom stranom svoga tijela prema nailazećem predmetnom
putničkim motornom vozilu. Navedeno mišljenje potvrđuje odbranu optuženog da
se kada je oštećeni prešao cijelu njegovu kolovoznu traku, zateturao na svoju
lijevu stranu u pravcu kretanja njegovog vozila, jer da nije vozilo ne bi
ostvarilo kontakt sa desnim stranom tijela oštećenog. Optuženi s obzirom na
rane jutarnje sate, smanjenu vidljivost nije mogao da zna ni da vidi u kakvom
se stanju nalazio oštećeni i teorijski posmatrano optuženi je imao i vremensko
prostorne uslove da zaustavi vozilo, ali po ocjeni suda prelazak dijela
kolovoza i nakon toga vraćanje na traku koju je već prešao ne predstavljaju
ponašanje oštećenog koje je optuženi mogao da predvidi, kao uobičajeno
kretanje pješaka, i kretanje pješaka predstavljalo je za optuženog faktor
iznenađenja.
Nesporno je da optuženi upravljao vozilom pod uticajem alkohola, Međutim, da
bi neko lice bilo odgovorno za izvršenje krivičnog djela, ono svojim
ponašanjem mora ostvariti uzrok saobraćajne nezgode. U postupku je utvrđeno da
saobraćajna nezgoda nije nastala kao posledica neobraćanja pažnje na
oštećenog, jer je utvrđeno da je kretanje pješaka djelovalo kao faktor
iznenađenja na optuženog, pa nije imao mogućnosti da izbjegne saobraćajnu
nezgodu.
Na svaku posledicu u krivično pravnom smislu djeluje uvijek više uslova. Među
tim uslovima uvijek se izdvaja onaj uslov koji je takvog uzročnog, odnosno
kauzalnog značaja za nastanak posledice, da se smatra uzrokom u
krivičnopravnom smislu. Kauzalni se smatra onaj uslov bez čijeg postojanja ne
bi došlo do nastupanja posledice. Kako je u postupku utvrđeno da je postupak
oštećenog pješaka u primarno uzročnoj vezi sa nastalom nezgodom i da je kako
je naveo vještak saobraćajne struke propust optuženog marginalnog značaja za
nastanak nezgode, utvrđeno je da optuženi nije učinio krivično djelo iz kojih
razloga je sud optuženog oslobodio od optužbe.
Odluka o troškovima krivičnog postupka zasniva se na odredbi čl. 230. st.1
ZKP, zbog čega troškovi krivičnog postupka padaju na teret budžetskih
sredstava suda.
Na osnovu izloženog odlučeno je kao u izreci presude
OSNOVNI SUD U BARU
Dana 15.11.2012. godine
Zapisničar S U D I J A
Milijana Minić Goran Šćepanović
PRAVNA POUKA: Protiv ove presude može se
izjaviti žalba Višem sudu u Podgorici u roku od
15 dana od dana prijema pismenog otpravka.
Žalba se predaje ovom sudu u dva primjerka.
DN-a: -1 x spisi
- 1 x ODT Bar
- 1 x optuženi
- 1 x branilac Đ. J., advokat iz B.
- oštećeni E. Lj.