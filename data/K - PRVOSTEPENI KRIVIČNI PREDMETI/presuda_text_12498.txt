OSNOVNI SUD U ROŽAJAMA
K.br. 180/12
U IME CRNE GORE
Sudija Osnovnog suda u Rožajama Milosav Zekić, uz učešće zapisničara Aide
Luboder , rješavajući po optužnom predlogu Osnovnog državnog tužilaštva iz
Rožaja Kt.br.210/12 od 06.11.2012 .g. podnijet protiv okrivljenih S.R. zbog
krivičnog djela laka tjelesna povreda iz čl. 152. st. 2. u vezi st. 1.
Krivičnog zakonika i S. C.iz Rožaja, zbog krivičnog djela ugrožavanje opasnim
oruđem pri tuči i svađi iz čl. 154. Krivičnog zakonika nakon održanog glavnog
i javnog pretresa u prisustvu Zamjenika Osnovnog državnog tužioca Aldina
Kalača, oštećenih E.M. i i S. M. i okrivljenih, dana 05.12.2012. donio je i
javno objavio
P R E S U D U
Okrivljeni S. R. , JMB . od oca S. i majke S. , rodj. R.rodjen 12.08.1993.g. u
Rožajama, živi u naselje Hurije, drž. CG, razumije crnogorski jezik, njegov
jezik je crnogorski, pismen, završio osnovnu školu, nezaposlen, neoženjen,
siromašnog imovnog stanja, neosudjivan.
Okrivljeni S. C., JMB . od oca H. i majke S.rodj. K.rodjen 30.01.1993.g. u
Rožajama, živi u naselje Hurije, drž. CG, razumije crnogorski jezik, njegov
jezik je bosanski, pismen, završio SSS, nezaposlen, neoženjen, siromašnog
imovnog stanja, neosudjivan.
K R I V I S U
Što su:
S. R.dana 19.10.2012.godine, oko 11,00 h, ispred lokala “Kod Džema” u
Rožajama, lako tjelesno povrijedio E. M., na način što ga je nožem – sredstvom
podobnim dja tijelo teško povrijedi ili zdravlje teško naruši, prvo udario u
predjelu stomaka, a zatim i u predjelu desne ruke nanoseći mu lake tjelesne
povrede u vidu ubodne rane na desnoj podlaktici vel. 1 x 1 cm i ogrebotine u
predjelu stomaka - desne preponske regije duž. 15 cm.
- čime je izvršio krivično djelo laka tjelesna povreda iz čl. 152. st. 2. u
vezi st.1. Krivičnog zakonika.
S. C.dana 19.10.2012.godine, oko 11,00 h, na terasi lokala “Kod Džema” u
Rožajama, pri tuči sa S. M.mašio se metalne stolice – sredstva podobnog da
tijelo teško povrijedi ili zdravlje teško naruši, na način što je istu uzeo u
ruke, a zatim istom gađao u pravcu oštećenog ali ga nije pogodio,
- čime je izvršio krivično djelo ugrožavanje opasnim oruđem pri tuči i svađi
iz čl. 154. Krivičnog zakonika
pa im sud , primjenom pomenutih zakonskih propisa čl. 4,13, 15, 32, 36, 42,
52, 53, 54, Krivičnog zakonika i čl. 374. Zakonika o krivičnom postupku izriče
USLOVNU OSUDU
Kojom im utvrđuje kazne zatvora i to: okrivljenom S. R. u trajanju od 3 (tri)
mjeseca, a okrivljenom S. C.u trajanju od 2 (dva) mjeseca, i istovremeno
određuje da se kazne neće izvršiti ukoliko osuđeni u roku od jedne godine ne
izvrše novo krivično djelo.
Da solidarno plate ovome sudu na ime troškova krivičnog postupka iznos od
60,50 eura.
Da plate ovome sudu na ime paušala iznos od po 30,00 eura, sve u roku od 15
dana po pravosnažnosti ove presude.
Odštetnog zahtjeva nije bilo.
O b r a z l o ž e nj e
Osnovno državno tužilaštvo iz Rožaja, podnijelo je ovome sudu optužni predlog
Kt.br.210/12 od 06.11.2012 .g., protiv okrivljenih S. R. zbog krivičnog djela
laka tjelesna povreda iz čl. 152. st. 2. u vezi st. 1. Krivičnog zakonika (KZ)
i S. C.iz Rožaja, zbog krivičnog djela ugrožavanje opasnim oruđem pri tuči i
svađi iz čl. 154. KZ.
Na glavnom pretresu Zamjenik ODT Aldin Kalač je precizirao činjenični opis
djela kao u dispozitivu ove presude, te je predložio da sud okrivljene osudi
na novčane kazne i to: okrivljenog Sedata Ramovića u iznosu od 1.200,00 eura,
a okrivljenog S. C.u iznosu od 400,00 eura.
Oštećeni E. M.i S.M. su u završnoj riječi istakli da se nepridružuju krivičnom
gonjenju ODT-a u odnosu na okrivljene, jer su se sa istim izmirili i sada su u
dobrim odnosima, niti postavljaju odštetni zahtjev.
Okrivljeni S. R. u svojoj odbrani je istakao, da je dana 19.10.2012.g. sa S.
C., H. P. i B. M. sjedio u lokalu "kod Džema" u Rožajama. Oko 11,00 časova do
njih su prišli oštećeni E. M. i S.M.koji su nasrnuli na njega i S., tako što
su ih udarali stisnutim pesnicama u predjelu glave i leđa. Da su se branili od
njih, tako što se on tukao sa E. a S.sa S. M.. U jednom momentu je počeo da
bježi, pa je primjetio na ulici - trotoaru jednu britvu koju je uzeo u ruci.
Tada ga je sustigao S., te su se otimali oko ove britve,te kada mu je istu
oteo počeo je da maše sa istom ,kojom prilikom je zakačio jednog od oštećenih
a nezna kojeg.Nije vidio da se Semir mašio stolice i da je istom pokušao da
udari Sanela. Sa oštećenim se izmirio i sada su u dobrim odnosima. Predložio
je da ga sud oslobodi od optužbe, a ako ga oglasi krivim da ga što blaže
kazni.
Okrivljeni S. C. u svojoj odbrani je istakao, da je dana 19.10.2012.g. sjedio
u kafani "kod Džema" u Rožajama sa S. R.B. M. i H. P.. Oko 11,00 časova kod
njih su prišli E. M. i S. M. i stisnutim pesnicama su počeli udarati prvo S.a
zatim i njega, pa su oni pali ispod stola. Nije primjetio da je S. imao kod
sebe britvu i da je istom udario nekog od oštećenih. Takođe ni on se nije
mašio stolice i nije istom pokušao da udari oštećenog S.Sa oštećenim se
izmirio i sada su u dobrim odnosima. Predložio je da ga sud oslobodi od
optužbe a ako ga oglasi krivim da ga što blaže kazni.
Po ovoj krivičnopravnoj stvari sud je izveo dokaze: saslušao svedoke -
oštećenih E. M. i S. M., svedoka H. P., vještaka medicinske struke
F.M.pročitao izvještaj ljekara jedinice HMP u Rožajama od 19.10.2012.g. i
izvršio uvid u izvode iz kaznene evidnecije na ime okrivljenih, dok nije izveo
dokaz saslušanje svedoka F. M., jer je Zamjenik ODT-a odustao od predloga za
izvođenje ovog dokaza, a sud je našao da je činjenično stanje u dovoljnoj
mjeri utvrđeno, već izvedenim dokazima, te bi se odlaganjem pretresa radi
saslušanaj ovog svedoka samo nepotrebno odugovlačio postupak, a činjenično
stanje bi ostalo neizmijenjeno.
Cijeneći odbranu okrivljenih i sve izvedene dokaze kako pojedinačno tako i u
međusobnoj vezi u smislu čl. 370. st. 3. Zakonika o krivičnom postupku (ZKP),
sud je nesumnjivo utvrdio činjenično stanje kao u dispozitivu ove presude.
Utvrđeno činjenično stanje proizilazi iz dokaza izvednih u postupku.
Naime, iz iskaza svedoka - oštećenog E. M. proizilazi, da je dana
19.10.2012.g. oko 11,00 h sa svojim bratom S. prolazio pored lokala "kod
Džema" u Rožajama. Ispred lokala za jednim stolom su sjedeli H. P. i
okrivljeni S. R.i S. C.. Da je S. prišao da se pozdravi sa H. koji mu je
prijetelj, dok je on pošao u susednu prodavnicu da pogleda neke telefone i
kada je izašao iz prodavnice vidio je da se njegov brat S. međusobno gura i
čupa sa okrivljenim koji su ga napali, nakon čega im je on pobjegao a
okrivljeni su pošli za njim. Vidio je kod okrivljenog S.nož u ruci a kod
okrivljenog Semira stolicu i da oni tjeraju njegovog brata S. koji je bježao,
pa je stao ispred njih. Tada ga je okrivljeni Sedat udario nožem u predjelu
desne slabine i u predjelu desne podlaktice, dok je okrivljeni S. gađao
stolicom S.ali ga nije pogodio. Istakao je da on nije bio u lošim odnosima sa
okrivljenima i tada nije znao da se njegov brat Sanel ranije svađao sa njima.
Iz iskaza svedoka - oštećenog S.M. proizilazi, da je dana 19.10.2012.g. oko
11,00 h, sa svojim bratom E. prolazio pored lokala "kod Džema" u Rožajama. Na
terasi lokala primjetio je njegovog prijetelja H.P.koji je sjedio u društvu sa
okrivljenim S. R.i S. C. sa kojima od ranije nije bio u dobrim odnosima. H. ga
je pozvao da priđe do njega, pa je prišao do njihovog stola da bi se pozdravio
sa njim. Tada je S.ustao od stola držeći nož u ruci i nasrnuo na njega, pa ga
je dohvatio za ruku i nož, dok ga je drugom rukom udario u ruku u koju je
držao nož i pobjegao. Okrivljeni S. C. se mašio stolice i obojica su pošli za
njim. U tom momentu ispred njih je stao njegov brat E.kojeg je S.udario i
povrijedio nožem dužine sečiva 7 do 8 cm, kojeg nije našao na ulici, već ga je
imao kod sebe, dok ga je okrivljeni S.gađao stolicom ali ga nije pogodio.
Iz iskaza svedoka H. P. proizilazi da je dana 19.10.2012.g. oko 11,00 h,
sjedio u lokalu "kod Džema" u Rožajama sa S. R., S.C. i B. M.. Oko 11,00
časova pored lokala je prolazio njegov poznanik S. M.kojeg je pozvao da priđe,
pa je on prišao do njega i pozdravio se sa njim. Nakon toga je ustao od stola
i pošao da nešto završi i kada je napravio nekoliko koraka neko je povikao
"tuča, policija", pa se okrenuo i vidio gužvu, ali se nije vraćao na licu
mjesta, jer je operisan od srca i nesmije da se nervira.
Iz nalaza i mišljenja vještaka medicinske struke F. M. proizilazi da je uvidom
u izvještaj ljekara jedinice za HMP u Rožajama od 19.10.2012.g. na ime E. M.,
našao da se isti javio na pregled toga dana u 14,00 h, zbog povreda
zadobijenih od drugog lica i kod istog su nađene povrede u vidu ubodne rane na
desnoj podlaktici vel. 1x1 cm i ogrebotine u predjelu stomaka - desne
preponske regije duž. 15 cm, koje se pojedinačno i zbirno kvalifikuju kao laka
tjelesna povreda. Povreda u vidu ubodne rane na desnoj podlaktici je nastala
dejstvom oštrog predmeta kao što je oštrica noža, britve i drugog oštrog
predmeta, a povreda u predjelu stomaka je nastala dejstvom tupog predmeta kao
što su korice od noža ili drugog tupotvrdog predmeta.
Imajući u vidu nalaz i mišljenje ovog vještaka koji je sud prihvatio kao
jasan, ubedljiv i stručan, te dovodeći isti u vezu sa iskazom oštećenih E. i
S.M. koje je sud prihvatio kao objektivne i međusobno saglasne u bitnom, koji
su djelimično potkrijepljeni i iskazom svedoka H. P. i navodima iz medicinske
dokumentacije, zaista se nedvosmisleno utvrđuje da su okrivljeni kritičnog
dana bezrazložno napali oštećenog S. M. kojom prilikom je došlo do tuče između
njih, u kojoj se S. mašio noža, a S. stolice, pa je ispred njih stao oštećeni
E. da bi ih spriječio da ne povrijede oštećenog S.kojom prilikom je okrivljeni
S. udario nožem oštećenog E. i nanio mu lake tjelesne povrede u predjelu desne
podlaktice u vidu ubodne rane i ogrebotine u predjelu stomaka, dok je
okrivljeni S. gađao metalnom stolicom oštećenog S., ali ga nije pogodio.
Sud je cijenio iskaze okrivljenih, pa je iste prihvatio u dijelu u kojem ne
spore odlučne činjenice koje su utvrđene u postupku. Međutim iskaze
okrivljenih u dijelu u kojem ističu da su ih oštećeni napali u kritičnom
momentu i da je S.britvu našao na ulici - trotoaru, a nije je predhodno imao
kod sebe i da se okrivljeni Semir nije mašio stolice, sud nije prihvatio
obzirom da su njihovi iskazi u ovom dijelu neobjektivni, neuvjerljivi i
nenalaze oslonca u iskazima oštećenih koji su potkrijepljeni ostalim izvedenim
dokazima, tako da je očigledno da okrivljeni sa ovakvim odbranama smišljeno i
sračunato nastoje da izbjegnu krivičnopravnu odgovornost.
Dakle u postupku je utvrđeno da je okrivljeni S. R.dana 19.10.2012.godine, oko
11,00 h, ispred lokala “Kod Džema” u Rožajama, lako tjelesno povrijedio E.
M.na način što ga je nožem – sredstvom podobnim dja tijelo teško povrijedi ili
zdravlje teško naruši, prvo udario u predjelu stomaka, a zatim i u predjelu
desne ruke nanoseći mu lake tjelesne povrede u vidu ubodne rane na desnoj
podlaktici vel. 1 x 1 cm i ogrebotine u predjelu stomaka - desne preponske
regije duž. 15 cm i da je okrivljeni S. C., istog dana u isto vrijeme i na
istom mjestu pri tuči sa S. M., mašio se metalne stolice – sredstva podobnog
da tijelo teško povrijedi ili zdravlje teško naruši, na način što je istu uzeo
u ruke, a zatim istom gađao u pravcu oštećenog ali ga nije pogodio.
Cijeneći psihički odnos okrivljenih prema učinjenim krivičnim djelima, sud je
našao da su isti bili svjesni svog djela tj. okrivljeni S. svjestan da na
opisani način nanosi tjelesne povrede oštećenom E. nožem, koji predstavlja
sredstvo podobno da tijelo teško povrijedi ili zdravlje teško naruši i to je
htio, a okrivljeni Semir je bio svjestan da se na opisani način pri tuči sa
oštećenim S. mašio metalne stolice koja predstavlja sredstvo podobno da tijelo
teško povrijedi ili zdravlje teško naruši i to je htio, pa su isti postupali
sa umišljajem.
Pravnom ocjenom utvrđenog činjeničnog stanja, sud je našao da su u radnjama
okrivljenog S. R. sadržani svi bitni elementi krivičnog djela laka tjelesna
povreda iz čl. 152. st. 2. u vezi st. 1. KZ, a u radnjama okrivljenog S.C. svi
bitni elementi krivičnog djela ugrožavanje opasnim oruđem pri tuči i svađi iz
čl. 154. KZ, za koja djela je sud iste oglasio krivim i izrekao im uslovnu
osudu, utvrđujući im pri tom kazne zatvora i to: okrivljenom S. u trajanju od
3 mjeseca, a okrivljenom S. u trajanju od 2 mjeseca i istovremeno odredio da
se kazne neće izvršiti ukoliko isti u roku od jedne godine ne izvrši novo
krivično djelo.
Prilikom izricanja ovakve vrste krivične sankcije, sud je imao u vidu težinu
izvršenih krivičnih djela, stepen krivice okrivljenih, stepen nastupjele
posledice, okolnosti pod kojima su djela izvršena, cijeneći pri tom kao
olakšavajuće okolnosti držanje okrivljenih nakon izvršenih djela i njihov
pozitivni odnos prema oštećenima koji se nijesu pridružili krivičnom gonjenju
ODT-a, njihovu raniju neosuđivanost i siromašno imovno stanje, pa je sud u
nedostatku otežavajućih okolnosti, našao da je imalo mjesta izricanju ovakve
vrste krivične sankcije, ubijeđen da će upozorenje uz prijetnju kazne u
dovoljnoj mjeri uticati na okrivljene da ubuduće ne vrše bilo kakva krivična
djela.
Na osnovu čl. 229. u vezi čl. 226. st. 2. tač. 1. ZKP, sud je obavezao
okrivljene da solidarno plate ovome sudu na ime troškova krivičnog postupka
iznos od 60,50 eura, koji troškovi se odnose na ime troškova za vještačenje.
Na osnovu čl. 229. u vezi čl. 226. st. 2. tač. 9. i st. 3. ZKP, sud je
obavezao okrivljene da plate ovome sudu na ime paušala iznos od po 30,00 eura,
a ovo imajući u vidu trajanje i složenost krivičnog postupka, kao i imovno
stanje okrivljenog.
Odštetnog zahtjeva nije bilo.
Sa izloženog odlučeno je kao u dispozitivu ove presude.
OSNOVNI SUD U ROŽAJAMA, dana 05.12.2012.g.
Zapisničar, S U D I J A,
Aida Luboder s.r. Milosav Zekić s.r.
PRAVNA POUKA: Protiv ove presude može se izjaviti žalba u roku od 8 dana od
dana prijema iste i to Višem sudu u Bijelom Polju, a preko ovog suda.