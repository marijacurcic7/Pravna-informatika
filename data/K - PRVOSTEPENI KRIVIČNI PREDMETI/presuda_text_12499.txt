OSNOVNI SUD U ROŽAJAMA
K.br.164/12.
U IME CRNE GORE
OSNOVNI SUD U ROŽAJAMA i to Predsjednik suda Camić Zahit, kao sudija
pojedinac, sa zapisničarem Burdžović Adisom, odlučujući po optužnom predlogu
Osnovnog Državnog Tužilaštva iz Rožaja Kt.br.193/12. od 04.10.2012.godine,
protiv okrivljenog Č. E. iz s. Biševo, opština Rožaje zbog krivičnog djela
laka tjelesna povreda iz čl. 152.st.2 u vezi st. 1. Krivičnog Zakonika, nakon
održanog glavnog i javnog pretresa u prisustvu Zamjenika Osnovnog Državnog
Tužioca Kalač Aldina iz Rožaja, oštećene Š. E., advokata Kuč Munevera iz
Rožaja branioca okrivljenog i orkivljenog dana 26.11.2012.g. donio je i javno
objavio
P R E S U D U
Okrivljeni Č. E., JMB ., od oca N. i majke Š., rodj. M., rodjen ..godine, u s.
Biševo, opština rožaje, drž. CG, razumije Crnogorski jezik, koji mu je i
maternji, pismen, završio šest razreda osnovne škole, nezapošljen, neoženjen,
siromašnog imovnog stanja, neosudjivan.
K R I V J E
Što je:
Dana 26.8.2012.godine, u 17,20 h, na gradskom trgu u Rožajama, lako tjelesno
povrijedio E. Š., na način što je istu rukom odgurnuo, usled čega je oštećena
pala na asvaltnu podlogu, sredstvo podobno da tijelo teško povrijedi i
zdravlje teško naruši, kojom prilikom je zadobila lake tjelesne povrede,
ogrebotine na obje podlaktice,
-čime je izvršio krivično djelo laka tjelesna povreda iz čl. 152.st.2. u vezi st.1. Krivičnog Zakonika.
Pa mu sud na osnovu pomenutog zakonskog propisa, primjenom čl.
4.13.15.32.36.52.53.54. Krivičnog Zakonika, čl. 226.229.239. st.2. i čl. 374.
Zakonika o Krivičnom Postupku i z r i č e
USLOVNU OSUDU
Kojom mu utvrdjuje kaznu zatvora u trajanju od 30 (trideset) dana i
istovremeno odredjuje da se ista neće izvršiti ukoliko osudjeni u roku od
jedne godine dana ne izvrši novo krivično djelo.
Da plati ovom sudu na ime troškova krivičnog postupka iznos od 110 eura i na
ime paušala iznos od 40 eura u roku od 15 dana po pravnosnažnosti ove presude.
Oštećenea Š. E., radi ostvarivanja imovinsko pravnog zahtjeva upućuje se na
gradjansku parnicu.
O b r a z l o ž e n j e
ODT iz Rožaja podnio je optužni predlog Kt.br.193/12. od 04.10.2012.godine,
protiv okrivljenog Č. E. iz s. Biševo, opština Rožaje, zbog krivičnog djela
laka tjelesna povreda iz čl. 152.st.2. u vezi st. 1. KZ.
Na glavnom pretresu Zamjenik ODT-a iz Rožaja precizirao je činjenični opis iz
optužnog predloga kao u izreci presude. Istakao je da je izvedenim dokazima
utvrdjeno da je okrivljeni izvršio krivično djelo koje mu se optužbom stavlja
na teret. Predložio je da sud okrivljenog za izvršeno krivično djelo oglasi
krivim i osudi ga na novčanu kaznu u iznosu od 1.200 eura.
Oštećena Š. E. pridružila se krivičnom gonjenju ODT-a u odnosu na okrivljenog.
Postavila je imovinsko pravni zahtjev koji nije precizirala.
Advokat Kuč Munever, branilac okrivljenog, istakao je: da okrivljeni nije
izvršio krivično djelo koje mu se optužbom stavlja na teret. Isti je pomenutog
dana bio napadnut od strane oštećene u momentu dok je sjedio za stoom. Da je
oštećena svojim drskim ponašanjem doprinijela da se okrivljeni od iste brani,
tako što je blago odgurnuo. Predložio je da sud okrivljenog oslobodi od
optužbe.
Okrivljeni Č. E.na glavnom pretresu je izjavio da ne priznaje izvršenje
krivičnog djela ni krivicu za krivično djelo koje mu se optužbom stavlja na
teret.
U svojoj odbrani okrivljeni je na zapisniku Ktr. br.135/12. od
01.10.2012.godine pred ODT-om u Rožajama istakao: da oštećenu poznaje od 2011.
godine i da su se povremeno vidjali u Podgorici, kao i u s. Biševo gdje živi.
Ista je kod njega boravila po 2 – 3 dana, nakon čega bi otišla. Nije mu slala
novac iz Slovenije. Polovinom jula mjeseca ove godine pa do kraja avgusta ista
je došla u Rožaje, gdje je iznajmila stan, gdje je sa istom boravio. Za to
vrijeme je oštećenu i njenu ćerku izdržavao. Ne sjeća se datuma u avgustu
mjesecu, a zna da je bila nedjelja, sa svojim ocem Nakon i drugom B. I. bio je
u lokalu Zambak u Rožajama. Oko 15 h, došla je oštećena sa njenom ćerkom Leom,
prišla do stola upućujući mu riječi „klošaru, narkomanu, šta ćeš sa njim,
misleći na njegovog oca“. Ista mu je branila da kontaktira sa ocem, prišla je
do njega, dohvatila ga za maicu i istu mu pocijepala i odgurnula ga u stranu.
Tada je do njih prišao policajac B., koji ih je razdvojio i pozvao ih da podju
u stanicu. Oštećenu nje odgurnuo, niti je pala na asvaltnu podlogu. Ćerku
oštećene tretirao je kao rodjenu ćerku. Sa oštećenom više ne živi zajedno i
ako ga ona često uznemirava. Smatra da ga je ista lažno prijavila, da joj je
nanio tjelesne povrede.
Na glavnom pretresu okrivljeni je u svemu ponovio iskaz dat na pomenutom
zapisniku pred ODT-om u Rožajama. Predložio je da ga sud oslobodi od optužbe,
jer nije izvršio krivično djelo za koje je optužen.
Na glavnom pretresu sud je izveo dokaze: saslušanjem u svojstvu svjedoka –
oštećene Š. E, u svojstvu svjedoka B. I, Č. N. i B. E, pročitao izvještaj
jedinice za HMP u Rožajama od 26.8.2012.godine, sa nalzom i mišljenjem
vještaka sudske medicine dr. Cene Kajevića od 02.10.2012. godine, neposredno
saslušao u svojstvu sudskog vještaka medicinske struke dr. Fikreta Mujevića iz
Rožaja i pročitao izvod iz kaznene evidencije na ime okrivljenog.
Svjedok – ošećena Š. E, na zapisniku Kt.br.135/12. od 29.8.2012.godine, pred
ODT-om u Rožajama je istakla: da sa okrivljenim živi u vanbračnoj zajednici od
marta mjeseca 2011.godine. Često je putovala za Sloveniju, a svake nedjelje
dolazila u Crnu Goru, gdje se vidjala sa okrivljenim. Ima ćerku iz ranijeg
braka. Dok su živjeli u Podgorici, sa okrivljenim je imala problema, tako da
je istog prijavljivala u policiji. Dana 25.8.ove godine, u stanu u Rožajama
okrivljeni joj je govorio da je kurva, da je imao odnose sa njenom sestrom.
Njena ćerka joj se žalila da je isti maltretirao. Sjutra dan okrivljeni je
otišao od kuće. Sa ćerkom je pošla u gradi istog je vidjela da sjedi u jednom
lokalu sa ocem i jednim drugom. Prišla je do njihovog stola i istom kazala da
nema novca da kupi mlijeka, a da on konzumira alkohol. Dohvatila ga je za
maicu i istu mu pocijepala. Isti je odgurnuo te je pala na betonsku podlogu
udarajući rukama na istu i zadobila je povrede u vidu ogrebotina, zbog čega je
zatražila ljekarsku intervenciju. Od tog dana okrivljenog više nije vidjala.
Na glavnom pretresu ponovila je iskaz dat na pomenutom zapisniku s tim što je
dodala: kada je prišla do stola za kojim je sjedio okrivljeni, obratila mu se
riječima „zašto piješ, ja kući nemam mlijeko da kupim za dijete“. Isti je tada
ustao i odgurnuo je. Sa obje ruke se dohvatila za njegovu maicu koju mu je
pocijepala. Okrivljeni je ponovo odgurnuo i tada je pala na asvaltnu podlogu i
zadobila povrede u predjelu podlaktica.
Svjedok B. I istakao je: da je dana 26.8. ove godine bio u društvu sa
okrivljenim u lokalu Zambak u Rožajama. Do njih je prišla jedna žena koja je
počela okrivljenog da psuje. Njemu je govorila da mu isti namješta konobarice.
Okrivljeni je svo vrijeme ćutao, nakon čega je oštećena otišla. Ustali su od
stola da idu. Sreli su se sa ocem okrivljenog koji ih je pozvao na piće u
istom lokalu. Ponovo je došla oštećena i okrivljenog počela da psuje.
Okrivljeni je ustao i istu odgurnuo. Tada je vidio da je oštećena okrivljenog
dohvatila za maicu, koju mu je pocijepala. Došao je policajac B. i iste odveo
u stanicu. Nije vidio da je oštećena pala na asvalt kada je okrivljeni
odgurnuo.
Svjedok Č. N sitakao je: da mu je okrivljeni sin. Oštećena je povremeno
dolazila kod njegove kuće, gdje je boravila sa okrivljenim po nekoliko dana.
Dana 26.8. ove godine bio je u društvu sa okrivljenim i B. I. na teresi lokala
Zambak u Rožajama. Za njihovim stolom došla je oštećena i počela je psovati
okrivljenog. Okrivljenog je dohvatila za maicu i istu mu pocijepala i noktima
ga ogrebala po grudima. Okrivljeni je ustao i odgurnuo je. Nije vidio da je
oštećena pala.
Svjedok B. E. istakao je: da radi kao policajac u Ispostavi Rožaje. Dana 26.8.
ove godine bio je na gradskom trgu i čuo neku galamu na teresi objekta Zambak.
Kada se okrenuo vidio je oštećenu do jednog stola gdje su sjedela dva čovjeka.
Oštećena se raspravljala sa jednim čovjekom napadajući ga verbalno. Kada je
taj čovjek ustao vidio je da mu je pocijepala maicu. Isti je oštećenu odgurnuo
rukama i ona je pala na asvaltnu podlogu. Prišao je do iste i pozvao je da
podje u stanicu, sa okrivljenim. Dok je oštećena bila pored tog stola vidio je
da prema okrivljenom grana rukama i na istog nešto viče, nakon čega je
okrivljeni ustao i odgurnuo je.
Sudski vještak medicinske struke dr. Fikret Mujević istakao je: da je u
medicinskoj dokumentaciji izvještaju jedinice za HMP u Rožajama od
26.8.2012.godine izdat na ime Š. E., konstatovano da je ista imala ogrebotine
na obje podlaktice i da drugih povreda nije bilo. Da je ista bila u petom
mjesecu graviditeta. Da se opisane povrede u predjelu podlatkica tretiraju kao
lake tjelesne povrede koje neće ostaviti posledice po zdravlje oštećene i da
su mogle nastati udarom o tvrdu podlogu ili neposrednim kontaktom.
Sud je cijeneći iskaz okrivljenog i izvedene dokaze pojedinačno i u vezi sa
ostalim izvedenim dokazima, te je na osnovu takve ocjene utvrdio činjenično
stanje kao u izreci presude.
Iz iskaza okrivljenog se vidi da je on pomenutog dana sa svjedokom Igorom i
ocem Nakom sjedio na terasi lokala Zambak u Rožajama. Da je do njihovog stola
prišla oštećena koja ga je počela psovati, kojom prilikom mu je pocijepala
maicu koju je imao na sebi. Da je istu odgurnuo od sebe. Da je došao policajac
B. i priveo ih u stanici policije. Sa oštećenom se zna od marta mjeseca 2011.
godine i da kod njega boravi po dva – tri dana. Njegov iskaz u ovom dijelu sud
je prihvatio jer je saglasan sa svim izvedenim dokazima, te je isti u ovom
dijelu sud uzeo kao dokaz. Medjutim, njegov iskaz u dijelu koji se odnosi da
oštećena nije pala kada je odgurnuo, sud nije mogao prihvatiti jer je isti u
ovom dijelu usmjeren ka izbjegavanju krivičnopravne odgovornosti i suprotan je
iskazu oštećene E. i svjedoka E, te i nalazu i mišljenju vještaka medicinske
struke.
Iz iskaza svjedoka – oštećene Elvire se vidi da se sa okrivljenim zna od
2011.godine i da žive u vanbračnoj zajednici. Više puta se sa okrivljenim
svadjao, zbog čega ga je prijavljivala policiji. Da je dana 26.8. ove godine
istog našla na teresi lokala Zambak u društvu sa Igorom, kojom prilikom ga je
počela psovati zbog trošenja novca, a da ona nema sredstava da kupi životne
namirnice. Da je okrivljeni bio u društvu i sa njegovim ocem. Da je okrivljeni
ustao od stola i odgurnuo je. Da je tada istog dohvatila rukama za maicu koju
mu je pocijepala. Isti je ponovo odgurnuo od čega je pala na asvaltnu podlogu
i zadobila povrede u predjelu ruku. Došao je policajac Bajrović i priveo ih u
stanici policije. Njen iskaz sud je u svemu prihvatio kao tačan, objektivan
jer je u svemu saglasan sa iskazom svjedoka B. E, u odlučnim činjenicama i sa
isakazom okrivljenog kao i sa iskazima svjedoka I. i N, te i medicinskom
dokumentacijom, kao i nalazom i mišljenjem vještaka medicinske struke.
Iz iskaza svjedoka I. i N. se vidi: da su oni pomenutog dana bili u društvu sa
okrivljenim. Do njihovog stola je prišla oštećena i počela psovati
okrivljenog, da mu je tom prilikom pocijepala maicu, te da je okrivljeni
odgurnuo nakon čega je došla policija i privela ih u stanici. Njihove iskaze
sud je u ovom dijelu prihvatio kao tačne, jer su saglasni sa ostalim izvedenim
dokazima i iskazom okrivljenog. Medjutim, njihove iskaze u dijelu koji se
odnose da nijesu vidjeli da li je oštećena pala na asvaltnu podlogu kada je
okrivljeni odgurnuo, sud je ocijenio kao njihovo nastojanje da na taj način
pomognu okrivljenom u izbjegavanju krivično pravne odgovornosti i kao takvi su
suprotni iskazu oštećene i svjedoka E.
Iz iskaza svjedoka E. se vidi da je on pomenutog dana bio u blizini mjesta
gdje je oštećena imala verbalni duel sa okrivljenim. Vidio je kada je
okrivljeni odgurnuo oštećenu, koja mu je prethodno pocijepala maicu, i da je
oštećena pala na asvaltnu podlogu. Prišao je do istih i saopštio im da podju u
stanicu polcije. Njegov iskaz je sud u svemu prihvatio kao tačan i ubjedljiv i
kao takav saglasan sa iskazom oštećene.
Iz medicinske dokumentacije jedinice HMP u Rožajama i nalaza i mišljenja
vještaka medicinske struke dr. Cene Kajevića i dr. Fikreta Mujevića se vidi da
su kod oštećene konstatovane povrede u podlakticama ruku u vidu ogrebotina, te
da se radi o lakim tjelesnim povredama, koje su mogle nastati udarom o tvrdi
predmet. Ove dokaze je sud u svemu prihvatio kao tačne, objektivne, stručne,
medjusobno saglasni i kao takvi ničim nedovedeni u sumnju.
Iz izvoda iz kaznene evidencije Ispostave Rožaje na ime okrivljenog se vidi da
isti nije osudjivan, tako da je sud ovaj dokaz prihvatio kao tačan.
Pravnom ocjenom utvrdjenog činjeničnog stanja, sud je našao da su u radnjama
okrivljenog sadržani svi bitni elementi krivičnog djela laka tjelesna povreda
iz čl. 152.st.2. u vezi st.1. KZ izvršenog na način, vrijeme i mjestu kao u
izreci ove presude. Naime, okrivljeni je pomenutog dana oštećenu lako tjelesno
povrijedio na način što je odgurnuo od sebe, nakon čega je ista pala na
asvaltnu podlogu, kao sredstvo koje je podobno da tijelo teško povrijedi i
zdravlje teško naruši, kojom prilikom je zaodobila povrede u vidu ogrebotine
na podlakticama ruku, koje povrede se pravno kvalifikuju kao lake tjelesne
povrede.
Cijeneći subjektivni odnos okrivljenog prema izvršenom krivičnom djelu, sud je
našao da je isti u konkretnom slučaju postupao sa direktnim umišljajem, jer je
bio svjestan da postupajući na opisani način okrivljenu može povrijediti, te
je pristao na nastupanje zabranjene posledice.
Predmet ocjene suda bila je teza branioca okrivljenog, pa je sud istu
prihvatio u dijelu koji se odnosi na postupanje oštećene pomenutog dana prema
okrivljenom, te da je isti oštećenu odgurnuo, jer je u tom dijelu potvrdjena
izvedenim dokazima. Medjutim, njegovu tezu u dijelu koji se odnosi da isti
nije izvršio krivično djelo za koje se optužuje, sud nije mogao prihvatiti,
jer je suprotna utvrdjenom činjeničnom stanju.
Za izvršeno krivično djelo sud je našao da je okrivljeni krivično pravno
odgovoran, te ga je za isto oglasio krivim posto je našao da nema elemenata
koji bi isključivali njegovu krivičnopravnu odgovornost i izrekao mu uslovnu
osudu utvrdjujući mu pri tom kaznu u trajanju od 30 dana i istovremeno
odredjujući da se ista neće izvršiti ukoliko isti u roku od jedne godine dana
ne izvrši novo krivično djelo.
Prilikom izricanja uslovne osude kao mjere upozorenja okrivljenom za izvršeno
krivično djelo, sud je imao u vidu ličnost izvršioca ovog krivičnog djela,
njegovo dosadašnje vladanje, što potvrdjuje i njegova neosudjivanost, njegovu
životnu dob, njegove lične i materijalne prilike, okolnosti pod kojima je
izvršio ovo krivično djelo, obzirom na ponašanje oštećene prema istom, pa mu
je sud u tom smislu vodeći računa o svrsi uslovne osude, kao mjeri upozorenja
u okviru opšte svrhe krivičnih sankcija, izrekao uslovnu osudu ubijedjen da će
se upozorenjem uz prijetnju kaznom dovoljno uticati na istog da više ne vrši
nova krivična djela.
U smislu čl. 226. i 226. ZKP, sud je obavezao okrivljenog da plati na ime
troškova krivičnog postupka iznos od 110 eura, a koji troškovi se odnose na
ime naknade za vještačenje od strane vještaka medicinske struke, kao i da
plati na ime paušala iznos od 40 eura, a ovo imajući u vidu trajanje i
složenost krivičnog postupka.
U smislu čl. 239.st.2. ZKP oštećena je radi ostvarivanja imovinsko pravnog
zahtjeva upućena na gradjansku parnicu. Ovo sa razloga što ista nije
opredijelila odštetni zahtjev po vrsti i visini, tako da sud o istom nije ni
odlučivao.
OSNOVNI SUD U ROŽAJAMA, dana 26.11.2012. godine.
ZAPISNIČAR PREDSJEDNIK SUDA
Burdžović Adisa s.r. Camić Zahit s.r.
PRAVNA POUKA: Protiv ove presude može se
izjaviti žalba u roku od 8 dana od dana prijema iste i to
Višem sudu u Bijelom Polju, a preko ovog suda.