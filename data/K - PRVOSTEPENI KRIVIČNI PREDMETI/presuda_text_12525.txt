
                                                                                                                        K.br.12/12  
U IME CRNE GORE 
        Osnovni sud u Pljevljima, kao prvostepeni krivični sud po sudiji Branku Pejoviću uz sudjelovanje zapisničara Djondović Milenke u krivičnom predmetu protiv okrivljenog T. D. iz sela B. opština P., zbog krivičnog djela protivpravno zauzimanje zemljišta iz čl.254. st.1. Krivičnog zakonika po optužnom predlogu ODT Pljevlja Kt.br.66/11 od 30.12.2011. godine, nakon održanog glavnog i javnog pretresa u prisustvu zamjenika ODT Tomčić Milivoja, okrivljenog i zastupnika oštećene opštine Pljevlja, dana 16.05.2012. godine, donio je i javno objavio

P R E S U D U 
        Okrivljeni **T. D.** ,  JMBG  ..., od oca D. i majke Z. rodjena P., rodjen u P. dana .... godine, živi u selu B. opština P. državljanin  CG, poljoprivrednik, oženjen, otac dvoje djece, pismen, završio srednju školu, govori srpskim jezikom, razumije crnogorski jezik, lošeg imovnog stanja, ranije osudjivan presudom Opštinskog suda u P. K.br.349/77 zbog krivičnog djela iz čl. 45. st.1. KZ RCG osudjen na kaznu zatvora u trajanju od 6 mjeseci zatvora, presudom II Opštinskog suda u S. K.br.410/82 od 23.06.1982. godine zbog krivičnog djela iz čl. 172. st.2. KZ SFRJ, osudjen na 4 mjeseca zatvora izdržao kaznu, presudom II Osnovnog suda S. K.br.852/89 od 13.03.1990. godine zbog krivičnog djela iz čl. 43. st.1. KZ BiH, osudjen na novčanu kaznu u iznosu od 300,00 dinara, presudom Osnovnog suda u P. K.br.248/86 od 31.05.1990. godine zbog krivičnog djela iz čl. 46. KZ RCG, osudjen na uslovnu osudu, presudom Osnovnog suda u P. K.br. 261/95 od 26.06.1996. godine zbog krivičnog djela iz čl. 37. st.2. i člana 164. KZ RCG, izrečena mu uslovna osuda, presudom Osnovnog suda u P. K.br. 281/98 od 20.05.1999. godine zbog krivičnog djela iz čl. 37. st.2. KZ RCG osudjen na 2 mjeseca zatvora i presudom Osnovnog suda N. K.br.185/2000 od 21.11.2002. godine zbog krivičnog djela iz čl. 189 KZ RCG osudjen na kaznu zatvora u trajanju od 5 mjeseci, izdržao kaznu, presudom ovog Suda K.br.206/09 od 09.02.2010. godine zbog krivičnog djela iz čl.168. st.1. Krivičnog zakonika, izrečena mu novčana kazna, presudom ovog suda K.br.191/09 od 04.02.2010. godine, zbog krivičnog djela iz čl.253. st.1. Krivičnog zakonika izrečena mu novčana kazna i presudom ovog suda K.br. 174/10 od

-2-  
05.10.2010. godine zbog krivičnog djela iz čl.381. st.1. Krivičnog zakonika,
izrečena mu novčana kazna.  
K r i v     j e 
        Što je:  
        februara mjeseca 2011. godine u selu B. opština P., protivpravno zauzeo tudje zemljište, na način što je na katastarskoj parceli 2356 koja je upisana kao nekategorisani put u listu nepokretnosti br. 73 KO B., na ime državna svojina - opština P., zvana "P. o.", postavio 4 drvene grede i to dvije dimenzija 2,95 m x 0,15 m, a dvije dimenzija 4,26 m x 0,15 m kao i nekoliko kamenova većih gabarita, čime je suzio postojeći seoski put,  
        čime je izvršio krivično djelo protivpravno zauzimanje zemljišta iz čl.254.st.1. Krivičnog zakonika,  
        pa ga sud na osnovu već citiranog zakonskog propisa, a primjenom članova 4, 5, 13, 15, 32, 33, 39. i 42. Krivičnog zakonika, te članova 226. i 229. ZKP CG

O S U D U J E 
        Na novčanu kaznu u iznosu od 600,00 eura (šestotina eura) koju će okrivljeni platiti ovom sudu u roku od 6 mjeseci po pravnosnažnosti presude u šest jednakih mjesečnih rata.  
        Ako okrivljeni u odredjenom roku ne plati novčanu kaznu sud će novčanu kaznu zamijeniti kaznom zatvora tako što će se za svakih započetih 25,00 eura novčane kazne odrediti po jedan dan kazne zatvora.  
        Okrivljeni se obavezuje da na ime troškova vodjenja krivičnog postupka plati ovom sudu iznos od 60,50 eura, a na ime paušala iznos od 27,50 eura.  
        Troškove krivičnog postupka i paušal okrivljeni jedužan platiti ovom sudu u roku od 15 dana po pravnosnažnosti presude pod prijetnjom prinudnog izvršenja.  
        Okrivljeni se obavezuje da sa postojećeg puta ukloni navedene grede kao i kamenje kako bi oslobodio put za slobodno korišćenje.

O b r a z l o ž e n j e 
        Osnovno državno tužilaštvo u Pljevljima optužnim predlogom Kt.br.66/11 od 30.12.2011. godine optužilo je okrivljenog T. D. iz sela B. opština P. zbog krivičnog djela protivpravno zauzimanje zemljišta iz čl.254. st.1. Krivičnog zakonika navodeći da je okrivljeni krivično djelo izvršio na način mjesto i vrijeme kako je to bliže opisano u izreci ove presude.  
        U završnoj riječi zamjenik ODT-a je u cjelosti ostao pri podnesenom optužnom predlogu i predložio da sud okrivljenog oglasi krivim i osudi po zakonu.  
        Zatupnik oštećene opštine P. u završnoj riječi je istakao da se pridružuje krivičnom gonjenju protiv okrivljenog i traži da okrivljeni ukloni sa puta navedene prepreke kojima je suzio put.  
        Okrivljeni T. D. u svoju odbranu u predmetu istražnih radnji je istakao da sa porodicom živi u selu B. gdje ima imanje, a u istom selu i njegova majka ima imanje. U blizini njegove kuće postoje dva puta i to jedan seoski put, a drugi je put koji  on i ostali T. koriste kada idu u svoja imanja. Dalje ističe da je prije dvije godine postavio kamenje

pored seoskom puta, a ne na seoski put i tako je ograničio svoje kućne
dvorište koje se graničilo i sa seoskim putem i sa putem kojima oni T. idu u
svoja imanja. Do imanja T. M. kao granicu je postavio grede, ustvari grede je
postavio pored puta koji koriste oni T., a ne pored sesokom puta. Dalje ističe
da priznaje seoski put i da je njegova širina 4 m, ali kada je ograničio svoje
dvorište on je povrh širine puta ostavio još 20-30 cm i nikoga ne ometa ni
pješake niti prolaznike sa vozilima da prolaze. Dana 16.02.2011. godine
otjerao je kravu na vodu i vidio kako mu T. M. i L. M. zajedno razvaljuju te
grede i kamenje koje je prije dvije godine postavio na granicu svog dvorišta
sa seoskim putem i sa putem koji oni T. koriste, jer je M. L. nekim malim
traktorom vukao neku gumu kod T. D . Dalje ističe da je dotjerao kravu u štalu
i onda otišao i postavio jedan veći kamen sa granice sa koje su M. i M.
prethodno pobacali kamenje. Dalje ističe da nije nanovo postavljao kamenje i
grede već je samo vratio kamen i grede koje su mu oni razvalili toga dana.
Vidio je kada su sa ćoška od njekolika kamena koja je ranije postavio makli
ovaj jedan kamen. Inače grede koje je prije dvije godine postavio granicom
svog dvorišta on je postavio, ali ih nije zakivao za kolje samo ih je naslagao
jednu na drugu pored puta, ali ne seoskog puta. Dalje ističe da on 16.
februara 2011. godine nije postavljao novo kamenje i nove grede i nije ih
postavio na seoski put već je samo vratio na mjesto kamen i grede na koje ih
je postavio prije dvije godine kao granicu izmedju njegovog dvorišta i seoskog
puta, odnosno njegovog dvorišta i puta koji koriste oni T. Dalje ističe da
nije izvršio zauzimanje tudjeg zemljišta niti suzio seoski put jer zna da
posjeduje parcelu zv. Poda, a to je ustvari njegovo dvorište od strane kuće u
površini od 5 ari, a on nezna da ima parcelu zv. "P. o.", moguće je da se neka
njegova parcela tako zove u katastarskoj dokumetnaciji, ali njemu nije
poznato. To je sve što se desilo toga dana s tim što dodaje da mu često
mještani i to T. M. i L. M. razvale granicu njegovog imanja sa putem, pa onda
kažu da je zauzeo put i to su mu ljetos uradili zajedno sa C. B., a oni to
namjerno razvaljuju pa kada on popravi oni ga prijave u policiju da je navodno
zauzeo zemljište. Dalje ističe da je spreman da iako je širina tog seoskog
puta 4 m iako je put tijesan kako se mještani žale da je spreman da na lijep
način popusti put na račun njegovog imanja, iako se u katastru dvorište oko
njegove stare kuće vodi u površini od 5 ari, njemu je T. M. suzio to dvorište
i smatra da na licu mjeta nema 5 ari dvorišta pa je on zato da mu nebi dalje
priuzimali dvorište prije 2 godine do seoskog puta postavio kamenje kao
granični zanak s tim što je ostavio put od 20-30 cm od svog zemljišta, a grede
je postavio granicom svog imanja sa putem koji koriste T. kada idu u svoje
imanje.
            Na pretresu je istakao da je zmljište koje je on zagradio njegova svojina jer je greškom upisana prilikom snimanja da je to imaovina Opštine P. Dodaje da on to nije zagradio već da je samo postavio veće kamenje i drvene grede i da je sada obeležio granicu do koje je njegova imovina, medjutim, kada je bilo aviosnimanje, a koliko se sjeća to je bilo 1988. godine, tada isto imanje nije bilo obeleženo pa je iz tog razloga i upisana ova imovina na Opštinu P.
            U završnoj riječi je istakao da se ne osjeća krivim i ističe da će ponovo da suzi postojeći put jer kako ističe to je njegova imovina.
            U dokaznom postupku sud je saslušao u svojstvu svjedoka T. M., Dj. M. i C. S., saslušao vještaka geometra Č. M., pročitao nalaz i mišljenje vještaka geometra Č. M. od dana 12.12.2011. godine, izvršio uvid u skicu lica mjesta po vještaku geometru Č. M., izvršio uvid u izvod lista nepokretnosti br. 73 izdat od strane Direkcije za imovinu PJ P. i izvršio uvid u izvještaj iz KE za okrivljenog br. 03-245/12-1102/2 od 07.02.2012. godine.
            Nakon provedenog dokaznog postupka i nakon ocjene svih izvedenih dokaza kako skupa tako i pojedinačno i u njihovoj medjusobnoj povezanosti jednog sa drugim sud je utvrdio da je okrivljeni T. D. iz sela B. izvršio krivično djelo koje mu je optužnim predlogom ODT-a stavljeno na teret, a na način mjeto i vrijeme kako je to bliže opisanou izreci  
ove presude. Ovakvu svoju odluku sud je zasnovao na svim izvedenim dokazima
kao i na osnovu djelimičnog priznanja okrivljenog.
            Naime, svjedok T. M. je u svom iskazu u predmetu istražnih radnji kao i na glavnom pretresu istakao da živi u selu B. te da negdje 1980. godine su T. R., Lj. i T. S. kroz svoja imanja prokopali put za prolaz motornim vozilima. Taj put tridesetak godina koriste svi mještani sela B., a isti su nasuli tvrdim materijalom. Dana 16.02.2011. godine okrivljeni je postavio jedan veliki kamen na put i četiri drvene grede i time je suzio put i onemogućio prolaz vozilima do njihovih kuća. Napominje da je ranije okrivljeni na put stavio još 4 ogromna kamena i izvršio iskop na sred puta, a to je bilo negdje u novembru mjesecu 2010. godine. Dalje napominje da je okrivljeni u lošim odnosima sa svim mještanima sela. Napominje da je okrivljeni postavio veliki kamen i 4 drvene grede na seoski put koji prolazi kroz imanja T. Do današnjeg dana sa puta nije uklonjen veliki kamen i 4 drvene grede, a ni kamenje koje je okrivljeni postavio ranije na put i u tom dijelu puta ne može se proći sa vozilom do njihovih kuća. Toga dana 16.02.2011. godine on je okrivljenog prijavio u Upravu policije PJ P. pa su službenici policije izašli na lice mjesta.
            Na glavnom pretresu je ponovio da je takvo stanje i sada na licu mjesta te da na licu mjesta i dalje stoji to veliko kamenje i drvene grede koje je okrivljeni postavio i sve to smeta mještanima cijelog sela da prolaze do svojih kuća.
            Svjedok Dj. M. je u predmetu istražnih radnji istakao da živi u selu B., a ne može se tačno sjetiti kada, ali ima oko godinu dana kada je okrivljeni potkopao seoski put koji vodi prema kućama T. i pored tog puta postavio 3-4 grede kako bi osigurao prolaz da nebi vozilo upalo u iskopinu koju je on napravio. Takodje, tada je okrivljeni stavio 4 kamena pored seoskog puta i sa njima ograničio seoski put. Napomenuo je da je iskopavanjem puta i postavljanjem drvenih greda okrivljeni suzio put koji vodi prema kućama T. te se njihovim kućama ne može proći kao ranije jer je put znatno uži. Napomeno je da na seoski  put koji svjedok koristi kroz selo B. okrivljeni nije postavljao ništa niti je suzavao put, a napominje da se od tog puta odvaja put koji vodi prema kućama T. Ističe da stalno prolazi tim seoskim putem i nije primijetio da je okrivljeni skorije postavljao novi kamen i nove drvene grede, ali je čuo od mještana da je on utvrdjivao kamenje i grede koje je postavio ranije, a moguće da je utvrdjivao kamenje i grede u femruaru mjesecu 2011. godine, ali ga on nije vidio. Ne može se tačno izjasniti kada je okrivljeni na put koji vodi kućama T. postavio kamnje i drvene grede i kada je isti put potkopao, a siguran je da ima godina dana, a možda i više. Napomenuo je da taj dio puta on ne koristi za prilaz svojoj kući, ali isti koristi kada dolazi kod T. Na glavnom pretresu je istakao da na licu mjesta i danas stoje drvene grede i kamenje koje je okrivljeni postavio i na taj način on onemogućava mještane sela B. da nesmetano prolaze tim putem.
            Svjedok C. S. je u predmetu istražnih radnji istakao da živi u selu B. pa je negdje tokom ljeta 2010. gdine primijetio da je seoski put koji vodi prema kućama T. i prema gornjoj B. u blizini kuća D. i M. T. potkopan i pored puta postavljene 2-3 grede dužine oko 4-5 m i pored puta postavljeno nekoliko kamenova. Napominje da je primijetio da je put iskopan i da je pored puta postavljeno kamenje i grede negdje tokom ljeta 2010. godine kada se kosilo jer je tada sa traktorom vukao sijeno T. D. Sa druge strane puta postoji kamenje koje postavljeno ranije ima sigurno nekoliko godina od tada. Ističe da nije vidio koje postavio kamenje i grede, ali je čuo priču kroz selo da je to uradio okrivljeni. Dodaje da je prije petnaestak dana prolazio ovim putem i kamenje i grede su bili pored puta. Ističe da tim putem prolazi kada ide kod T., a ima i strica kod koga ide i prolazi tim putem. Ističe da do svoje kuće prolazi nesmetano drugim putem. Posebno ističe da nije vidio da li je okrivljeni u februaru mjesecu 2011. godine stavljao kako kamenje na put i drvene grede jer on taj put ne koristi i ne prolazi često tim putem.  
         Sud je u cjelosti prihvatio iskaz svatri saslušana svjedoka smatrajući da su svjedoci objektivno svjedočili, a u ostalom i sam okrivljeni je priznao da je on postavio pomenute drvene grede i veće kamenje na put.

        Vještak geometar Č. M. je u svom nalazu i mišljenju istakao da je izlaskom na lice mjesta utvrdio da je okrivljeni u selu B. u neposrednoj blizini stare poridične stambene zgrade na zemljištu postvio 4 drvene grede dimezija i to dvije 2,95 m x 0,15 m, a dvije dimenzija 4,26 m x 0,15 m kao i nekoliko kamenova većih gabarita. Dalje dodaje da je snimanjem na licu mjesta i uvidom u katastarsku dokumentaciju utvrdio da su pomenute grede i kamenje postavljeni na kat. parceli br. 2356 koja je upisana kao nekategorisani put ukupne površine 6028 m2 u LN br. 73 KO B. na ime državna svojina - opština P. pod nazivom "P. o.". Takodje, je utvrdio snimanjem na licu mjesta da se preosala širina puta od postavljenih kamenova kreće od 4,76 - 5,66 m po podacima snimanja, a kako je sve to prestavio i na skici lica mjesta koju dostavlja u dovoljnom broju primeraka. Uvidom u podatke DUP-a i GUP-a utvrdio je da ovo područje nije obuhvaćeno pomenutim planovima, a isto je obuhvaćeno PUP-om. Na glavnom pretresu je istakao da je na licu mjesta sa istražnim sudijom izašao i utvrdio da je okrivljeni postavio grede i kamenje i time suzio put, pa je on to prestavio na skici lica mjesta i opisao u svom nalazu i mišljenju. Ističe da su to podaci koji su trenutno u upotrebi i to su podaci katastra nepokretnosti koji je uradjen na osnovu avionskog snimanja 1988. godine, a u službenoj su upotrebi od 1996. godine.

        Sud je u cjelosti prihvatio nalaz i mišljenje ovog vještaka smatrajući da je vještak objektivno i stručno vještačio te da je snimanjem na licu mjesta utvrdio tačne mjere i granice seoskog puta, a takodje je utvrdio na kojoj parceli i čijeg vlasništva je okrivljeni postavio drvene grede i kamenje. Sud je takodje prihvatio i skicu lica mjesta vještaka geometra iz kojeg se vidi pozicija drvenih greda kao i postavljenog kamenja i kompletna pozicija spornog puta. Uvidom u fotokopiju lista nepokretnosti br. 73 KO B. se utvrdjuje da je sporna parcela upisana na ime državna svojina - Opština P.

        Iz izvještaja iz KE za okrivljenog sud je utvrdio da je okrivljeni do sada osudjivan 10 puta za razna krivična djela, a nekoliko puta i na kaznu zatvora.

        Kod ovakvog činjeničnog stanja na osnovu svih izvedenih dokaza kao i na osnovu djelimičnog priznanja okrivljenog sud je utvrdio da je okrivljeni T. D. iz sela B. opština P. protivpravno zauzeo zemljište vlasništvo oštećene opštine P. na kat. parceli br. 2356 koja je upisana u listu nepokretnosti br. 73 KO B. kao nekategorisani put na ime oštećene opštine P. pod nazivom "P. o.", na način što je postavio na put nekoliko kamenova većih dimenzija kao i 4 drvene grede navedenih dimenzija u dispozitivu presude i time onemogućio mještane sela B. da nesmetano prolaze tim putem. Dakle, u radnjama okrivljenog stiču se svi bitni elementi bića krivičnog djela koje se okrivljenom stavlja na teret.

        Prilikom odredjivanja vrste kazne i prilikom odmjeravanja njene visine sud je u okviru opšte svrhe krivičnih sankcija cijenio i svrhu novčane kazne pa je sud mišljenja da će se u konkretnom slučaju i novčanom kaznom prema okrivljenom u cjelosti ostvariti svrha kažnjavanja predvidjena u članu 32. Krivičnog zakonika.  Sud je mišljenja da u konkretnom slučaju nije bilo mjesta okrivljenom radi postizanja generalne i specijalne prevencije izricati strožiju krivičnu sankciju, već se sud odlučio za novčanu kaznu smatrajući da je upravo novčana kazna u ovom iznosu  ona mjera koja je neophodna da bi se prema okrivljenom postigla svrha kažnjavanja.

        U smislu člana 226. i 229. ZKP CG sud je obavezao okrivljenog da na ime troškova vodjenja krivičnog postupka plati ovom sudu iznos od 60,50 eura, a isti iznos predstavlja naknadu i nagradu vještaku geometru za izvršeno vještačenje, a iznos paušala od 27,50 eura sud je odredio imajući u vidu dužinu trajanja i složenost krivičnog postupka kao i imovno stanje okrivljenog.  
        Sa iznijetih razloga odlučeno je kao u izreci presude.

OSNOVNI SUD U PLJEVLJIMA
dana 16.05.2012. godine 
Zapisničar,
S u d i j a,
Djondović Milenka
Branko Pejović  
PRAVNA POUKA : protiv ove presude dozvoljena je žalba u roku od 8 dana po
prijemu iste
                                  Višem sudu u Bijelom Polju, a preko ovog suda.  
DOSTAVLJENO.
1X ODT Pljevlja
1x okrivljenom
4x u predmet  