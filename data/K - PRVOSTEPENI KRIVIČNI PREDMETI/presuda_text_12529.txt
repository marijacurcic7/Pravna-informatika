 
                                                                                                        K.br.37/12

U IME CRNE GORE 
        Osnovni sud u Pljevljima, kao prvostepeni krivični sud po sudiji Branku Pejoviću uz sudjelovanje zapisničara Djondović Milenke u krivičnom predmetu protiv okrivljenog L. M. iz sela Š., opština P., zbog krivičnog djela produženo krivično djelo ugrožavanje sigurnosti iz čl.168.st.1. Krivičnog zakonika u vezi čl.49. Krivičnog zakonika po optužnom predlogu ODT Pljevlja Kt.br.58/12 od 20.03.2012. godine, nakon održanog glavnog i javnog pretresa u prisustvu zamjenika ODT Tomčić Milivoja, okrivljenog kao i svjedoka - oštećenog, dana 08.05.2012. godine, donio je i javno objavio

P R E S U D U 
        Okrivljeni **L. M.** ,  JMBG ... od oca Lj. i majke D. rodjena K., rodjen ... godine u P. gdje i živi selo Š., opština P., policajac, zaposlen u UP PJ P., završio srednju školu elektrostruke kao i kurs za policajca, ne oženjen, bez djece, govori crnogorskim jezikom, srednjeg imovnog stanja, živi od zarade koju ostvaruje kao policajac u iznosu od oko 400,00 eura, ranije  ne osudjivan.

K r i v    j e 
        Što je:

        a) dana 19.11.2012. godine u prijepodnevnim časovima u P. ugrozio sigurnost oštećenom G. M. iz P. prijetnjom da će napasti na njegov život i tijelo, na način što se sa svojim vozilom zaustavio pored vozila oštećenog i uputio mu riječi prijetnje  "jebo sam ti majku, ubiću te, moj si, ništa ti je G. pogibija",

        b) dana 06.03.2012. godine oko 16,00 časova u P. ugrozio sigurnost oštećenom G. M. iz P.a prijetnjom da će napasti na njegov život i tijelo na način što je sa svog mobilnog telefona broja 069 ... pozvao oštećenog na njegov mobilni telefon broja 069 ... i uputio mu riječi prijetnje "ubiću te, moj si, jebaću ti majku, stradaćeš ko tvoj otac",  
         čime je izvršio produženo krivično djelo ugrožavanje sigurnosti iz čl.168. st.1. Krivičnog zakonika u vezi čl.49. Krivičnog zakonika,  
        pa ga sud na osnovu već citiranog zakonskog propisa, a primjenom članova 4, 5, 13, 15, 32, 33, 36. i 42. Krivičnog zakonika te članova 226. i 229. ZKP CG

O S U D J U J E 
        Na kaznu zatvora u trajanju od 30 dana (trideset dana).  
        Okrivljeni se obavezuje da na ime paušala plati ovom sudu iznos od 27,50 eura, a ovo u roku od 15 dana po pravnosnažnosti presude pod prijetnjom prinudnog izvršenja.

O b r a z l o ž e n j e 
        Osnovno državno tužilaštvo u Pljevljima optužnim predlogom Kt.br.58/12 od 20.03.2012. godine optužilo je okrivljenog L. M. iz P. zbog krivičnog djela produženo krivično djelo ugrožavanje sigurnosti iz čl168. st.1. Krivičnog zakonika u vezi čl.49. Krivičnog zakonika navodeći da je okrivljeni krivično djelo izvršio na način mjesto i vrijeme kako je to bliže opisano u izreci ove presude.  
        U završnoj riječizamjenik ODT Pljevlja je istakao da u cjelosti ostaje pri podnesenom optužnom predlogu i predložio da sud okrivljenog oglasi krivim i osudi po zakonu jer je izvedenim dokazima utvrdjeno da je okrivljeni počinio predmetno krivično djelo koje mu se stavlja na teret.  
        Svjedok - oštećeni G. M. u završnoj riječi je istakao da se pridružuje krivičnom gonjenju protiv okrivljenog i predložio je da sud okrivljenog oglasi krivim i osudi po zakonu.  
        Okrivljeni L. M. u svoju odbranu ističe da od prilike oko 1992. godine kada je došla R. G. za njegovog strica T. L. u njegovu širu porodicu na imanje poč. L. M. nastaju problemi odnosno pakao za njegovu užu porodicu od strane oštećenog i njegovih sluga odnosno saradnika i pomagača. Kao višegodišnji, više decenijski državni službenik - predsednik Suda pokreće sav državni aparat lažno protiv njih i ne samo državni aparat kao predsednik već zadnjih 10 godina kao advokat što i danas pokreće sva mafijaška, kriminalna udruženja i bande protiv njega i njegove uže porodice. Ističe da nemože biti precizan u vezi datuma jer treba vremena da dodje do svih papira i tačnosti datuma, ali u prvom mahu okvirno da bi se sjetio svih nemilih dogadjaja i dešavanja jer kako ističe možda niko nije znao pravo stanje njegovu dvadesetogodišnju propast, a sve zbog para, političkih poena i stavljanje njega kao državnog službenika - policajca pod njihovu kontrolu kako bi radio za njih odnosno za njihove privatne planove. Prvo je jednu kuću koja se nalazila na imanju poč. M. L. upisao u državne spise na ime njegovog strica T. L. da bi od prilike godinu dana kasnije tu istu kuću upisao na ime okrivljenog. Oslobadjajući njegovog strica T. od obaveza prema pomenutoj kući ne davajući mogućnost pravog vlasništva nikome da bi oko 5 godina kasnije tu istu kuću srušio na njegovo ime iako je on u periodu oko 1993. godine tražio od tadašnjeg ministra podjelu imanja i utvrdjivanje tačnih činjenica i od istog je odbijen. Najvjerovatnije da je ministar plaćen od strane M. da ne dozvoli podjelu kakvo je stanje i danas. Da nebi pravi vlasnik imao pravo vlasništva, a da sprovedu lažne planove, kao i što su, odnosno naprave još malo gore stanje našta će doći tokom odbrane. Oko 1993. godine kada je okrivljeni napisao obaveštenje odgovornim službenicima o opštoj opasnosti na terenu u selu Š. prouzrokovane od strane klizišta čime je obuhvaćen veliki dio imanja poč. M. L. prouzrokovanog iskopavanjem uglja u kopu Š . Tada je oštećeni M.

G. doveo političko mafijašku organizaciju na teren odnosno na imanje poč. M.
opisavši svo imanje bez prisustva i znanja njegove uže porodice i samog
okrivljenog, pa je napravio tužbu protiv Rudnika uglja u ime oca okrivljenog i
okrivljenog i njegove uže porodice kao da su oni tužili Rudnik uglja kako bi
prodali čitavo imanje poč. M. L. o čemu ni danas neznaju detalje već ih samo
pretpostavljaju. Kada je okrivljeni došao do osnovnih saznanja suprostavio se
po pravilu službe zagarantovano Ustavom i tada nastaje pravi pakao prvenstveno
za njega, a naravno i za njegovu užu porodicu. Tužba sa njegovog oca
prekomanduje se na strica Č. i nastavljajući lažni spor prema svojim planovima
i ciljevima, a na okrivljenog kreće sa svom raspoloživom sangom kako bi ga
primorali na poslušnost ili likvidaciju kako su to oni govorili i planirali.
Namješta mu krivično sudjenje lažno kojom prilikom mu nije upisivao ono što
govori i nisu uzeti u obzir dokazi koje nudi već je po kratkom postupku
proglašen krivim. Pokreće mlado formiranu organizaciju Sedmog bataljona,
pokreće pojedine u DPS-u u kojem je bio vodeći Ž. D.  - brat druge strine
okrivljenog V., pokreće novodošlu organizaciju Š. ljudi koje predvodi po
pitanju njega i njegove porodice i sa kojima usko saradjuje i oštećeni kao i
Ž. D.. Rezultat svih njih i svega pokrenutog jeste namještanje od prilike oko
2006. godine za njega lažnog i pogrešnog, bespotrebno nasilnog liječenja na
Neuropsihijatriji u P. gdje je bio načelnik Ž. G., a proizvod odnosno rezultat
liječenja je bio godinu dana njegove postelje i zamalo i njegova smrt.
Slučajno spašavajući svoj život uvidjeviši da oštećeni namješta preko
tadašnjeg načelnika J. ni krivome ni dužnome nasilno hapšenje i odvodjenje
okrivljenog u KBC P. gdje mu udaraju injekciju vjerovatno da bi ga ubili, ali
se on ponovo budi u K. u kavezu. Preživljavajući i to oštećeni se ne
zaustavlja nego aktivira non-stop njegovoe stričeve i druge sluge da ga lažno
prijavljuju i fizički napadaju u čemu učestvuje i on lično sa zadnjim
slučajem. Da privede kraju da pomene samo prekomandu tužbe koja je nastavila
svoj tok koju niko nije mogao zaustaviti kako su govorili što se pokazalo da
su bili u pravu. Oštećeni je uspio da proda jedan dio imanja poč. M. na kojem
ni do danšnjeg dana nema fizičke podjele niti jednog jedinog mednika, tako da
su napravili mnogo gore stanje na imanju kako je to u početku i obećao
pojasniti, a pogotovo se nezna vlasnik predmetne kuće ni do danas. Dalje
ističe da sve što je izjavio tačno je i još mnogo toga što bi trebao da se
prisjeti i sve je lako dokazivo samo treba malo dobre volje i rada da se ovo
prikupi jer je sve odradjeno u pismenoj formi i dokumentaciji kod državnih
organa i ustanova.
            Ističe da je dana 19.11.2011. godine nešto oko 10,00 časova prije podne sa svojim PMV se kretao ul. T. odnosno izlazio je sa parkinga prema ul. T., a u blizini kancelarije oštećnog M. G. i na njegovom vozilu je bilo polu otvoreno staklo sa njegove strane. Oštećeni je prilazio  njegovom vozilu jer je pošao bio prema svojoj kancelariji odnosno prilazio je prema njemu i uputio mu je riječi nešto u smislu "šta ćeš ti ovuda" ili  "šta ćeš ti ovede". Okrivljeni je još više otvorio staklo na svom vozilu pa mu je odgovorio "pošao sam da kupim hljeb kod C., a ovo je javno mjesto", a oštećeni je bez ikakvog daljeg razloga prišao i uhvatio ga rukom u predjelu lijevog uha i kose jer je tada nosio malo dužu kosu i snažno ga povukao tako da mu je praktično počupao i dio uha, a kasnije mu je uho bilo svo oteklo. Takodje mu je potekla krv iz uha, a i njegova ruka je bila sva krvava. Nakon toga on je rekao oštećenom "hoćeš li još jedanput da me udariš", dok je okrivljeni mirno sjedio na sjedištu vozila, oštećeni je ponovio udarac u istom predjelu takodje ga povukavši za kosu i uho pa je nakon toga produžio ne u svoju kancelariju nego je prošao pored kancelarije i otišao put parkinga, dok je okrivljeni produžio u bolnicu da bi mu ukazali prvu pomoć i previli mu uho. Napominjem da tu nikoga nije bilo jer se namjerno okretao da bi vidio da li je neko taj dogadjaj posmatrao, ali tu u blizini nije bilo baš nikoga. Posebno napominje da ništa nije tačno da je on upućivao bilo kakve uvrede niti prijetnje oštećenom kako se navodi u optužnom predlogu. Dakle nijednu jedinu riječ prijetnje on nije uputio oštećenom.
            Dana 06.03.2012. godine on je bio u P. pa je htio da pozove oštećenog odnosno pokušavao je da ga dobije na telefon kako bi mu rekao da ga konačno ostavi na miru jer je toga  
dana u P. u kadrovskoj službi policije primio samo pola plate, a drugu
polovinu plate su rekli da su mu obustavili vezano za održavanje zgrade u P.,
pa je htio iz tog razloga da razogovara sa oštećenim i da mu kaže da ga
konačno ostavi na miru. Više puta ga je pozivao ali ga nije uspio dobiti pa je
na kraju odlučio da pozove njegov fiksni broj kući, pa mu se javila njegova
supruga koja je po njemu bila neljubazna, medjutim, kasnije je ponovo pozivao
oštećenog sa svog mobilnog telefona broja  069 ... na broj mobilnog telefona
oštećenog i ne može da se tačno sjeti da li ga je zvao i na fiksni broj pa je
razgovarao sa oštećenim i razgovor je trajao veoma kratko, tako da ga je
oštećeni čim mu se okrivljeni prestavio mršnuo rekavši mu "marš bijedo jedna",
i još nešto je rekao što nije zapamtio pa je prekinuo vezu. Dakle, ističe da
odgovorno tvrdi da te prilike kao ni ranije nije oštećenom uputio nikave
riječi prijetnje u smislu da mu je prijetio da će ga ubiti, da će mu jebati
majku, da će stradati i nešto sl. dakle, to mu nije palo na pamet. Sve što je
tada odradio prema oštećenom to je bilo samo službeno kao i u svakoj drugoj
prilici, misleći na to da bi ga oštećeni ostavio na miru.
            U završnoj riječi je istakao da se ne osjeća krivim pa traži od suda da ga oslobodi od krivične odgovornosti.
            U dokaznom postupku sud je saslušao svjedoka - oštećenog G. M. kao i svjedoka D. M. iz P. i pročitao izvještaj iz KE za okrivljenog izdat od strane UP PJ P. br. 03-245/12-2388/2 od 15.03.2012. godine.
            Nakon provedenog dokaznog postupka i nakon ocjene svih izvedenih dokaza, kako skupa tako i u njihovoj medjusobnoj povezanosti jednog sa drugim, a imajući u vidu i odbranu okrivljenog sud je utvrdio da je okrivljeni izvršio krivično djelo koje mu je optužnim predlogom ODT-a stavljeno na teret, a na način mjesto i vrijeme kako je to bliže opisano u izreci ove presude. Ovakvu svoju odluku sud je zasnovao na činjenicama koje slijede iz dokaza izvedenih na glavnom pretresu.
            Naime, svjedok - oštećeni G. M. je na glavnom pretresu istakao da okrivljenog uopšte nije poznavao sve do 2005. godine niti je znao da on ima kakvih imovinskih sporova dok je bio predsednik i sudija ovog suda. Dakle, upoznao ga je 2005. godine odnosno čuo je tada za njega kada je jedne prilike otjerao vještake sa lica mjesta i to vještake koje je odredio sud, pa zna da je radi toga i krivično odgovarao. Ističe da nikakvih kontakata sa njim nije imao sve do negdje tokom zime 2011. godine dok je boravio u B., kada ga je okrivljeni pozvao na mobilni telefon i predstavio se pa je oštećeni shvatio o kome se radi i tada je okrivljeni izrazio želju da sa njim razgovara oko nekih stvari, ali on nije shvatio oko čega, niti je znao o čemu se radi, pa mu je na kraju rekao da dodje kod njega u kancelariju da razgovaraju. Te prilike mu nije prijetio već mu je oštećeni rekao da će doći u P. i da okrivljeni dodje kod njega u kancelariju da vidi u čemu je problem. Dana 19.11.2011. godine sjeća se bila je subota pa je toga dana pošao na četrdesnicu u svoje selo poč. D. N. i bio je u blizini svoje kancelarije i krenuo je prema svom vozilu. Jednog momenta je okrivljeni naišao sa svojim vozilom i vidio je da je nešto govorio iz kola, ali nije razumio jer je staklo bilo zatvoreno. Okrivljeni se zaustavio i nešto je podigao ruku, a oštećeni je shvatio da ga zove da se vide, pa je oštećeni prišao njegovom vozilu, a okrivljeni je istog momenta oštećenom počeo upućivati razne uvrede i prijetnje, a izmedju ostalog mu je rekao i sledeće "jebo sam ti majku, ubiću te, moj si, ništa ti je G. pogibija". Oštećeni dalje ističe da mu se čini da je tada rekao okrivljenom "marš tamo" i ništa se drugo nije desilo već je otišao u svoje auto, a nakon toga otišao na selo kako je već i objasnio. Nakon tog dogadjaja okrivljeni je na stotine puta njega pozivao mobilnim telefonom pa mu se on nije javljao, zatim je zvao na fiksni telefon njegovoj kući, a to je bilo dana 06.03.2012. godine. Sjeća se da je toga dana bio u B. P. zajedno sa kolegom advokatom D. M. i dok su se vraćali iz B. P. njemu je zazvonio mobilni telefon u blizini Pumpe  "J.", pa se oštećeni javio na telefon, a okrivljeni mu se prestavio kao "M. policajac", a oštećeni mu je rekao "reci M.", a okrivljeni je odmah počeo sa uvredama i prijetnjama kao i ranije govoreći mu "ubiću te, moj si, jebaću ti majku, stradaćeš kao tvoj otac" i dalje nastavio sa prijatnjama, a pošto je vozio on
je svoj mobilni telefon odmah dodao svom kolegi advokatu D. M. koji je sjedio
pored njega pa je D. nastavio da sluša razgovor okrivljenog i sigurno je
slušao nekih 5 minuta dok su sa vozilom stigli do kancelarije. Tada je njemu
polse toga kolega D. ispričao da je okrivljeni takodje njemu prijetio, dok je
on slušao razgovor.
            Posebno ističe da se osjetio oba puta strašno ugroženim i shvatio je ove prijetnje veoma ozbiljno jer s obzirom da je njegov otac upravo ubijen u svojoj sopstvenoj kući i to na kućnom pragu od sličnih tipova, pa iz tog razloga je ove prijetnje i shvatio ozbiljno i odlučio da prijavi slučaj nadležnim organima da bi preduzeli odredjene mjere prema okrivljenom. Takodje, ističe da je okrivljeni u medjuvremenu dakle, izmedju ova dva slučaja išao okolo i prijetio njemu i njegovoj porodici pa su mu govorili prijatelji da okrivljeni dolazi da prijeti njemu i njegovoj porodici, da će ih ubiti, istrijebiti i sl. ali se nije obazirao na to sve do poslednjeg slučaja kada je odlučio okrivljenog da prijavi. Od dana kada je prijavio policiji okrivljenog, okrivljeni ga više ne uznemirava niti ga poziva na telefone. Dalje, ističe da ponekad kada okrivljeni prolazi pored oštećenog pješice da mu govori "platićeš mi", a jednaput je gadjao i kamenom u prozor njegove kancelarije gdje radi jer je vidio da je oštećeni otišao u kancelariju. Takodje, ističe da je istog dana 06.03.2012. godine nakon što je okrivljeni pozivao oštećenog isto to radio u večernjim časovima pozivajući tridesetak puta na fiksni telefon pa je supruga oštećenog prijavila slučaj policiji gdje je davala izjavu, a takodje istu veče je prijetio i svom stricu T. koji ga je takodje prijavio. Dana 07.03.2012. godine odmah narednog dana kada je njega pozivao okrivljeni od 07,00 časova pa do 12,00 časova okrivljeni je nebrojeno puta pozivao na mobilni telefon oštećenog, ali se oštećeni nijedanput nije javio jer je upamtio njegov broj telefona, a oštećeni je saznao da su ga radnici policije u D. priveli pošto se okrivljeni tada tamo nalazio.
            Sud je u cjelosti prihvatio iskaz svjedoka - oštećenog smatrajući da je oštećeni veoma objektivno svjedočio.
            Svjedok D. M. je istakao da živi u P. i da radi kao advokat u P., a takodje oštećeni je njegov kolega adokat. Dana 06.03.2012. godine njemu je oštećeni rekao da ide za B. P. i da ima neke poslove u Višem sudu pa ga je onda on pitao koliko će se zadržati u B. P. i koliko ima posla, pa pošto mu je oštećeni rekao da će brzo završiti posao za najviše sat vremena, on ga je pitao da li može da i on podje sa njim za B. P. kako bi on u Višem sudu završio jedan posao. Vraćajući se iz Bijelog Polja već su stigli u grad kada je oštećeni dobio jena poziv na mobilni telefon i on se javio i sjeća se da je tada oštećeni rekao nekome "ma šta pričaš M.". On je pomislio da se možda radi o M. K. njihovom zajedničkom prijatelju koji živi u B. i da mu se možda nije nešto desilo u prodici. Nakon par minuta slušajući razgovor oštećeni je mobilni telefon dodao svjedoku pa je svjedok slušao taj razgovor i čuo je sa druge strane da jedan čovjek upućuje više uvreda, a zatim i prijetnji oštećenom, izmedju ostalog zapamtio je da je taj čovuek govorio "kukavče crni šta ti misliš, znašli da ćeš proći kao tvoj otac, da ćeš biti ubijen kao otac", a zatim je rekao "kukavče znašli da ću ti ubiti porodicu", psujući i oca i majku i na raču n njih upućujući razne uvrede. To slušanje razgovora svjedoka trajalo je nekih pola minuta, a nakon toga oštećeni je od njega uzeo telefon i nastavio da priča sa tim čovjekom rekavši mu "najbolje je da sada dodješ da mi to riješimo". Dalje ističe da je njemu poznato da je okrivljeni upućivao razne prijetnje oštećenom po kafanama, aposebno u kafani "T.š. " čiji je vlasnik A. Nj. jer su mu to ljudi pričali, a jedne prilike je bio prisutan u kafani  "J." u P. kada je okrivljeni stajao sa mobilnim telefonom u blizini kafane  navodno razgovarajući i gledajući u pravcu kafane, a za jednim stolom u kafani su sjedeli oštećeni i svjedok, zatim L. M. i A. Nj. i okrivljeni vidjevši njih za stolom je gestakulacijom pokazivao prstom ispod vrata navodno da će nekoga od nas zaklati, a mislim da je to samo uputio oštećenom i nikom više.
            Sud je takodje u cjelosti prihvatio iskaz ovog svjedoka smatrajući da je ovaj svjedok objektivno svjedočio, a takodje i svjedočenjem ovog svjedoka i oštećenog u potpunosti je obezvrijedjena odbrana okrivljenog koju je sud odbacio u cjelosti. Dakle, sud je nedvosmisleno utvrdio na osnovu saslušanja oštećenog kao i svjedoka da je okrivljeni dana 19.11.2011. godine  
lično oštećenom uputio riječi prijetnje "jebo sam ti majku, ubiću te, moj si,
ništa ti je G. pogibija", a takodje da je dana 06.03.2012. godine pozvao sa
svog mobilnog telefona broja 069 ... na broj mobilnog telefona oštećenog 069
... i uputio mu riječi prijetnje "ubiću te, moj si, jebaću ti majku, sradaćeš
kao tvoj otac".
            Iz izvještaja iz kaznene evidencije za okrivljenog sud je utvrdio da okrivljeni ranije nije osudjivan odnosno da mu je osuda brisana rješenjem od dana 10.08.2009. godine gdje je prethodno okrivljeni bio osudjen na uslovnu osudu zbog krivičnog djela iz čl.375. st.2. Krivičnog zakonika.
            Kod ovakvog činjeničnog stanja na osnovu svih izvedenih dokaza, a posebno na osnovu iskaza oštećenog kao i svjedoka D. M. sud je utvrdio da je okrivljeni ugrozio sigurnost oštećenom upućujući mu prijetnje da će ga ubiti, da će mu jebati majku, da će mu ništa biti G. pogibija misleći na oca oštećenog. Oštećeni se osjetio ugroženim, osjetio je nesigurnost i strah jer kako ističe upravo mu je otac G. poginuo od strane drugih lica u sopstvenoj kući i na sopstvenom kućnom pragu.
            Prilikom odredjivanja vrste kazne i prilikom odmjeravanja njene visine sud je u okviru opšte svrhe krivičnih sankcija cijenio i svrhu kazne zatvora, pa je sud mišljenja da je jedino opravdano u konkretnom slučaju prema okrivljenom izreći kaznu zatvora,  smatrajući da će se samo tom vrstom krivične sankcije postići svrha kažnjavanja prema okrivljenom. Sud je mišljenja da je izrečena krivična sankcija okrivljenom adekvatna i primjerena težini učinjenog djela kao i nastalim posledicama te da upravo kazna zatvora u trajanju od 30 dana predstavlja onu mjeru prema okrivljenom kojom će se postići prema njemu svrha kažnjavanja predvidjena u članu 32. Krivičnog zakonika.
            U smislu člana 226. i 229. ZKP CG sud je obavezao okrivljenog da na ime paušala plati ovom sudu iznos od 27,50 erua, a isti iznos je po mišljenju suda adekvatan teženi i složenosti krivičnog postupka, njegovom trajanju kao i imovnom stanju okrivljenog.
            Sa iznijetih razloga odlučeno je kao u izreci presude.  
OSNOVNI SUD U PLJEVLJIMA
dana 08.05.2012. godine 
Zapisničar,
S u d i j a,
Djondović Milenka
Branko Pejović  
PRAVNA POUKA : protiv ove presude dozvoljena je žalba u roku od 8 dana po
prijemu iste
                                 Višem sudu u Bijelom Polju,a preko ovog suda.  
DOSTAVLJENO:
1x ODT Pljevlja
1x okrivljenom
6x u predmet  