Posl.br.K. 589/09/07
U IME  CRNE GORE  
        OSNOVNI SUD U KOTORU, kao nadležni prvostepeni krivični sud, po sudiji Momirki Marović, uz učešće zapisničara-savjetnika Tijane Čelanović, u krivičnom predmetu protiv okr. G. W. A. iz V. B. zbog krivičnog djela prevare iz čl. 244. st. 4. u vezi st. 1. KZ koji se vodi po optužnici ODT Kotor Kt.br. 40/06 od 30.01.2007.g., nakon održanog glavnog i javnog pretresa dana 27.11.2012 g. u prisustvu zamjenice ODT Kotor Ljiljane Milić, zatim u prisustvu branioca okrivljenog, adv. B.D.iz Podgorice, kao i u prisustvu punomoćnika oštećenog adv. V. V. iz K., donio je i javno objavio dana 28.11.2012 g. sledeću,

P R E S U D U  
        Okr. G.W. A., od oca K. i majke F., rodjene W., rodjen .... u B., E., državljanin V. B., nastanjen u B., naselje R. (kod Đ. P.), oženjen, otac jednog mal. djeteta, privatnik, sa završenom srednjom školom, srednjeg imovnog stanja, navodno neosudjivan, protiv koga se ne vodi postupak za drugo krivično djelo,

Kriv je  
        Što je u periodu od 15-22.07.2004.godine u Budvi, kao vlasnik agencije za nekretnine „M. P.“ u namjeri sa sebi pribavi protivpravnu imovinsku korist u neposrednom kontaktu i kasnije slanjem pisanih informacija lažnim prikazivanjem činjenica oštećenom D. P. iz G. – Š., da će za njega kupiti kuću u Crnoj Gori, a kod unaprijed stvorene namjere da to ne učinio doveo u zabludu oštećenog ga mu na štetu svoje imovine isplati u tu svrhu iznos od 78.750,00 eura, na način što je oštećenom ponudio na prodaju kuću u R., dana 20.08.2004.godine uzeo generalno punomoćje ovjereno u Osnovnom sudu u Baru pod Ov.I. br. ....2004, koje glasi na njega i njegovu suprugu K. S., te kaparu u iznosu od 5.ooo eura, koju je oštećeni poslao 31.o8.2oo4.god nakon čega mu je faksom poslao predlog kupoprodajnog ugovora sa prodavcem Dj. M. iz B., za kuću površine 6o m2, sa okolnim zemljištem površine 52 m2, na kat.parc ... KO R. I, evidentiran u LN br. ..., detalje kupoprodaje, pregled svih troškova i instrukcije E. banke za uplatu sredstava za kupovinu kuće koje je prepisao na svom memorandumu i dodao ispod broja svog privatnog računa i svog imena adresu i naziv agencije, da se plaćanje vrši za kuću, kako bi novac navodno uplatio Agenciji, a ne njemu kao fizičkom licu, nakon čega je oštećeni dana 11.11.2004.godine, na privatni račun broj .... kod E. banke uplatio iznos od 78.750.00 eura te nakon podizanja novca umjesto da kupi tu kuću, oštećenog održavao u zabludi do 21.04.2005.g. da će kupoprodaja biti realizovana, da bi poslao e-mail oštećenom u kome ga savjetuje da ne nastavlja postupak oko kupovine, jer mora osnovati preduzeće u Crnoj Gori, zbog čega je tražio da mu oštećeni pošalje račun, kako bi mu navodno njegova Agencija vratila novac, a on izvršiti uplatu pošto realizuje dvije prodaje, što nije učinio, niti je novac ulatio oštećenom, osim uplate od 05.09.2005.godine u iznosu od 10.000,00 eura, čime je oštećenom nanio štetu, a sebi pribavio protivpravnu imovinsku korist u iznosu od 68.750,00 eura,  pri čemu je bio uračunljiv, svjestan značaja svog djela i njegove zabranjenosti a čije izvršenje je htio.

        \- čime je učinio krivično djelo prevare iz čl. 244. stav 4. u vezi stava 1. KZ.

         Pa sud okrivljenog na osnovu naprijed navedene krivičnopravne odredbe i čl. 3, 5, 8, 13, 15, 32, 33, 36, 42, 45, 46, 51 KZ i čl. 368 i 374. ZKP-a

O S U Đ U J E  
     Na kaznu zatvora u trajanju od 1 ( jedne) godine, koju će izdržati nakon pravosnažnosti presude, a u koju kaznu zatvora se uračunava vrijeme koje je okrivljeni proveo u pritvoru po rješenju ovog suda od 7.12.2006 godine do 22.3.2007 godine.

      Dužan je okrivljeni da na ime troškova krivičnog postupka uplati iznos od 405 eura i na ime sudskog paušala iznos od 50 eura koje će platiti u roku od mjesec dana od dana pravosnažnosti presude na žiro račun Osnovnog suda Kotor br. 832-16-52 i dokaz o uplati dostaviti ovom sudu s pozivom na br. K. 587/09/07.

        Dužan je okrivljeni oštećenom D. P., ... G., S. .,  na ime imovinsko pravnog zahtjeva isplatiti iznos od  63.750,00 eura, eura u roku od 3 mjeseca od dana pravosnažnosti presude.

                                                  O b r a z l o ž e nj e

      ODT Kotora aktom Kt.br. 40/06 od 30.01.2007.g. optužio je okrivljenog G. W. A. zbog krivičnog djela prevare iz čl. 244. st. 4. u vezi st. 1. KZ.

      Okrivljeni G. je u svojoj odbrani pred istražnim sudijom naveo da se ne osjeća krivim i da ne priznaje izvšenje krivičnog djela koje mu je stavljano na teret. Dalje je naveo da je tačno da je poslovao u crnoj Gori i da se među njegovim klijentima našao oštećeni D., a čitavo poslovanje vezano za promet nekretnine u čemu su udjela imali domaći stanovnici je vodila i završavala njegova supruga S. K., koja potiče sa ovog područja i govori ovaj jezik. U nju je imao bezgranično povjerenje i potpisivao sva dokumenta koja mu je davala, pritom nije puno zagledao šta potpisuje, već je većinom radio na vebsajtu i britancima dostavljao informacije o prometu nekreznina u CG. Čitav pravni posao vezano za predmetnu kupoprodaju je vodila njegova supruga, tako da je on tek naknadno saznao da je oštećeni prevaren. Naveo je da nije prevaren samo oštećeni D., već je njegova supruga sa kojom je razvod u toku, prevarila i njega kako poslovno tako i privatno. Čim je saznao da je oštećeni D. prevaren sklopio je usmeni ugovor kojim mu je obećao da će mu sve biti vraćeno, pa mu je čak i mejlom poslao pismeni primjerak. Dalje je naveo da je oštećenom vraćeno 40.000,00 eura, te da se nekoliko dana prije čuo sa oštećenim kojom prilikom su precizirali da će mu u najskorijem roku vratiti ostatak. Takođe je istakao da je htio da izbjegne krivičnu odgovornost, vratio bi se u E., svjestan da je kriv, ali je ostao ovdje da dokaže pred sudom svoju nevinost. Njihova agencija je oštetila ne samo oštećenog već i druge klijente za oko ukupno milion eura, a za što je isključivi krivac njegova supruga, dok je on jedino kriv jer joj je vjerovao i što je potpisivao sve papire koje mu je davala na potpis. U konačnom je istakao da njegova supruga sada svu krivicu prebacuje na njega, govoreći da je on vodio poslove o čemu svjedoče njegovi potpisi, dok se ona samo sporadično pojavljuje.  
        U svojoj odbrani datoj na glavnom pretresu dana 21.03.2007.g. ostajući pri naprijed navedenom okrivljeni je dodao da pred istražnim sudijom nije imao prilike da kaže koliko je bio pod nervozom angažovan da vati novac oštećenom. On i oštećeni su razgovarali lično prije nego što je lišen slobode kako putem kompjutera, tako i telefonom o načinu na koji će biti vraćen novac oštećenom, tako su napravili dogovor dana 28.11.2006.g., kada je oštećeni prihvatio da će po osnovu predmetnog duga primiti ili keš ili kompezaciju u stanu. Prije toga tokom 2oo6.g. on i oštećeni su se sastali u P. i razmatrali više mogućnosti, odnosno projekata kako bi se vratio novac oštećenom, medjutim tom prilikom stanovi koje je on pokazao oštećenom njemu nijesu odgovarali, pa iz tog razloga i nije došlo do realizacije. Okrivljeni je dodao da je oštećenom vratio iznos od 10.000,00 eura malo prije nego što je oštećeni u novembru 2oo6.g. bio u P., a preostalih 5.000,00 eura uskoro nakon njegovog boravka u P.. Okrivljeni je dodao da je oštećeni bio svjestan da je on u procesu otvaranja novog preduzeća, tako da je znao da će mu on izmiriti predmetno dugovanje ili u stanu ili davanjem gotovog novca. Negdje oko 31.11.2oo6.g. kontaktirao ga je oštećeni da zbog božićnih praznika neće biti u mogućnosti da pogleda stanove koje mu on nudi. Takodje oštećenom je dao obećanje da će mu vratiti novac do božićnih praznika, ali kako je lišen slobode u tome nije uspio. Kako unaprijed, tako ni u toku odnosa sa oštećenim nije imao namjere kakve su mu stavljene na teret. Cijelo vrijeme je održavao kontakt sa oštećenim, te je čak i u trenutku kada je donio tešku odluku da napusti suprugu i dijete, o novoj adresi obavijestio oštećenog, pritom je čitavo vrijeme bio dostupan na njegov telefon, odnosno broj telefona koji posjeduje već skoro 7 godine, tako da su čitavo vrijeme održavali uredan kontakt on i oštećeni, čak je kontaktirao i advokata oštećenog pritom on je dobio samo jedan odrgovor od strane advokata oštećenog. Takodje je više puta kontaktirao oštećenog putem SMS poruka, tako da je postojao obostrani kontakt izmedju njega i oštećenog, a oštećeni je čitavo vrijeme bio svjestan da on nije lagao, te da nije napustio mjesto na kome je bio stalno nastanjen odnosno nije  napuštao zemlju. Tako je zaključio da može da shvati zašto je oštećeni mislio da je on lagao jer nije mogao stupiti u kontakt sa njim jer je početkom decembra lišen slobode. Dalje je dodao da je svu papirologiju, uplate i prevod dokumentacije, na srpski jezik za potrebe agencije vršila njegova supruga S., dok je dio koji se odnosio na engeski jezik vršio on., i on je obavljao poslove vezane za mejlove i websajt agencije. U predmetnom poslu vezano za sastavljanje ugovora, zatim vezano za razgovor sa vlasnikom nepokretnosti bila je angažovana S. i prilikom kada su gledali predmetnu nepokretnost bili su prisutni on i S., oštećeni i njegova djevojka. Na posebno pitanje suda ko je obavijestio oštećenog, odnosno sastavio mejl kojim se oštećeni obavještava o načinu plaćanja i broju žiro računa na koji će uplatiti novac, okrivljeni je naveo da ga je on sastavio i uputio oštećenom. Po instrukcijama A. iz E. banke i S. je unio u navedeni mejl žiro račun na koji je oštećeni trebao da uplati predmetni novac za kupovinu nepokretnosti. Na pitanje suda zašto u mejlu nije naveo broj žiro računa agencije, već svoj lični ž.r, okrivljeni je naveo da je znao da je to njegov lični račun, ali mu je takodje rečeno da je to račun koji može koristiti za potrebe agencije, tako da mu je A. rekla da prilikom navodjenja načina plaćanja mora biti navedeno ime kupca i da obavezno mora biti naznačena svrha zašto se novac uplaćuje iz B., kao i ime onoga ko prima novac, uz to dodajući da je oštećeni bio upoznat da se radi o njegovom privatnom ž.računu. Takođe je dodao da je bila njegova odluka na koji račun će biti dobijen novac, a ne odluka bančinog službenika. Postojao je dogovor sa vlasnikom oko prodaje predmetne kuće, ali do realizacije istog nije došlo ne zbog problema nastalih na njegovoj strani i strani oštećenog, već isključivo zbog promjena propisa u Crnoj Gori, a o tim promjenama propisa ga je obavijestila supruga. Ona nije obezbijedila primjerak tih promjena zakona na njegovo traženje. Na posebno pitanje gdje je završio novac koji je uplatio oštećeni na ime kupovine predmetne nepokretnosti okrivljeni je naveo da je novac podigao on i predao ga S. koja je tom prilikom bila sa njim, koja je novac odnijela u agenciju, a kada je nastao problem sa oštećenim, tražio je S. da mu da novac, ali na njegovo traženje ista je prolongirala rok da mu ga da, navodeći da će mu dati opravdanje zašto mu novac nije dala. Okrivljeni je istakao da je tačno da je u aprilu 2oo5.g. poslao mejl oštećenom da ne nastavlja postupak oko kupovine kuće, jer mora osnovati preduzeće u Crnoj Gori i tom prilikom oštećenom tražio br. ž.r. kako bi mu agencija vratila novac. Vezano za okolnost da je pred istražnim sudijom naveo da je oštećenom vratio 4o.ooo,oo eura, okrivljeni je naveo da je tačno da je to rekao, ali iz razloga jer tada nije imao tačan podatak o tome, već je mislio da je vratio taj iznos, ali je nesporno da je oštećenom vratio iznos od 15.000,00 eura. Sa Dj. koji je bio prodavac nepokretnosti imao je samo jedan kontakt i to kada je oštećeni došao u Crnu Goru, a svu dokumentaciju potrebnu za agenciju vezano za ponudu za prodaju kuće je pribavila S.. Takođe je istakao da u agenciji nije imao zaposlene pravnika, a na posebno pitanje da li na web sajtu njegove agencije stoji da postoji tim pravnika koji garantuju pravnu zaštitu državljanima V.B koji investiraju u Crnoj Gori radi pružanja pravne zaštite, okrivljeni je naveo da to na sajtu postoji, ali da je u predmetnom slučaju S. koristila usluge pravnih stručnjaka, pritom on nije znao tačno kojih, tako da nije znao ni ko je bio pravni savjetnik u predmetnom poslu.

       U dokaznom postupku radi utvrdjivanja činjeničnog stanja i krivice okrivljenog sud je proveo sledeće dokaze i to: saslušao svjedoka S.K. G., te pročitao generalno punomoćje čija se fotokopija nalazi u spisima ovjerena od strane Osnovnog suda u Baru pod br. ... od 20.08.2004.g., pročitao izjavu oštećenog P. D. od 27.12.2006.g.i  izvršio uvid u izvještaj o stanju na računu okrivljenog od 11.11.2004.g. i 31.08.2004.g. izdat od N. banke Podgorica dana 15.12.2006.g., zatim izvršio uvid u LN br. ... PJ Budva od 14.12.2006.g., te pročitao iskaz svjedoka Dj. M. sa zapisnika od 17.04.2007.g., zatim izvršio uvid u akta na engleskom jeziku a koja akta su prevedena od strane stalnog sudskog tumača za engleski jezik i kao takva pročitana u dokaznom postupku i to poruka poslata dana 21.04.2005.g., akt M. P. reg.br. 5-... upućen oštećenom od strane okrivljenog, akt M. P. sa nazivom kratak pregled, akt M. P. sa nazivom bankovna informacija, akt M. P. koji nosi naziv kupovine, te ugovor o kupoprodaji nekretnina zaključen izmedju Dj. M. i oštećenog D., zatim je sud pročitao dopis Uprave za neketnine PJ Budva od 12.04.2007.g. i ugovor o kupoprodaji nepokretnosti broj ovjere ..., te pročitao rješenje PJ Budva od 26.11.2004.g. i rješenje Uprave za nekretnine broj ... od 08.06.2005.g. i rješenje broj ... i rješenje PJ Herceg Novi od 06.12.2004.g., te izvršio uvid u 9 priznanica W. U., koje datiraju iz 2004 i 2005 godine.

       Svjedok S. K. G. je pred istražnim sudijom navela da je bila u barku sa okrivljenim, ali je njihova bračna zajednica faktički prestala da postoji prije godinu dana i u toku je brakorazvodna parnica. Okrivljeni je na svoje ime otvorio preduzeće tj. agenciju za nekretnine „M. P.“ sa sjedišetm u B. u kojoj je bila zaposlena kao direktor i primala platu, a njeni poslovi su  bili tehničke prirode koji su se odnosili na pribavljanje dokumentacije za određenu nepokretnost, da kontaktira advokate, prevod na engleski jezik i obratno, dok je sve ostale poslove tj. kontakt sa kupcima i same transakcije vršio okrivljeni. Dalje je navela da joj je poznato da je u agenciju dolazio oštećeni D. koji je bio zainteresovan za kupovinu nekretnina u CG  i to baš kuće u R. vl. Đ. M., te dao punomoć na njeno ime i ime okrivljenog da u njegovo ime mogu kupiti ovu kuću. Napravljen je predlog kupoprodajnog ugovora koji je poslat imejlom ošt. da ga pogleda i ako se slžae sa istim da da odobrenje i da u tom slučaju uplati iznos od 78.750,00 eura na ime kupoprodajne cijene. Dalje je navela da joj je poznato da je ošt. uplatio ovaj novac i to na privatni račun okrivlejnog, ali do realizacije ovog ugovora nije došlo iz razloga što u katastru B. shodno izmjenjenom tumačenu Zakona o svojinskim odnosima i prometu nepokretnosti stranci se nisu mogli knjižiti na zemljištu ispod objekta, o čemu je okrivljeni obavijestio oštećenog, a ona obavijestila Đ. koji joj je rekao da je upoznat sa time. Okrivljeni je obavijestio D. o ovim izmjenama i nakon toga joj je okrivljeni rekao da mu je navodno oštećeni rekao da ne vrši povraćaj novca, nego da novac ostane na računu jer ima namjeru da dođe i da kupi stan u P.. Što se dalje dešavalo sa novcem njoj nije bilo poznato, a tek prije izvjesnog vremena kada je oštećeni prijavio okrivljenog policiji je saznala da je okrivljeni novac koji mu je poslao oštećeni potrošio. Okrivljenog je pitala na što je potrošio novac i on joj je rekao da je bio žrtva „prevare 419“ tj. neke inetrnacionalne prevare preko interneta vezano za ulaganje novca. Na njeno insistiranje okr. je  vratio ošt. iznos od 10.000 eura, s tim da nije znala da li je kasnije kda su se razišli okrivljeni vratio oštećenom još novca. U konačnom je još jednom navela da je pravni posao vezano za predmetnu kupoprodaju vodio okrivljeni, a ne ona, te da je ona jedino obavijestila prodavca da je zbog izmjene tumačenj zakona o imovinskim odnosima i prometu nepokretnosti došlo do odustanka od ovog pravnog posla. Istakla je da o tome kako je novac uplaćen na privatni račun okrivljenog za koji nije imala ovlašćenje to nije ni mogla znati šta on radi sa njim,. Sjećala se da joj je jedne prilike okrivljeni rekao da je bolje da novac uplati na privatni račun nego na račun firme jer se ne mora plaćati porez. Inače firma je imala otvorene račune kod „A. banke „ Budva i kod „M.“ Budva.

U svom iskazu datom na glavnom pretresu dana 21.03.2007.g. svjedokinja je
ostajući pri naprijed navedenom dodala ona lično nije učestvovala u
transakciji za koju odgovara njen suprug, te da u predmetnoj trasankciji njen
suprug nije postupao u namjeri da bilo koga prevari. Na posebno pitanje
branioca okr. da li je na njeno insistiranje okrivljeni vratio iznos od
1o.ooo,oo eura oštećenom, svjedokinja je navela da na to pitanje ne može
odgovoriti sa da ili ne, jer okrivljeni nije vjerovao u vraćanje novca u
ratama oštećenom, odnosno po malo, već se nadao da će uspjeti da cijeli iznos
odjednom vrati oštećenom, ali je ona ipak insistirala kod okrivljenog da počne
sa vraćanjem novca, te iz tog razloga okrivljeni je i pristao i postupio na
predmetni način. Dalje je istakla da je njeno mišljenje da je okrivljeni
čitavo vrijeme mislio da će realizovati projekat oko prodaje kuće oštećenom, a
iz tog razloga je i navela svoje mišljenje da okrivljeni nije kriv za prevaru.
Vezano za promjenu propisa navela je da je prvo bilo govorkanja po B. o tome,
a poslije toga su oni lično unutar poslovanja agencije imali takva dva slučaja
i to jedan u B., a jedan u H N., odnosno tačnije na njihov zahtjev o knjiženju
u katastru u B., u slučaju koji je sličan predmetnom, katastar ih je
obavijestio rješenjem da se dozvoljava uknjižba kuće, ali ne i zemljište, tako
da je u to vrijeme adv. R. N. iz H N. podnijela žalbu na donijeto rješenje
katastra, a to se sve dešavalo baš u vrijeme kada i predmetni dogadjaj. U
konačnom je drugostepena odluka bila da se dozvoljava uknjižba i na zemljištu
i na kući stranim državljanima. Odmah pošto je upoznata o problemu oko
knjiženja obavijestila je svog supruga a ujedno i gospodina Dj. i to putem
telefona, te koliko se sjećala tom prilikom g Dj. je obavijestio da je i on
nešto o tome čuo u B.. Dalje je navela da predpostavlja, a to joj je i suprug
na njeno pitanje rekao, da je novac koji je ošt uplatio za predmetnu
nepokretnost završio na račun nekih nepoznatih lica, internacionalnih
prevaranata, odnosno na prevaru koja se zove kao žrtva „prevare 419“. Takođe
je istakla da je agencija M. P. prodala izvjesni broj nepokretnosti u Crnoj
Gori strancima, te da su se ti stranci i prije kritičnog dogadjaja i nakon
toga uknjižili na nepokretnostima koje su kupili preko njih, s tim da postoji
jedan broj njih koji su još uvjek u proceduri ostvarivanja tog prava. Dalje je
navela da je 2oo4.godine oštećeni uplatio novac za kupovinu kuće, ali se nije
mogla tačno izjasniti o tačnom vremenu kada je to bilo, te navela da se
problem oko knjiženja pojavio nakon što je oštećeni izvršio uplatu sredstava i
to nakon uplate cjelokupnog iznosa sredstava, a baš u vrijeme kada je uplaćen
novac od strane oštećenog je nastao problem oko knjiženja, tako da je to bio
razlog zašto novac nije bio proslidjen prodavcu kuće, pritom nije znala tačno
vrijeme kada je okr. potrošio predmetni novac.
            Na glavnom pretresu održanom dana 27.11.2012 godine, svjedok S.K. je još i dodala da je ona u čitavom ovom postupku dogovaranja cijene samo imala ulogu održavanja kontakta sa M., te eventualno nešto prevodila što je trebalo prevesti G.. Kupoprodajna cijena je ugovorena mimo nje ali svakako je bila upoznata sa istom, jer je prenijela M. i on se složio sa istom.  
        Iz generalnog punomoćja ovjerenog od strane Osnovnog suda u Baru pod br. .... od 20.08.2004.g. utvrdjuje se da istim punomoćjem oštećeni P. D. ovlastio okrivljenog W. G. i S. K. da mogu u njegovo ime i za njegov račun preuzimati sve pravne finansijske i druge radnje u vezi sa njegovim nepokretnostima koje se nalaze na na teritoriji CG, kod nadležnih državnih organa, redovnih sudova, banaka i drugih institucija koje pružaju pravnu pomoć. Dalje se utvrđuje da predmetno punomoćje sadrži ovlašćenje da se zaključuju svi potrebni građansko pravni ugovori, prima i daje kupoprodajna cijena  ili druga naknada, pdnose drugi raznih zahtjevi, podižu novčana sredstva sa njegovih računa kod banaka i sl.

      Oštećeni P. D. je naveo da je preko interneta došao do veb sajta „M. P.“ iz B. vlasništvo okrivljenog i kako je veb sajt bio dobro urađen, i na kom se nudilo na prodaju više nekretnina to se odlučio da dodje u CG i posjeti ovu agenciju i njenog vlasnika. U CG  je došao sredinom avgusta 2004.g i tada se upoznao sa okrivljenim, sa kojim je obišao nekih 4-5 nekretnina koje su ga interesovale i od kojih je na kraju izabrao kuću u R. da kupi. Kada je sa okrivljenim išao da vidi ovu kuću tamo je bio neki stariji čovjek koji se predstavio kao prodavac, ali sa njim nije kontaktirao zbog nepoznavanja jezika. Nakon toga pošto se odlučio za kupovinu kuće, okr. i njegovoj supruzi je dao punomoć da oni u njegovo ime i za njegiov račun kupe navedenu kuću, koje punomćje je ovjereno u sudu. Tada mu okr. nije rekao da postojebilo kakve zakonske smetnje za kupovinu nekretnine u Crnoj Gori zbog toga što je stranac, već naprotiv objasnio mu je kako su zakoni u Crnoj Gori veoma slični zakonima u V. B. i da se kupovina može izvršiti bez ikakvih problema. Pošto se vratio u G. 22. avgusta 2004.g., poslije par dana tj. 31.08.2004.g. je preko svog računa uplatio kaparu u iznosu od 5.000 eura na račun ..... kod E. banke i pošto mu je dostavljen faxom predlog kupoprodajnog ugovora sa kojim se i saglasio uplatio preostali iznos od 68.750 eura na naprijed navedeni broj žiro računa za koji je smatrao da je račun agencije, jer instrukcija koja mu je poslata od strane okrivljenog kako da izvrši uplatu je glasila na M. agenciju i bila ovjerena pečatom te agencije, tako da nije mogao ni pomisliti da se radi o privatnom računu okrivljenog. Ubrzo pošto je izvršio uplatu navedenog iznosa okrivljeni mu se obratio rekavši mu da je nastao problem vezano za kupovinu nepokretnosti u Crnoj Gori kada su u pitanju stranci, da je došlo do promjene zakona, te da mu ne preporučuje da kupi tu kuću, da kuća ne posjeduje plac tako da ne bi imao pristupa toj kući, da bi trebao otvoriti preduzeće u CG i da bi tek nakon toga mogao kupiti tu nepokretnost i na ovaj način ga navodio da odustane od kupovine te kuće, mada mu nikada nije striktno rekao da mu predlaže da odustane od kupovine iste. Kako nije došlo do realizacije vezano za kupovinzu ove kuće, na kraju je zaista i odustao od kupovine iste i odmah zatražio povraćaj novca, kada i nastaju problemi jer mu okrivljeni nije vratio novac, već je stalno navodio neke razloge ali mu nikada konkretno nije rekao šta se desilo sa novcem i zašto nije izvršio povraćaj novca, već je stalno obećavao da će mu novac ubrzo vratiti, stalno spominjao da ima u toku neke prodaje i da novac treba da stigne na račun njegove agencije, nakon čega će mu odmah izvršiti povraćaj novca. Kako mu okrivljeni nije vraćao novac negdje u maju ili junu 2005.g. je došao u Crnu Goru i tada se sreo sa okrivljenim i tom prilikom mu je okrivljeni obećao da će mu novac biti vraćen za par dana, ali ni od tog obećanja nije bilo ništa i tek 05.09.2005.g. mu je okrivljeni uplatio iznos od 10.000 eura, a nedavno i još 5.000 eura, a što je bilo sve što mu je dao do 27.12.2006.g. Oštećeni je dalje dodao da mu je okr. 28.11.2006.g. poslao mejl u kom je naveo da će mu pored toga što će mu vratiti dug za sedmicu ili dvije kao poklon dati stan od 70 m2 i platiti avionsku kartu za dođe i vidi stan. Istakao je da izmedju njega i okr. nije bilo pismenog ugovora da okrivljeni u njegovo ime i za njegov račun kupi kuću u Crnoj Gori, već se samo radilo o usmenom  dogovorui davanju punomoćja njemu i njegovoj supruzi da to mogu uraditi u njegovo ime i za njegov račun. Takođe je istakao da su samo punomoćje sastavili okrivljeni i njegova supruga, a koji su ovjerili u sudu u Baru. U konačnom je istakao da nikada nije rekao okrivljenom, a pošto je odustao od kupovine kuće u R., da ne izvrši povraćaj na njegov račun nego da navodno novac ostane na računu okrivljenog jer je navodno zainteresovan za kupovinu nekog stana u P.. Sve pregovore oko kupovine predmetne kuće je vodio isključivo sa okrivljenim, mada je tu bila prisuta i supruga okrivljenog, ali sa njom o tome nije razgovarao. Takođe je dodao da je od okrivljenog primio minimum 25 mejlova sa obećanjima da će novac vratiti, te da se pridružuje krivičnom gonjenju okrivljenog i da postavlja imovinsko pravni zahtjev u iznosu od 63.750,00 eura sa zakonskom kamatom i troškovima koje je imao.

      Iz izvještaja o stanju na računu okrivljenog N. Banke od 15.12.20006.g. za period od 31.08.2004.g. do 01.09.2004.g. utvrdjuje se da je na računu okrivljenog izvršena uplata iznosa od 5.615,00 eura dana 01.09.2004.g., a iz izvještaja za period od 11.11.2004.g. do 11.11.2004.g. utvrđuje se da je na računu okrivljenog dana 11.11.2004.g. izvršena uplata iznosa od 73.675,00 eura.

       Uvidom u LN br.... Uprave za nekretnine PJ Budva od 14.12.2006.g. utvrđuje se da je Đ. M.vlasnik dvoršta površine 28 m2 i porodične stambene zgrade na parc. .... KO R..

        Svjedok Dj. M. je izjavioda je negdje prije 3 do 4 godine tačno se ne sjećajući kada par puta telefonskim putem kontaktirao sa S. K. vezano za prodaju njegove kuće u R. i tim prilikama su vodjeni preliminarni razgovori u vezi prodaje njegove kuće. Dalje je naveo da nije upoznat sa sačinjavanjem kupoprodajnog ugovora, te da nikada nije imao kontak sa okrivljenim vezano za isto. Od strane S. je bio upoznat da postoji mogući kupac za kuću i da se radi o strancu, ali je naknadno upoznat da je taj čovjek odustao od kupovine iz razloga jer je u medjuvremenu došlo do izmjene neke uredbe. Koliko se sjećao taj kupac je bio iz Š. i bio upoznat da isti ima ženu i djecu, ali ga nikada nije vidio i koliko se sjećao radilo se o prodajnoj cijeni negdje oko 7o do 8o.ooo,00 eura, a kupoprodajnu cijenu je on odredio, ali se nije mogao precizno izjasniti koji je to bio iznos. Takođe je dodao da se nije ni spominjala činjenica da li će se novac biti isplaćen odjednom ili u ratama, te da u avgustu 2oo4.godine nije bio u svojoj kući u R. tako da nije znao ko je dolazio da gleda kuću. Ključ od njegove kuće u R. imaju njegove komšije i to Dj. Lj. koji tamo živi i u to vrijeme su od strane više agencija dovodjeni klijenti kako bi ponudili kuću na prodaju i istu pokazali.

          Iz prevoda poruke koju je okrivljeni uputio oštećenom koja je na engleskom jeziku od dana 21.04.2005.g. utvrđuje se da okrivljeni istom obavještava oštećenog da na osnovu zakona mora osnovati preduzeće u Crnoj Gori i da ne pokreće postupak s imovinom pošto način koji bi se moralo odraditi ne bi bio povoljan za njega. Takođe ga obavještava da mu je i njegova kuća prouzrokovala velike teškoće pa mora da je stavi na tržište, kao i da bi problemi u koje bi oštećeni zapao kad bi osnovao preduzeće i porez koji bi mo0rao platiti čini bilo kakvo ulaganje za imovinu besmilsenim. Dalje od oštećenog traži da mu proslijedi broj žiro računa na koji želi da mu se uplati novac izražavajućui nadu da će novac na račun oštećenog leći u roku od 28 dana.

        Iz prevoda akta M.p. reg.br. ... koji je na engleskom jeziku utvrđuje se da je naslovljen na oštećenog  i upućen od strane okrivljenog kojim se okrivljeni zahvaljuje oštećenom na provedenom vremenu sa njima u CG, uz želje da se vrati u CG, kao i da se poveća broj ljudi koji kupuju kuće i zemlju preko njih u CG.

        Iz prevoda akta M. P. sa nazivom kratak pregled koji je na engleskom jeziku utvrđuje se da je istim okrivljeni informisao oštećenog da je ukupna cijena kuće 75.000 eura, da su troškovi agencije od 5% pa tako ukupna cijena iznosi 78.750 eura sa uključenim agenciojskim troškovima, ne ukuljučujući druge poreze.

        Iz prevoda akta M. P. sa nazivom bankovna informacija koji je na engleskom jeziku utvrđuje se da je istim aktom okrivljeni informisao oštećenog na koji način i na koji žiro račun je potrebno da se izvrši uplata sredstava.

         Iz prevoda akt M. P. koji nosi naziv podaci kupovine koji je na engleskom jeziku utvrđuje se da istim okrivljeni obavještava oštećenog da se predmetna kuća nalazi na adresi R. R. bb, da ista nema montirani klimouređaj, da je kupatilo montirano, kuhinja spremna za ličnu ugradnjua, da su podovi u kući od drva i ploča, da je elektrika u potpunosti ugrađena, kao i da je površina kuće oko 60 m2 plus 28 m2 terase i da je ukupna površina evidentirana u spisku prodaje.

         Iz ugovora o kupoprodaji nekretnina utvrđuje se da su u istom kao ugovorne strane navedeni  Dj. M., kao prodavac i ošt. D., koga zastupa S. K. po punomoćju I Ov br. .... od 20.08.2004.g. kod osnovnog suda u Baru, kao kupca. Dalje se utvrđuje da je kao predmet kupoprodaje predmetna kuća ukupne površine od 60 m2 i placa 52 m2 evidentiranih u LN ...KO R.kat.parc. ... u R. vlasništvo Đ. M., te da kao cijena ove nepokretnosti naveden iznos od 75.000,00 eura.

         Iz dopisa Uprave za nekretnine CG PJ Budva od 12.04.2007.g. utvrđuje se da je istim načelnik PJ Budva shodno traženom obavijestila sud da krajem 2004.g. odnosno u prvoj polovini 2005.g. nije bilo promjene u zakonskim propisima RCG za ostvarivanje prava vlasništva na zamljištu stranih državljana u Crnoj Gori, te da se prava vlasništva na zemljištu stranih državljana u Crnoj Gori upisuju shodno Zakonu o osnovama svojinsko pravnih odnosa. Takođe uz navedeni dopis načelnik PJ Budva je dostavio sudu spise predmeta koji se odnosio na uknjižbu okrivljenog na nepokretnosti u KO Budva.

       Iz ugovora o kupoprodaji nepokretnosti broj ovjere I ... od 25.06.2004.g. utvrđuje se da je navedni ugovor zaključen dana 25.06.2004.g. u Baru između V. Š. iz B. kao prodavca i okrivljenog W. A. G. kao kupca, te da je predmet kuporpodaje među strankama nepokretnost evidentirana u L.N. br. ... K.O. Budva, broj kat.parc. ... i poslovno stambeni objekat u gabaritu od 52 m2 u suterenu kao poslovne cjeline, zatim  prizemna etaža od 101 m2 i potkrovlja od 75 m2, kao i da je ukupna kupoprodajnu cijenu iznosila 48.000 eura.

        Iz rješenja Uprave za nekretnine CG PJ Budva od 26.11.2004.g. utvrđuje se da je istim okrivljenom W. G.-u dozvoljena uknjižba u katastarski operat za KO Budva kao niosiocu prava svojine na objektu br. 1 površine 101 m2, u osnovi koji se sastoji od stambenog prostora u suterenu pov.52 m2 i u prizemlju pov.75 m2, a nalazi se na parceli .... KO Budva, te da se briše uknjižba V. Š., kao nosioca prava svojine na istoj nepokretnosti. Dalje se utvrđuje da je stavom II istog riješenja odbijen kao neosnovan zahtjev okrivljenog za uknjižbu prava korišćenja na zemljištu označenom kao kat.parc. .... KO Budva.

         Iz rješenja Uprave za nekretnine CG broj .... od 08.06.2005.g. utvrdjuje se da je navedenim aktom povodom žalbe okrivljenog W. G. A. izjavljene na rješenje Uprave za nekretnine PJ Budva od 26.11.2004.g. od strane drugostepenog organa donijeta odluka da se poništava stav II dispozitiva rješenja Područne jedinice Budva br...... od 26.11.2004 i usvajen zahtjev okrivljenog za uknjižbu kat.parc. .... po kulturi dvorište  površine 193 m2 iz L.N.... KO Budva.

        Iz rješenja Uprave za nekretnine CG PJ Herceg Novi broj .... od 06.12.2004.g. utvrđuje se da je istim donijeta odluka da se M. Lj., M. B. i I. S. iz Podgorice brišu kao suvlasnici objekta 1 – porodične stambene zgrade objekta -2 pomoćne zgrade i objekta 3 – pomoćne zgrade na katastarskoj parceli ... list nepokretnosti ... KO B., kao i da se na istim nepokretnostima kao suvlasnici upisuju H. T. P. i W. Q. obje iz V. B.. Takođe se utvrđuje da je istim rješenjem pod tačkom 3. odbijen zahtjev H. T.P.i W. Q. obje iz V. B. za uknjižbu prava svojine na katastarskoj parceli ..KO B..

       Iz rješenja Uprave za nekretnine CG broj ... od 31.10.2005.g. utvrdjuje se da je navedenim aktom povodom žalbe H.T. P. i W. Q. oboje iz V. B.  izjavljene na rješenje Uprave za nekretnine PJ Herceg Novi br .... od 06.12.2004.g. od strane drugostepenog organa donijeta odluka da se poništava stav 3 dispozitiva rješenja Područne jedinice Herceg Novi br.... od 06.12.2004 i usvojen zahtjev H. T. P. ½ i W. Q.½ oboje iz Lo. za uknjižbu kat.parc. ... površine 500 m2 iz L.N.... KO B..

         Uvidom u 8 uplatnica W. U., za 2004 i 2005 godine, utvrđuje se da je okrivljeni u navedenom periodu uplatio putem svake priznanice na ime trećih lica različite novčane iznose i to od 1.100 eura do 10.000 eura.

          Na osnovu svih izvedenih dokaza, cijeneći ih pojedinačno i u uzajamnoj povezanosti, a u odnosu na odbranu okrivljenog, sud je utvrdio činjenično stanje bliže navedeno u izreci.

        Naime, okrivljeni u svojoj odbrani ne priznaje izvršenje krivičnog djela koje mu je stvaljeno na teret. Međutim, on u svojoj odbrani priznaje da je kao vlasnik agencije za nekretnine „M. P.“ postigao dogovor sa oštećenim D. koji je strani državljanin da će u njegovo ime i za njegov račun kupiti kuću u Crnoj Gori, te da oštećenom ponudio na prodaju predmetnu kuću u R., te priznao da je dana 20.08.2004.g. uzeo generalno punomoćje dato od strane oštećenog koje je ovjereno u Osnovnom sudu u Baru pod Ov.I. br. .. i koje glasi na njega i njegovu suprugu K. S.. Takođe okrivljeni u svojoj odbrani ne spori da je od oštećenog uzeo kaparu u iznosu od 5.ooo,00 eura za kupovinu predmetne kuće u R., koju kaparu mu je oštećeni poslao 31.o8.2oo4.g., te da je oštećenog obavijestio o detaljima i uslovima kupovine predmetne kuće tj. istog obavijestio o svim troškovima vezano za kupovinu kuće i dao mu instrukcije E. banke za uplatu sredstava koje je prepisao na svom memorandumu i dodao ispod broja svog privatnog računa i svog imena adresu i naziv agencije, kao i da se plaćanje vrši za kuću, a što je navodno učinio po instrukcijama svoje supruge K. S. i službenice banke kako bi izbjegao plaćanje poreza. U konačnom okrivljeni ne spori i da je oštećeni dana 11.11.2004.g. na njegov privatni račun broj ... kod E. banke uplatio iznos od 73.675.00 eura, koji novac je on nakon podizanja sa računa dao svojoj supruzi K. S..  Naime, svjedokinja K. S., bivša supruga okrivljenog, u svom iskazu to negira i navodi da sa tim nije imala nikakve veze, odnosno da nije imala nikakve veze kako sa davanjem instrukcija oštećenom vezano za način plaćanja, tako ni sa podignutim novcem od strane okrivljenog, a da je instrukcije oštećenom vezano za način i na koji račun dao sam okrivljeni.

        Okrivljeni u svojoj odbrani ne priznaje da je u predmetnom slučaju imao namjeru da prevari oštećenog, odnosno da mu nanese štetu i za sebe pribavi protivpravnu imovinsku korist. U svojoj odbrani kao isključivi razloga zašto nije došlo do realizacije dogovorenog posla, odnosno do kupovine predmetne kuće u R. vlasništvo Đ. M. iz B., u ime i za račun oštećenog, navodi taj što je nakon što mu je oštećeni uplatio ukupan iznos kupoprodajne cijena za kupovinu predmetne kuće, došlo do promjene zakonskih propisa koji regulišu oblast ostvarivanja prava vlasništva na zamljištu stranih državljana u Crnoj Gori.

Sud smatra da je ovakva odbrana okrivljenog data u cilju izbjegavanja krivice.
Ovo tim prije kada se uzme u obzir da kupoprodajni ugovor  o kupovini
nekretnine bliže opisane u izreci, nije ni zaključen te nije ni mogao biti
predmet zahtjeva o uknjižbi Uprave za nekretnine PJ Budva. Dakle, imajući u
vidu nespornu činjenicu da je oštećenom putem mejla poslat predlog
kuporpdajnog ugovora koji je sačinio okrivljeni, a sa kojim se saglasio
oštećeni i izvršio uplatu preostalog nov ca, a što je utvrdjeno na osnvou
iskaza oštećenog i izvještaja sa stanja računa istog,a koje dokaze je sud
prihvatio,te da nakon toga nije zaključen kupoprodajni ugovor kojim bi
oštećeni postao vlasnik predmetne nepokretnosti, kojim bi se dalje kod Uprave
za nekretnine PJ Budva, zahtjevala uknjižba, to proizilazi da je  namjera
okrivljenog bila prevarna, usmjerena u cilju pribavljanja protivpravne
imovinske koristi a koju je i pribavio. Prednje iz razloga što je uplata novca
od strane oštećenog izvršena na račun koji mu je dostavio okrivljeni, a radilo
se o privatnom računu okrivljenog, a okrivljeni o tome nije obavjestio
oštećenog a što je utvrdjeno na osnvou iskaza oštećenog koji je sud prihvatio,
iz čega proizilazi da je okrivjleni lažno predstavio činjenicu oštećenom, da
uplate ne vrši na žiro račun njegove agencije, već na njegov  lični žiro
račun. Naime, sud je privhatio iskaz oštećenog da je smatrao da se radi o
računu agencije, jer i nstrukcija koja mu je poslata od strane okrivljenog
kako da izvrši uplatu je glasila na agenciju vlasništvo okrivljenog i bila
ovjerena pečatom te agencije,tako da nije mogao ni da pomisli da se radi o
privatnom računu okrivljenog, a ovo tim prije kada se uzme u obzir da ga o toj
činjenici da se vrši uplata na privatni račun okrivljenog nije upoznao ni
okrivljeni u momentu vršenja uplate.
            Dalje da je namjera okrivljenog bila prevarna potvrdjuje i činjenica da nakon što je izvršena kompletna uplata kupoprodajne cijene od strane oštećenog, okrivljeni kao punomoćnik oštećenog ne zaključuje ugovor o kupoprodaji sa vlasnikom predmetne nepokretnsoti D. M., a što je utvrdjeno iz iskaza samog D. M., koji iskaz je sud prihvatio jer je isti potkrijepljen uvidom u list nepokretnosti. Pravdanje okrivljenog da je došlo do promjene zakonskih propisa koji regulišu oblast ostvarivanja prava vlasništva na zemljištu stranih državljana u Crnoj Gori je za sud neprihvatljiva,te sud smatra da je  taj navod odbrane okrivljenog dat u cilju pravdanja svojih postupaka jer nije ni došlo do zaključenja ugovora, ni predaje zahtjeva za uknjižbu.
            Sud prihvata iskaz oštećenog koji navodi da ga je nakon uplate kompletne kupoprodajne cijene okrivljeni obavjestio da je nastao problem vezano za kupovinu nepokretnosti u Crnoj Gori kada su u pitanju stranci,te da mu ne preporučuje da kupi tu kuću, iz čega proizilazi po mišljenju suda da upravo okrivljeni odgovara oštećenog od kupovine kuće, ali sve nakon uplate novca  zbog čega je oštećeni i naveo da je odustao od kupovine i tražio povraćaj novca, tim prije što su njegovi navodi potvrdjeni sadržajem mejlova koje mu je slao okrivljeni. Imajući u vidu prednje to sud nije mogao prihvatiti odbranu okrivljenog da se u konkretnom slučaju radilo o okolnostima na koje nije mogao uticati, tj. promjenu propisa u vezi sa uknjižbom prava svojine na zemljištu na ime stranaca, jer ugovor o kupoprodaji nije ni bio zaključen, niti je podnijet zahtjev za unjižbu prava svojine na ime oštećenog.
Dakle, imajući u vidu naprijed navedeno kao i provedene dokaze i to osam
uplatnica "W.u." na novčane iznose koje je okrivljeni uplaćivao u toku 2004  i
2005 godine u više navrata trećim licima proizilazi da je isti ipak imao
novačnih sredstava ali nije izvršio povraćaj dijela novca oštećenom, iako je
novčanih sredstava imao.
            Okolnosti da je okrivljeni vratio dio duga oštećenom i to iznos novca od 10.000- eura, dana 5.9.2005 godine, a iznos novca od 5.000- eura dana 27.12.2006 godine, sud će cijeniti kao olakšavajuće okolnosti, ovo tim prije kada  se uzme u obzir da je vraćanje obavljeno nakon što je sam oštećeni tražio povraćaj novca jer do kupovine nije došlo, a nakon što je u više navrata od strane okrivljenog savjetovan da odustane od kupovine kuće, zbog nastalih problema u vezi promjene propisa. Prednje i iz razloga kada se uzme u obzir da je oštećeni drugu uplatu novca izvršio dana 11.11.2004 godine na račun okrivljenog, a isti nije obavio kupovinu predmetne kuće već je oštećenog sve do dana 21.4.2005 godine održava u zabludi da će kupovinu obaviti, a u odnosu na vrijeme vraćanja dijela novca od strane okrivljenog koja je uslijedila na zahtjev oštećenog za vraćanje novca, a ne samoinicijativno od strane okrivljenog kada nije ispunio svoju obavezu.  
        Cjeneći ovakav odnos okrivljenog prema učinjenom djelu proizilazi da je isti postupao sa direktnim umišljajem, smišljenim u cilju pribavljanja protivpravne imovinske koristi, a koju je i pribavio na način što je lažno prikazao činjenice oštećenom da će u njegovo ime kupiti nepoketnost blliže opisanu u izreci, zbog čega je i uzeo generalno punomoćje od oštećenog, nakon čega mu je poslao predlog kupoprdajnog ugovora, a oštećeni uplatio kupoprodajnu cijenu upravo na račun koji mu je poslao okrivljeni i to na njegov lični račun, a ne na račun agencije, o čemu ga okrivljeni nije obavijestio, nakon čega je podigao novac, a kupovinu kuće  nije obavio, te održavao oštećenog u zabludi da će kuću kupiti, da bi istog tek putem mejla od 21.4.2005 godine savjetovao da postupak oko kupovine ne nastavlja, jer  je došlo do promjene propisa vezano za uknjižbu stranaca na zemlji u Crnoj Gori, pri tom novac ne vraćajući, a to je i htio. Dakle u radnjama okrivljenog ostvareni su sva subjektivna i objektivna obilježja bića krivičnog djela prevare iz čl. 244.st. 4. u vezi st. 1. KZ, pa ga je sud oglasio krivim za isto.

        Prilikom odluke o vrsti i visini kazne, sud je imao u vidu da je za krivično djelo prevare iz čl. 244.st.4. u vezi st. 1. KZ-a zaprijećeno kaznom zatvora u trajanju od 2 do 10 godina, pa je okrivljenog osudio na kaznu zatvora u trajanju od jedne godine u koju kaznu se uračunava vrijeme provedeno u pritvoru  po riješenju ovog suda od 7.12.2006.godine do 22.3.2007.godine. Kao olakšavajuće okolnosti u smislu odredbe čl. 42. KZ-a sud je cjenio, da je okrivljeni otac jednog mal. djeteta, a kojem je a kako to  iz spisa predmeta proizilazi donirao bubreg, da je dio novca oštećenom vratio, pa ove okolnosti ujedno cjeni kao naročito olakšavajuće okolnosti, dok otežavajućih okolnosti nije bilo. Sud smatra da je kazna zatvora u trajanju od jedne godine adekvatna težini učinjenog krivičnog djela, te da će se istom  dovoljno uticati na okrivljenog da ubuduće ne vrši ovakva i slična krivična djela,te na eventualne  druge učinioce ovakvih i sličnih krivičnih dijela, da ubuduće ne vrše krivična djela. Sud je prilikom odluke o kazni imao u vidu ličnost okrivljenog, stepen krivice,te okolnost da je dio duga vratio oštećenom, pa smatra da će se ovom kaznom ostvariti svrha njenog izricanja.

         Sud je na osnovu naprijed navedene krivičnopravne odredbe i čl. 3, 5, 8, 13, 15, 32, 33, 36, 42, 45, 46, 51 KZ i čl. 368 i 374. ZKP-a, riješio kao u izreci.

      Sud je obaveuao okrivljenog da na ime troškova krivičnog postupka uplati iznos od 405 eura i to na ime dovođenje iz Istražnog zatvora i trpoškova prevođenja sa englesnkog jezika na službeni jezik, i na ime sudskog paušala iznos od 50 eura koje će platiti u roku od mjesec dana od dana pravosnažnosti presude na žiro račun Osnovnog suda Kotor br. 832-16-52 i dokaz o uplati dostaviti ovom sudu s pozivom na br. K. 587/09/07.

       Sud je obavezao okrivljenog da oštećenom D. P., ... G., S. .., na ime imovinsko pravnog zahtjeva isplatiti iznos od  63.750,00 eura, eura u roku od 3 mjeseca od dana pravosnažnosti presude, a obzirom da je okrivljeni nakon pokretanja krivičnog postupka oštećenom vratio i iznos od 5.000,00 eura i to dana 27.12.2006 godine, zbog čega je iznos pribavljene protivpravne imovinske koristi okrivljenog umanjena za 5.000,00 ezra.

        Na prednjim razlozima sud je zasnovao svoju odluku.

OSNOVNI SUD U KOTORU
Dana 28.11.2012 godine  
        Zapisničar - savjetnik                                                         S u d i j a  
        Tijana Čelanović s.r.                                                          Momirka Marović s.r.


       PRAVNA POUKA : Protiv ove presude ima se pravo žalbe u roku od 15 dana od dana prijema iste Višem sudu u Podgorici, a preko ovog suda.
