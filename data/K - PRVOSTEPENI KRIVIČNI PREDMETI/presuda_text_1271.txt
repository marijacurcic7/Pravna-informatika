OSNOVNI SUD U PLAVU
K.br.73/2010  
U IME NARODA
OSNOVNI SUD U PLAVU, kao krivični u vijeću sastavljenom od sudije Elice
Pantović, kao predsjednika vijeća, i sudija porotnika Omera Bašuljevića i
Šaćira Dješevića, kao članova vijeća uz učešće zapisničara Nermine Nikočević,
u krivičnom predmetu protiv optužene C. J. iz B., zbog pet krivičnih djela
prevare iz člana 244.stav 3. u vezi stava 1. Krivičnog zakonika Crne Gore, po
optužnicama ODT u Plavu, KT.br.31/09,od 26.05.2009.godine, KT.br. 34/09 od
27.05.2009.godine, KT.br.35/09 od 28.05.2009.godine KT.br.32/09 od
30.05.2009.godine i KT.br.33/09 od 29.05.2009.godine, nakon održanog, usmenog,
glavnog, javnog pretresa zaključenog dana 03.03.2011  u prisustvu ODT u Plavu,
Erdana Feratović, branioca optužene Dj.. E. i  V. B.,  a u odsustvu optužene
C. J., donio je i javno objavio dana 04.03.2011.godine  
P R E S U D U
                                         I

Optužena: C.J., od oca A. i majke S., rodjene B., rodjena ...godine u P., sa
prebivalištem u B., …, državljanka Srbije, udata, majka jednog djeteta,
pismena, završila srednju školu, lošeg imovnog stanja, neosudjivana,  
K r i v a   j e
što je:  
u toku oktobra mjeseca 2008.godine u Plavu u namjeri da sebi pribavi
protivpravnu imovinsku korist, lažnim prikazivanjem činjenica dovela u zabludu
oštećene P. H., G. H. i R. H., sve iz P., na način što je od njih tražila da
joj budu žiranti za kredit kod "A." banke u B., lažno predstavljajući da će da
podigne potrošački kredit u iznosu od 500,00 do 1.500,00 Eura i da će ona da
bude nosilac kredita i da će dospjele rate kredita uredno izmirivati, a
prikrivajući činjenicu da će nosilac kredita da bude njen suprug C. D. i da će
da traži, podigne kredit u visini od 6.000,00 Eura, pa ih je time navela da
joj na štetu svoje imovine potpišu i ovjere izjave za žirante i
administrativne zabrane u kojima nije bilo stavljeno visina kredita kao ni ime
nosioca kredita kao i u zahtjevu za kredit stavila da je nosilac kredita C. D.
po ugovoru broj LD/0829500064 od 11.10.2008.godine, i tražila visinu kredita u
iznosu od 6.000,00 Eura bez znanja i saglasnosti oštećenih i da je isti kredit
podigla u visini od 6.000,00 Eura preko njenog supruga C. D. kao nosioca
kredita  
-čime je izvršila krivično djelo prevara iz člana 244.stav 3. u vezi stava 1 Kz-a  u pokušaju  u vezi sa članom 20.Kz-a CG i u produženom trajanju u vezi čl.49 Kz-a,  
Pa je sud za izvršeno krivično djelo na osnovu navedenog zakonskog propisa,
te primjenom čl.32, 36, 42, 45 i 46 KZ CG  i čl.364 ZKP-a,  
O S U DJ U J E
Na kaznu zatvora u trajanju od 4 (četiri) mjeseca.  
Optužena se obavezuje da naknadi troškove krivičnog postupka  u ukupnom iznosu
od 354,00(tristapedesetčetiri) eura u roku od 15 dana po pravosnažnosti
presude pod prijetnjom prinudnog izvršenja.  
Oštećene P. H., G. H. i R. H. se radi ostvarivanja imovinsko-pravnog zahtjeva
za naknadu štete upućuju na parnicu shodno čl.212 stav 2 ZKP-a.  
II
Optužena C.J., sa  ostalim podacima kao pod tačkom I izreke presude  
Na osnovu čl.363 stav 1 tač.3 ZKP-a  
OSLOBADJA SE OD OPTUŽBE
Da je:  
1. u toku jula mjeseca 2007.godine u Plavu u namjeri da sebi pribavi
protivpravnu imovinsku korist lažnim prikazivanjem činjenica dovela u zabludu
oštećene O. N. i Dj. J. iz P., na način što je od njih tražila da joj budu
žiranti za kredit od "O."banke u B., lažno predstavljajući da će da podigne
potrošački kredit u iznosu od 1.000,00 Eura i da će dospjele rate kredita
uredno izmirivati, pa ih je time navela da joj na štetu svoje imovine potpišu
i ovjere formulare za kredit-administrativne zabrane i izjave, nakon čega je
istu dokumentaciju predala navedenoj banci sa zahtjevom da joj se odobri
kredit u visini od 10.000,00 Eura bez znanja i saglasnosti oštećenih i koja je
isti kredit i realizovala kod iste banke u visini od 10.000,00 Eura po ugovoru
broj LD/0719300088 od 12.07.2007.godine i dosjele rate nije isplaćivala istoj
banci već su iste odbijene oštećenima od plata i to: oštećenoj O. N. ukupan
iznos od 2.400,00 Eura, oštećenoj Dj. J. iznos od 2.404,00 Eura , i time sebi
pribavila protivpravnu imovinsku korist u iznosu od 4.404,00 Eura,  
-čime bi izvršila krivično djelo prevare iz člana 244.stav 3. u vezi stava 1. KZ CG;  
2. u toku novembra mjeseca 2007.godine u Plavu u namjeri da sebi pribavi
protipravnu imovinsku korist lažnim prikazivanjem i prikrivanjem činjenica
dovela u zabludu oštećenu Š. E. iz P., na način što je od nje tražila da joj
bude žirant za kredit kod "O." banke u B., radi podizanja potrošačkog kredita,
lažno prestavljajući da će da podigne kredit u visini od 1.000,00 Eura i da će
ona da bude nosilac kredita i da će dospjele rate kredita uredno izmirivati, a
prikrivajući činjenicu da će nosilac kredita da bude B. D. i da će da traži,
podigne kredit u visini od 10.000,00 Eura, pa ju je time navela da na štetu
svoje imovine potpiše i ovjeri izjavu za žiranta i administrativnu zabranu, na
kojim obrascima nije bilo stavljeno ime nosioca kredita kao ni visina kredita
te da je nakon toga u zahtjevu za traženje kredita kao i nosioca kredita
stavila B. D. i visinu kredita u iznosu od 10.000,00 Eura, a sve bez znanja i
saglasnosti oštećene i da je isti kredit kod iste banke podigla u visini od
10.000,00 Eura preko B. D. kao nosioca kredita po ugovoru broj LD/07324/00023
od 27.11.2007.godine, koja je isti novac odmah predala okrivljenoj nakon što
ga je podigla u banci,  
-čime bi izvršila krivično djelo prevare u pokušaju iz člana 244.stav 3. u vezi stava 1. KZ CG i u vezi sa članom 20.KZ CG;  
3. u toku juna mjeseca 2008.godine u Plavu u namjeri da sebi pribavi
protivpravnu imovinsku korist lažnim prikazivanjem i prikrivanjem činjenica
dovela u zabludu oštećene Ć. F. i Š. E. iz P., na način što je od njih tražila
da joj budu žiranti za kredit kod "A." banke u B., radi podizanja potrošačkog
kredita, lažno predstavljajući da će da podigne potrošački kredit u iznosu od
700,00 do 1.000,00 Eura, a prikrivajući činjenicu da će da podigne kredit u
iznosu od 7.000,00 Eura,pa ih je time navela da joj na štetu svoje imovine
potpišu i ovjere izjave za žirante i administrativne zabrane u kojima nije
bila stavljena visina kredita te da je nakon toga u zahtjevu za kredit stavila
visinu kredita od 7.000,00 Eura, koji je i realizovala u istoj banci po
ugovoru o kreditu broj LD/07324/00023 od 27.11.2007.godine, i dospjele rate
nije isplaćivala istoj banci već su iste odbijene oštećenima od plata i
to:oštećenoj Ć. F. ukupan iznos od 1.632,00 Eura,oštećenoj Š.E.iznos od
1.700,00 Eura, i time sebi pribavila protipravnu imovinsku korist u iznosu od
3.332,00 Eura,  
-čime bi izvršila krivično djelo prevare iz člana 244.stav 3. u vezi stava 1. KZ CG;  
4. u toku jula mjeseca 2007.godine u Plavu u namjeri da sebi pribavi
protivpravnu imovinsku korist lažnim prikazivanjem i prikrivanjem činjenica
dovela u zabludu oštećenu V. B.iz P., na način što je od nje tražila da joj
bude žirant za kredit kod "O."banke u B., lažno predstavljajući da će da
podigne potropački kredit na svoje ime kao nosioca kredita u iznosu od
1.000,00 Eura, i da će dospjele rate kredita uredno izmirivati pa ju je time
navela da na štetu svoje imovine potpiše i ovjeri formularne za kredit i što
administrativnu zabranu i izjavu za žiranta nakon čega je istu dokumentaciju
predala svom bratu Č. M. kao nosiocu kredita sa zahtjevom za visinu kredita u
iznosu od 10.000,00 Eura bez znanja i saglasnosti oštećene, nakon čega je isti
kredit i realizovala u istoj banci preko Č. M. kao nosioca kredita po ugovoru
o kreditu broj LD/07180/00035 od 29.06.2007.godine, koji novac je odmah predao
okrivljenoj, a dospjele rate nije isplaćivala istoj banci već su iste odbijene
oštećenoj od plate u ukupnom iznosu od 2.381,28 Eura,  
-čime bi izvršila krivično djelo prevare iz člana 244.stav 1. KZ CG;  
Troškovi krivičnog postupka u iznosu od 1.216,00 (hiljadudvestašesnaeset) eura
padaju na teret budžetskih sredstava suda.  
Oštećene : Dj. J., O. N., Ć. F., Š. E. i V. B., se radi ostvarivanja imovinsko
pravnog zahtjeva za naknadu štete  upućuju na parnicu, shodno čl.212 stav 2
ZKP-a.  
O b r a z l o ž e n j e
Osnovno državno tužilaštvo u Plavu, optužnicama KT.br.31/09, od 26.05.2009
godine, KT.br.34/09 od 27.05.2009.godine, KT.br.33/09 od 29.05.2009.godine,
KT.br.35/09 od 28.05.2009.godine i KT.br.32/09 od 30.05.2009.godine  stavilo
je na teret optuženoj C.J. iz B. pet krivičnih djela prevare iz člana 244.stav
3. u vezi stava 1. Krivičnog zakonika Crne Gore.  
Obzirom da je optužena C.J., za  svo vrijeme vodjenja  krivičnog postupka u
ponovoljenom postupku bila nedostižna našim državnim organima, to je rješenjem
Višeg suda u Bijelom Polju Kv.br.492 od 01.11.2010 godine, odlučeno da se
istoj sudi u odsustvu, pa je ovaj sud dana 03.03.2011 godine u prisustvu
Osnovnog državnog tužioca Erdana  Feratovića, branioca optužene,  kojeg joj je
sud postvio po službenoj dužnosti, oštećene: Dj. J., O. N., P. H., G. H., R.
H., Ć. F., Š. E. i  V. B. i angažovanog  branioca optužene  Dj. V., održao i
okončao glavni pretres u ovoj krivičnoj stvari.  
Prvostepenom presudom Osnovnog suda u Plavu K.br.59/09 od 16.10.2009.godine,
optužena C.J. iz B., oglašena je krivom zbog pet krivičnih djela prevare iz
člana 244.stav 3. u vezi stava 1. Krivičnog zakonika, činjenično opisanih u
izreci te presude i osudjena je na jedinstvenu kaznu zatvora u trajanju od
1(jedne) godine i 10 (deset) mjeseci, s tim što su joj predhodno za svako
krivično djelo pojedinačno utvrdjene kazne zatvora u trajanju od po (7) sedam
mjeseci. Istom presudom optužena je obavezana da na ime paušala plati iznos od
50,00 Eura u roku od 15 dana po pravosnažnosti presude, pod prijetnjom
prinudnog izvršenja. Optužena je obavezana da u roku od 15 dana po
pravosnažnosti presude, pod prijetnjom prinudnog izvršenja na ime imovinsko-
pravnog zahtjeva plati oštećenima i to: O. N. iznos od 3.013,33 Eura, Dj. J.
iznos od 2.993,33 Eura, R. E.iznos od 3.333,33 Eura, Ć. F. iznos od 3.500,00
Eura, Š. E. od 8.500,00 Eura ,V. B. iznos od 5.000,00 Eura , P. H. iznos od
2.000,00 Eura, G. H. iznos od 2.000,00 Eura  i R. H. iznos od 2.000,00 Eura.  
Postupajući po žalbi branioca optužene advokata Dj. V. iz Plava i po službenoj
dužnosti ukinuta je presuda Osnovnog suda u Plavu K.br.59/09 od
16.10.2009.godine, i predmet vraćen ovom sudu na ponovno sudjenje.  
U ponovnom postupku Osnovni državni tužilac u Plavu Feratović Erdan je u
završnoj  riječi izmjenio sve predetne optužbe u njihovom činjeničnom opisu,
dok optužbu  KT. br. 32/09 od 30.05.2009 godine, KT br. 33/09 od 29.05.2009
godine i KT.br.35/09 od 28.05.2009 godine izmijenio je i u pogledu pravne
kvalifikacije djela, stavljajući optuženoj izmijenjenom optužbom, KT. br.
32/09 od 30.05.2009 godine i optužbom KT. br. 33/09 od 29.05.2009 godine
umjesto krivično djelo prevara iz čl.244 stav 3 u vezi stava 1 KZ CG
krivično djelo prevara u pokušaju iz čl.244 stav 3 u vezi stava 1 i u vezi sa
članaom 20 KZ CG i izmijenjenom optužbom KT.br.35/09 od 28.05.2009 godine,
isto djelo  ali njegov lakši oblik (stav 1), pa je pri tako izmijenjenim
optužnicama ostao u svemu i predložio sudu da okrivljenu C.J. oglasi krivom za
navedena krivična djela i kazni je po zakonu, ističući da je optužena
kritičnih prilika postupala sa direktnim  umišljajem  i imala jasnu namjeru da
prevari navedene oštećene na način kako je to navedeno, jer je dobro znala da
je podigla više kredita kod banaka u Beranama i ako se nigdje nije nalazila u
radnom odnosu niti ona niti njen suprug, niti je imala bilo kakve imovine,
niti ona niti njen suprug.  
Oštećene Dj. J., O. N., P. H., G. H., R.H., Ć.F., Š.E. i V.B., su se u
završnoj riječi pridružile krivičnom gonjenju protiv optužene C. J. i zadržale
pravo da odštetni zahtjev ostvaruju u parnici.  
U predhodnom postupku svojim rješenjem K.br.59/09 od 08.07.2009.godine ovaj
sud je usvojio predlog Osnovnog državnog tužilaštva u Plavu KT.br.31/09 od
07.07.2009.godine, da se u pet krivičnih predmeta koji se vode kod ovoga suda
protiv optužene C. J. zbog krivičnih djela prevare iz člana 244.stav 3. u vezi
stava 1. KZ CG i to K.br.59/09, K.br.60/09, K.br.65/09, K.br.66/09 i
K.br.67/09 sprovede jedinstveni postupak pred ovim sudom i donese jedna odluka
pošto su se vodili odvojeni postupci protiv optužene za više krivičnih djela
pa je shodno članu 31.stav 7. ZKP-a, sproveden jedinstven postupak pred ovim
sudom i donijeta jedna odluka, štoje učinjeno i u ponovljenom postupku.  
Izjašnjavajući se o optužbama  ODT u Plavu optužena C.J. je u svojim odbranama
iz prethodnog postupka i iz ranije vodjenog krivičnog postupka, koje je sud
pročitao u ponovnom postupku, istakla  da je nakon dolaska sa Kosova, sa
svojom porodicom, počela da se bavi trgovinom, tačnije prodajom dječje
garderobe na pijacama u Beranama, Plavu i Gusinju, kada je i upoznala  sve
oštećene u ovom krivičnom predmetu. Obzirom da joj je za obavljanje posla na
pijaci uvijek trebalo novca za kupovinu robe, to je takav novac dobavljala
uglavnom putem kredita. Zbog toga je u oktobru mjesecu zamolila oštećene P.H.,
G.H. i R.H.. da joj budu žiranti kod "A." banke u B., kojom prilikom im je
kazala da će podići kredit na iznos od 3.500,00 eura i da će isti podići na
ime svog supruga C. D., to sa razloga što je prije toga kod raznih banaka
podigla više kredita, tako da nije više mogla na svoje ime podizati kredite,
jer joj to banke nijesu dozvoljavale. Nakon što su oštećene potpisale svaka za
sebe izjavu za žiranta, pa  te nakon što je sa ovom dokumentacijom došla u
pomenutu banku,  a jedan  od službenika kazao da može podići kredit u iznosu
od 6.000,00 eura, to je i na ovaj iznos podnijela zahtjev za kredit. Ugovor o
kreditu je potpisao njen suprug C. D., koji je ujedno i podigao novac, a u
banci bio je sam pri potpisivanju i podizanju kredita. Dodala je da mjenicu
koja joj je bila potrebna za podizanje kredita, su lično potpisale oštećene
R.H. i G.H.,  a ona je potpisala mjenicu u ime oštećene P. H., jer ovaj žirant
nije ispunio i potpisao mjenucu, jer je  H.  to zaboravila, pa je ona
predmetnu mjenicu i ispunila i potpisala u njeno ime a o tome nije
obavijestila oštećenu H.. Novac su zajedno  utrošili, ona i njen suprug C. D.,
za kupovinu robe za prodaju  te i vraćanja nekih dugova, a D. je podigao
kredit kod predmetne banke u iznosu od 4.900,00 eura, jer su prethodno prema
ovoj banci imali dugovanja u iznosu od 1.100,00 eura, pa im je banka odbila
taj iznos od iznosa predmetnog kredita.  
Dalje u svojoj odbrani navela je  da je u julu mjesecu 2007 godine zamolila
oštećene O.N., Dj.J. i R. E.  da joj budu žiranti za kredit kod "O." banke u
B., što su one prihvatile. Nije im kazala  o kom iznosu kredita se radi, niti
su je one o tome pitale, ali da su formulari o administrativnim zabranama bili
elektronski tako da na svakom formularu je bilo navedeno ne samo ime nosioca
kredita već i iznos kredita. Oštećene su lično potpisale ove administrativne
zabrane , iste ovjerili u svojim firmama , nakon čega ona je kod "O." banke
kao korisnik potpisala ugovor br.LD/0719300088 OD 12.07.2007  godine i podigla
novac od 10.000,00  eura.  
Dalje je navela  da je u junu mjesecu 2008godine zamolila oštećene  Ć.F. i
Š.E. da joj budu žiranti  kod "A. " banke u B. radi podizanja kredita,  kojom
prilikom nije im kazala o kolikom iznosu kredita se radi, niti su je oni
pitali  za to.  Nakon toga je dala oštećenima obrasce: izjavu žiranta, ovjera
podataka za žiranta i administrativnu zabranu, koje obrasce su ova dva
žiranta-oštećene lično potpisale i ovjerile u firmama u kojima rade. Svu
dokumentaciju, kasnije je priložila navedenoj banci, potpisala ugovor o
kreditu br.0135422007 i podigla novac u iznosu od 7.000,00 eura.  
Dalje se brani u odnosu na kredit koji je podigla u julu mjesecu 2007 godine
kod "O." banke u B. u iznosu od 10.000,00 eura, a na ime njenog brata Č. M.,
sada pok. da je u julu mjesecu zamolila oštećenu V.B. da joj bude žirant i da
joj nadje još jednog žiranta,  što je B. prihvatila, da joj bude žirant i
našla drugog žiranta, njenog kolegu P. E., iz P., pa su  ova navedena lica
potpisala administrativne zabrane. Oštećenoj B.  nije kazala niti iznos niti
da će ovaj kredit podići na  na ime svog brata Č.M., ali ti podaci su stajali
na obrascu administrativne zabrane, koje su potpisali oštećena V.B. i P. E.,
jer se radilo o elektronsko unešenim podacima. Nakon što su B. i E. potpisali
i ovjerili administrativne zabrane  kod firmi u kojima su radili , ona je iste
iskoristila i podigla kredit na ime svog brata Č. M.,  koji je   potpisao
Ugovor o kreditu  LD/07180/00035  od 29.06.2007  godine,  isti joj je odmah
nakon što je podigao novac u iznosu od 10.000,00 eura, na ime ovog kredita,
sav taj novac još u banku  joj predao na ruke,  da njen brat  Č. M. sa ovim
kreditom nije imao  nikakve  odgovornosti, jer ne samo da nije imao nikakav
kontakt sa pomenutim žirantima, već od ovog kredita za sebe nije zadržao niti
jedan euro.  
Takodje  u svojoj odbrani navodi da je u novembru mjesecu 2007 godine zamolila
B. D.  da kod "O." banke u B., na svoje ime podigne kredit jer je tada ona
imala više kredita tako da banke nijesu joj htjele dalje odobravati kredite na
njeno ime. Tom prilikom kazala  je D. da će se raditi o kreditu od 1.000,00
eura do 1.500,00 eura, našta je ona pristala, kako bi joj pomogla. Nakon toga
je u Plavu zamolila Š.E. i D. S. da joj budu žiranti, što su one i prihvatile.
Oštećenoj D. S. kazala  je da će  podići kredit na ime D. B. iz B. i  da se
radi o kreditu u iznosu od 10.000,00 eura, što je ona i sama vidjela na
obrascu administrativne zabrane koju je potpisala, jer su na tom obrascu
podaci o korisniku kredita i iznosu kredita bili unaprijed elektronski
uneseni. Nezna dali je oštećena Š.E. vidjela na obrascu ko je korisnik odnosno
nosilac  kredita, niti zna dali je vidjela o kojem  se iznosu  radi, ali  obje
su lično potpisale administrativne zabrane na svoje ime, nakon čega je ona
kompletirala svu potrebnu dokumentaciju. Zajedno sa D. B. je  otišla u "O.
"banku u B., kojom prilikom je D. B. potpisala ugovor o kreditu, i nakon što
joj je  predat iznos od 10.000,00 eura  na ime ovog kredita, još u banci sav
novac je predala optuženoj,  tako da  ista sa ovim kreditom  nema nikakve
veze, samo joj je  na njenu molbu  učinila uslugu  tako što se ista pojavila
kao nosilac kredita, a ista nije imala nikakve veze ni sa  žitantima , niti je
od ovog kredita euro  zadržala za sebe.  
Branilac optužene C. J.,  je u završnoj riječi  istakao da bitno obilježje
krivičnog djela prevara je namjera, da za postojanje ovog krivičnog djela
neophodno je da je ta namjera postojala u vrijeme zaključenja ugovora o
kreditu, da optužena C.J. nije imala namjeru da sebi  ili drugom pribavi
protivpravnu imovinsku korist, a ovo  zbog toga što je dio duga po svim
ugovorima o kreditu otplatila, što je utvrdio vještak u svom nalazu i
mišljenju. Da pored namjere za postojanje krivičnog djela prevare neophodno je
i da nastupi šteta. Po ugovoru o kreditu  broj 0295/00064 nije nastupila šteta
žirantima, što je utvrdio vještak u svom nalazu i mišljenju, pa ta radnja nije
krivično djelo. Žiranti su dobrovoljno pristali da žiriraju i  optuženoj neki
od njih su bjanko potpisali dokumenta za kredit, dok drugi ne provjeravajući
da li je u obrascima upisan iznos kredita, pa su time prihvatile rizik za
štetu koja je mogla nastupiti njihovoj imovini. Sem toga, pravna ocjena je
pogrešna, ovdje se eventualno radi o krivičnom djelu prevare produženog
trajanja, jer su radnje istovjetne, učinjene u kraćim vremenskim razmacima, a
dvije radnje su učinjene u julu mjesecu 2007.godine. Predlažio je  da se
njegova branjenica oslobodi od optužbe. Troškove krivičnog postupka je tražio
po priloženom troškovniku.  
Radi provjere odbrana optužene odnosno radi što pravilnijeg i zakonitijeg
rješavanja ove krivične stvari, sud je u dokaznom postupku  izveo sledeće
dokaze: saslušao oštećene O.N., Dj.J., Ć.F., G.H., P.H., V.B., R.H., pročitao
iskaz oštećene Š. E. dat u prethodnom postupku na zapisnik kod ovoga suda dana
25.09.2009 godine, iskaz iste oštećene dat u istražnom postupku kod ovoga suda
u predmetu Ki.br.9/09 dana 08.05.2009 godine, pročitao iskaz oštećene R. E. iz
P. dat na glavnom pretresu u prethodnom postupku  kod ovoga suda dana
25.09.2009 godine, saslušao svjedoke D. S., P. E. i B. D., pročitao izvod iz
matične knjige umrlih na ime Č. M. iz B. koji se vodi za mjesto B., pod
tekućim brojem … za godinu 2009 od 14.10.2009 godinu,  pročitao
administrativne zabrane i izjave žiranta O. N., R. E. i Dj. J., pred ugovor o
kreditu O. banke na ime C. J.  i ugovor o kreditu iste banke broj
VD/0719300088 od 12.07.2007.godine, dopis pravne službe O. banke žirantu R. E.
bez broja od 09.10.2008.godine, pročitana je izjava žiranta Ć. F. od
16.06.2008 godine i ovjera podataka za  istog žiranta sa administrativnom
zabranom i fotokopijom njene lične karte od 16.06.2008.godine,  pročitana
izjava žiranta Š. E.od 16.06.2008.godine sa ovjerom podataka istog žiranta
administrativne zabrane i fotokopiju  lične karte Š. E., mjenično ovlašćenje,
mjenicu seriskog broja AA0449240, obavještenje NVO (A.)od 05.11.2008.godine,
žirantu Š.E. , ugovor o kreditu kod iste banke broj 0135422007 od
17.06.2008.godine, prijava za individualni kredit na ime C. J.,
administrativne zabrane i izjave za žiranta V. B. i P. E., predugovor o
kreditu O.banke na ime Č.M. i ugovor o kreditu iste banke broj LD/07180/0035
od 29.06.2007.godine, ugovor o zajmu broj LD0829500064 broj DDA197527
zaključen u Beranama 11.10.2008.godine, izmedju A. banke kao zajmodavca i C.
D. kao zajmoprimca kao i plan otplate kredita iste banke , zahtjev za kredit
podnešen od A. banke od strane C. D. LD08295/00064, administrativne zabrane i
izjave za žiranta za oštećene P.H. od 20.10.2008.godine za oštećenu G.H. od
11.09.2008.godine, i za oštećenu R.H. od 11.09.2008.godine, i mjenicu od
serije AA0400135, ugovor o kreditu broj LD/07324/00023 od 27.11.2007.godine,
zaključen izmedju O. banke i B. D. iz B., plan otplate kredite od O. banke,
izjava oštećene Š. E. kao žiranta sa administrativnom zabranom na njeno ime te
pismeni izvještaj O. banke od 15.10.2008.godine, dostavljen oštećenoj E.,
pročitao izvod iz KE  za optuženu J., pročitao nalaz i mišljenje vještaka
finansiske struke R. Dj. iz P., od 27.01.2011.godine i  dopunu nalaza i
mišljenja ovog  vještaka od 27.01.2011 godine, kojeg je i neposredno saslušao,
pa je svestranom ocjenom izvedenih dokaza i njihovim uporedjivanjem sa
navodima javnih optužbi i odbranama optužene našao da su činjenice iz
činjeničnog opisa pod tač.2 dispozitiva izmjenjene optužnice  u svemu dokazane
i da je optužena C.J. izvršila krivično djelo  prevara iz člana 244. Kz-a  u
pokušaju  u vezi sa članom 20.Kz-a CG i u produženom trajanju u vezi čl.49
Kz-a, kao i da istovremeno činjenice iz činjeničnog opisa  pod tač.1, 3, 4 i
5dispozitiva izmijenjene optužnice nijesu dokazane, zbog čega je okrivljenu
C.J. za ova krivična djela  oslobodio od optužbe na osnovu čl.363 st.1tačka 3
ZKP-a.  
Dakle, sud ne samo da nije prihvatio odbanu optužene C.J. da nije izvršila
krivično djelo prevara koje joj je tač.2 dispozitiva izmijenjene optužnice ODT
u Plavu, stavljeno na teret, već nije prihvatio ni  optužnicu u dijelu pravne
kvalifikacije ovog krivičnog djela, te ni navode javne optužbe iz tačke 1, 3,
4 i 5 izmijenjene optužnice  ODT u Plavu.  
Ovakvo  svoje utvrdjenje i odluku u pogledu krivice i krivično-pravne
odgovornosti optužene C. J. za krivično djelo koje joj je stavljeno na teret
tač.2 dispozitiva izmijenjene optužnice ODT u Plavu, kao i svoju oslobadjajuću
odluku u odnosu na optuženu, za krivična djela iz tač.1, 3. 4 i 5  dispozitiva
izmijenjene optužnice  sud je zasnovao na sledećim razlozima:  
I  
U toku krivičnog postupka je nesporno utvrdjeno, kako na osnovu odbrane
optužene C. J. tako i na osnovu ostalih izvedenih dokaza, da je u toku oktobra
2008 godine u Plavu, zamolila oštećene P.H., G.H. i R.H., da joj budu žiranti,
kojom prilikom im je rekla da će podići kredit kod "A." banke u B., na iznos
od 3.500,00 eura i da će kredit podići na ime svog supruga C. D., koje
činjenuce su  u svojim medjusobno saglasnim iskazima u tom dijelom, osporile
sve oštećene.  Kada je sa dokumentacijom-potpisanim izjavama za žirante  od
strane sve oštećene  došla u pomenutoj banci i nakon što joj je jedan
službenik pomenute banke, kazao da može podići kredit u iznosu od 6.000,00
eura, podnijela je zakhtev za kredit u tom iznosu, a da pri tom oštećene nije
ni obavijestila o toj bitnoj činjenici, obzirom da su se oštećene obavezale
kao žiranti, da će u slučaju da optužena ne izmiruje dugovanje na vrijeme, taj
dug platiti. Takodje, okrivljena C.J. je zloupotrijebila povjerenje oštećenih
i kredit podigla na ime svog supruga  C. D., kojeg oštećene i ne poznaju.
Shodno navedenom, očigledno je da je prevarna namjera optužene postojala u
trenutku kada je svojom pričom ubijedila oštećene da joj budu žiranti, što
dalje znači  da je optužena postupala sa umišljajem da od oštećenih pribavi
protivpravnu imovinsku korist, na način što ih je dovela u zabludu da će
podići kredit kako je i sama kazala u iznosu od 3.500,00 eura, da bi ista
podigla kredit u iznosu od 6.000,00 era, na ime svog supruga C. D.. U prilog
ovom zaključku ide i činjenica koju je optužena  u svom iskazu navela, da na
svoje ime nije mogla kod banaka dobiti na svoje ime, jer je prije toga kod
raznih banaka podizala kredite na svoje ime, pa joj iste više nijesu
odobravale kredit, što znači znala je da neće moći izmirivati dug po osnovu
predmetnog kredita, jer je znala da je zadužena kod više banaka po osnovu
podizanja  više kredita na svoje ime a i njen suprug  na čije ime je podigla
predmetni kredit,  iz dopune nalaza i mišljenja  vještaka ekonomske struke D.
R. od 27.01.2011 godine  utvrdjeno je da je na ime duga po osnovu ovog kredita
uplaćena samo jedna rata od strane nosioca kredita  i to u iznosu od  185,00
eura.  
Oštećene P.H., G.H. i R.H., koje je sud saslušao u svojstvu svjedoka, u
potpunosti su negirali odbranu optužene C. J. u dijelu da ih je zamolila da
joj budu žiranti za kredit kod "A." banke u B. u iznosu od 3.500,00 eura i da
će isti podići na ime svog supruga C. D., saglasno istakavši da  ih je
optužena zamolila da joj budu žiranti za kredit koji ista namjerava podići kod
"A." banke u B., da su iste lično potpisale izjavu za žirante i
administrativne zabrane za žiranta, iste ovjerile u svojim firmama, a oštećene
G.H.  i R.H.  potpisale i mjenicu. Oštećena H. je navela da joj je optužena
tražila da joj bude žirant kod pomenute banke za podizanje kredita  u iznosu
od  500,00 do 1.000,00 eura, što je ona pristala, misleći da će ista podići
kredit na svoje ime,  da mjenicu ona nije potpisala, niti je to od nje
optužena tražila.Da kada su počele stizati opomene njenim koleginicama za neke
druge kredite kod kojih su bile žiranti optuženoj C.J., pošto je i ona dobila
opomenu za kredit  u kojem je joj je bila žirant  a to kod  banke "A." u B.,
to je optuženu  zvala telefonom i pitala ko je C. D., na koga je glasio
kredit, da joj je optužena rekla da joj je to suprug  i da će kredit vraćati
i da neće biti problema, a kada je pozvala "A." banku u B.  saznala da se radi
o kreditu u iznosu od 6.000,00 eura.  Oštećena H.  je navela da joj je
optužena kritične prilike kazala  da namjerava podići kredit kod "A." banke u
iznosu od 1.500,00 eura, da je lično potpisala izjavu za žiranta i
administrativnu zabranu, medjutim mjenicu broj 2AA0400135 je potpisala za
kredit koji je optužena tražila kod "O." banke u B. i za isti odbijena. Kada
je od "A." banke  iz  B.  dobila opomenu za plaćanje  rate predmetnog kredita,
saznala je da je optužena isti podigla na ime . D., te da se radi o kreditu u
iznosu os 6.000,00 eura. Oštećena   R.H. je navela da  ju je optužena zamolila
da joj bude žirant radi podizanja kredita kod "A." banke u B.  u iznosu od
600,00 eura.  Kako joj je i prije bila žirant za kredit koji je optužena
podigla kod "O." banke u B., pa kako joj je optužena kazala da je taj kredit
izmirila, prihvatila je da joj bude žirant i lično potpisala izjavu za
žiranta, administrativnu zabranu za žiranta i iste ovjerila kod svoje firme, a
i lično je potpisala mjenicu. Tek kada je dobila opomenu zbog toga što
predmetni kredit  nije  uredno plaćen  saznala je da se radi o kreditu u
iznosu od 6.000,00 eura te i da je podignut na ime C. D., supruga optužene.
Oštećene smatraju da su prevarene kako zbog toga što je optužena podigla
predmetni kredit  na ime supruga tako i  što je isti podigla u znatno većem
iznosu nego što im je kazala , kao  i zbog toga što isti  optužena ne
otplaćuje.  
Sud je iskaze oštećenih P. H., G. H. i R. H., cijenio kao istinite,
objektivne, jasne i uvjerljive, na osnovu kojih je utvrdio da je optužena C.J.
dovela u zabludu oštećene u pogledu  kako iznosa kredita tako i nosioca
predmetnog kredita.  
Konačno i izvedeni pismeni dokazi  i to administrativnih zabrana za žiranta i
izjava žiranata na ime oštećene P. H., G.H. i R.H., mjenice od serije
AA0400135, zahtjeva za kredit podnešen "A.t" banci od strane C. D. te  i
Ugovora o zajmu broj LD0829500064, broj  DDA197527  zaključen u Beranama dana
11.10.2008  godine  izmedju "A." banke kao zajmodavca i C. D. kao zajmoprimca
, plan otplate  kredita iste banke te i dopuna nalaza i mišljenja vještaka
ekonomske struke R. Dj. od 27.01.2011 godine, u potpunosti potvrdjuju navodi
iz  tač.2 dispozitiva izmijenjene optužnice.  
Uvidom u administrativnu zabranu na ime  P. H. ovjerene u Opštini P.,  pod
brojem 02-894 od 20.10.2008 godine , uvidom u administrativnu zabranu na ime
G. H., ovjerenu  u JU Osnovna škola "D. N." u G., pod brojem 309 od 11.09.2008
godine uvidom u administrativnu zabranu na ime R. H., ovjerenu  u JU Osnovna
škola "D. N." u G., pod brojem 308 od 11.08.2008 godine, sa izjavama žiranata,
utvrdjeno je da su iste u navedenim formularima upisane kao žiranti sa ličnim
podacima, da se njihov poslodavac obavezao da će staviti i sprovoditi
administrativnu zabranu na platu žiranta u korist A. u B., da će po istoj
postupati sve do konačne otplate kredita i drugih potraživanja nakon što to
zatraži A. B., istu neće skinuti sve dok od A. ne dobiju pismeni izvještaj da
je kredit u cjelosti otplaćen-izmiren, a  iz izjave žiranata da su isti
neopozivo ovlastili "AgroInvest" iz Podgorice, da bjanko mjenicu, potpisanu sa
njihove strane, može ispuniti  na duži iznos, učiniti je dospjelom i utužiti
ih ako C. D.  ne ispuni preuzete obaveze, te da  nezavisno od njihovih obaveza
ili zabrana, bez prethodnog sudskog postupka, automatski  stavi
administrativnu zabranu na svaku  vrstu njihovih primanja, a pod uslovima kako
je ugovorom o predmetnom kreditu za glavnog dužnika predvidjeno.  
Uvidom u zahtjev za kredit podnešen "A." banci od strane C. D., Ugovora o
zajmu broj LD0829500064, broj  DDA197527  zaključen u Beranama dana 11.10.2008
godine  izmedju "A." banke kao zajmodavca i C. D. kao zajmoprimca sa planom
otplate  kredita iste banke i  dopunom nalaza i mišljenja vještaka ekonomske
struke R. D. od 27.01.2011 godine,  utvrdjeno je  da je  na zahtjev C. D.
istom se  kao  zajmoprimcu  obavezao zajmodavac da preda iznos od 6.000,00
eura odmah po zaključenju ovog ugovora, a isti kao zajmoprimac obavezao da
zajam vrati tokom perioda od 48 mjeseci, shodno planu dospjelih anuiteta,  dok
iz nalaza i mišljenja  utvrdjeno da je na ime otplate predmetnog kredita od
srane nosioca kredita C. D. uplaćena samo jedna rata u iznosu od  185,00 eura.  
Uvidom u pismene dokaze izvedene na glavnom pretresu tokom ponovljenog
postupka  nesporno je utvrdjeno  da su administrativne zabrane i izjave
žiranata potpisale oštećene P. H., G.H. i R.H., da je nosilac kredita C. D.,
koji je zaključio Ugovor o zajmu sa bankom  i podigao novac u banci, a iz
nalaza i mišljenja vještaka da je isti uplatio samo jednu ratu na ime duga po
tom kreditu u iznosu od 185,00 eura.Činjenice iz ovih dokaza potkrepljuju
stanje utvrdjeno tokom posrupka, te ih sud cijeni kao objektivne, a iste
upućuju na krivičnu odgovornost  optužene C. J., te ih je kao takve i cijenio
prilikom odlučivanja o krivici.  
Sud je odustao od izvodjenja dokaza saslušanja svjedoka C. D. iz razloga jer
je stanje u ovoj krivičnoj stvari u dovoljnoj mjeri izvidjeno, te bi pozivanje
ovog svjedoka vodilo bespotrebnom odugovlačenju postupka  i izlaganju
bespotrebnim troškovima, a ovo i sa razloga što se ovaj svjedok  nalazi
negdje u Srbiji a u prethodnom postupku se koristio svojim pravima iz člana
97.ZKP i oslobodjen od dužnosti svjedočenja kao suprug optužene.  
Istovremeno sud odbranu  optužene C. J., kao potpuno suprotnu navedenim
dokazima nije prihvatio, već ju je kao sračunatu i usmjerenu na izbjegavanje
krivično-pravne odgovornosti u cjelosti odbacio.  
Kako iz svega izloženog proizilazi da u pogledu utvrdjivanja krivičnog djela
iz  stava I izreke presude  nije bila sporna ni jedna činjenica , sud je stao
na stanovište da su činjenice iz činjeničnog opisa  stava I izreke presude u
svemu dokazane i da je optužena počinila predmetno krivično djelo.  
Ocjenjujući pravno  utvrdjeno činjenično stanje,  sud je našao  da se  u
opisanim radnjama optužene C. J., bliže opisane u tački 2 dispozitiva
izmijenjene optužnice ODT u Plavu, sadržana sva bitna obilježja, subjektivna i
objektivna, krivičnog djela prevare iz člana 244 st. 3 u vezi st.1  KZ CG  u
pokušaju  u vezi čl..20 Kz-a i u produženom trajanju u vezi čl.49 Kz-a, a ne
krivično djelo prevare u pokušaju iz čl.244 st.3 u vezi st.1 Kz-a i u vezi sa
čl.20, kako je to navedeno u izmijenjenoj optužnici ODTu Plavu,  obzirom da se
radi o troje oštećenih prema kojima optužena J. prevarno djelovala, lažno im
prikazujući činjenice  o svojim kreditnim sposobnostima i da će vratiti
kredit, da je iste posebno obilazila i tražila od njih da joj budu žiranti,
samim tim je ona izvršila više odnosno tri  krivičnih djela prevare, ali zbog
vremenske povezanosti djela izvršenih od strane istog učinioca, zbog
korišćenja iste situacije, jedinstva mjesta i jedinstva umišljaja ovaj sud je
našao da je C.J. izvršila predmetno krivično djelo prevare u produženom
trajanju u pokušaju. Naime, radnja izvšenja krivičnog djela  koje je počinila
optužena se sastoji u tome što je u namjeri da sebi pribavi protivpravnu
imovinsku korist  na štetu oštećene P. H., G. H. i R. H., lažnim prikazivanjem
činjenica  u pogledu iznosa i korisnika kredita dovela u zabludu oštećene, na
način što ih je navela da potpišu  administrativne zabrane  žiranta i izjave
za žiranta, za kredit kod "A." banke u Beranama, i iste ovjere P.H. u Opštini
P.,  G.H. i  R.H. u JU Osnovna škola "D. N." u G., gdje su zaposlene, na iznos
od 6.000,00 (šesthiljadaeura) eura, a ne na iznos od 500,00 do 1.000,00 eura
kako je to kazala oštećenoj P.H., na iznos od 1,500,00 eura kako kazala G.H.
odnosno 600,00 eura kako je kazala R.H., kao i da kredit glasi na ime njenog
supruga C. D. iz B., koji je zaključio Ugovor o zajmu broj LD0829500064, broj
DDA197527 zaključen u Beranama dana 11.10.2008 godine izmedju "A." banke kao
zajmodavca i C. D. kao zajmoprimca  na iznos od 6.000,00 eura, sa rokom
otplate od 48 mjeseci uz fiksnu kamatu od 1% mjesečno, da bi otplatio dio tog
kredita, samo jednu ratu  u iznosu od 185,00 eura, a ostali dio zadržala za
sebe. Dakle i pored toga što u konkretnom slučaju nije nastupila zabranjena
posledica predmetnog krivičnog djela  u vidu ostvarene koristi na račun
imovine oštečenih žiranata,   u radnjama optužene C. J., činjenično opisanim u
st. I izreke presude,  su sadržana sva bitna obilježja  bića krivičnog djela
jer je optužena započela radnju izvršenja krivičnog djela koja se sastojala u
obmani oštećenih i njenom navodjenju da joj potpišu formulare za kredit kod
"A."  banke u B., a sve u namjeri  pribavljanja protivpravne imovinske
koristi, jer je podigla kredit u cjelokupnom i većem iznosu od onog prikazanog
žirantima, dovodeći žirante u zabludu, da će plaćati odnosno vraćati kredit, a
znala je da to ne može uraditi, jer je i ranije podizala kredite kod raznih
banaka, znala je kolika je njena kreditna moć, da sa djelatnošću kojom se
bavila, prodajom robe na pijaci, neće moći vratiri novac. Što znači da je
njena prevarna namjera postojala u trenutku vrbovanja žiranata odnosno u
trenutku njihovog dovodjenja u zabludu, jer im nije pravilno priKazala
činjenice u pogledu svoje solventnosti odnosno kreditne sposobnosti za
vraćanje kredita, a za koje činjenice oštećene -žiranti nijesu znali. Dalje, u
konkretnom slučaju  ispunjeni su i svi potrebni uslovi za konstrukciju
produženog krivičnog djela, obzirom da se radilo o troje oštećenih prema
kojima je optužena J. prevarno djelovala. lažno im prikazujući činjenice o
svojim kreditnim sposobnostima i da će vratiti kredit, da je iste posebno
obilazila i tražila od njih da joj budu žiranti, samim tim je ona izvršila
više odnosno tri krivična djela prevare , ali zbog vremenske povezanosti djela
izvršenih od strane istog učinioca, zbog korišćenja iste situacije, jedinstva
mjesta i jedinstva umišljaja, to su okolnosti koji ukazuju da su u konkretnom
slučaju ispunjeni svi potrebni uslovi i za konstrukciju produženog krivičnog
djela,  pa  je sud našao da se  radi o krivičnom djelu prevara u produženom
trajanju u pokušaju, navedeno u stavu I izreke presude , odnosno stavljeno na
teret optuženoj C.J.  
Sud je cijenio i vinost, odnosno psihički odnos optužene u dnosu na radnju
izvršenja  krivičnog djela  iz stava I izreke presude, pa je našao da je
optužena prilikom izvršenja ovog djela postupala sa direktnim umišljajem.
Naime, optužena je bila svjesna da će lažnim prikazivanjem činjenica
oštećenima P.H., G.H. i R.H., da joj budu žiranti za  podizanje kredita na
svoje ime u iznosu od 500,00  do 1.000,00 eura,  rekavši P.H., u iznosu od
1500,00 eura kako je kazala G.H. i u iznosu od 600,00 eura kako je kazala R.
H., iste dovesti u zabludu i na taj način ih navesti da joj budu žiranti, pa
je i pored takve svijesti preduzela ovakvu radnju  čime je i nanifestvovala
svoje htjenje za izvršenja krivičnog djela. Kod optužene je pri tom postojala
i namjera pribavljanja protivpravne imovinske koristi za sebe u iznosu većem
od 3.000,00 eura, koji iznos predstavlja elemenat težeg oblika krivičnog djela
prevare koje joj je stavljeno na teret, pa i ova činjenica takodje ukazuje na
umišljajni oblik vinosti kod optužene prilikom izvršenja predmetnog  krivičnog
djela.  
Prilikom izbora vrste i visine krivične sankcije koju treba primijeniti prema
optuženoj za izvršeno krivično djelo, sud je pored težine, načina izvršenja i
društvene opasnosti krivičnog djela, uzeo u obzir i stepen krivične
odgovornosti optužene kao i sve ostale okolnosti koje su relevantne u tom
pogledu. Tako je od olakšavajućih okolnosti  sud optuženoj  cijenio i uzeo u
obzir da se radi o osobi starije dobi, da okrivljena nije ranije osudjivana,
dok otežavajućih okolnosti nije bilo, pa joj  je sud navedene olakšavajuće
okolnosti cijenio kao osobito olakšavajućeg karaktera i shodno čl.45 i 46
ZKP-a ublažio kaznu i izrekao kaznu zatvora u trajanju od 4(četiri) mjeseca
iako je zakonski minimum za ovo krivično djelo jedna godina dana.  
Sud je uvjerenja da je izrečena kazna srazmjerna težini izvršenog krivičnog
djela i stepenu krivično pravne odgovornosti,  te da će se i sa ovom vrstom i
visinom kazne u okviru opšte svrhe izricanja krivičnih sankcija, predvidjene
čl.4 stav 2 KZ CG, postići svrha kažnjavanja propisana čl.32 istog Zakona.
Osnovano se može očekivati da će izrečena kazna pozitivno djelovati na
prevaspitanje optužene i da će ista uticati na nju da ubuduće ne vrši krivična
djela.  
Odluka o troškovima krivičnog postupka zasnovana je na odredbi čl.202 st.1
ZKP-a.Visina troškova u ukupnom iznosu od 354,00 eura predstavlja izdatke iz
budjetskih sredstava, od čega iznos od 36,00 eura, predstavlja nagradu
vještaku ekonomsko-finansijske struke dipl.ecc.Dj. R., iznos od 268,00 eura,
nagradu braniocu optužene, adv.Dj. V., kojeg je sud postavio po službenoj
dužnosti, dok iznos od 50,00 eura predstavlja paušal koji je odmjeren s
obzirom na složenost i trajanje krivičnog  postupka, te obzirom na imovno
stanje optužene , shodno čl.199 st.3 ZKP-a.  
Oštećene :  P.H., G.H. i R. E. se radi ostvarivanja imovinsko pravnog zahtjeva
za naknadu štete  upućuju na parnicu, shodno čl.212 stav 2 ZKP-a.  
II  
Što se tiče krivičnih djela: prevara  iz člana 244  stav 3 u vezi stava 1 KZ
CG, kojih su  pod tačkom  1  i 4  dispozitiva izmijenjene optužnice ODT u
Plavu stavljena na teret  optuženoj C.J., krivičnog djela  prevare u pokušaju
iz čl.244 stav 3 u vezi stava 1 KZ CG  i u vezi sa članom 20 KZ CG, koje je
pod tačkom 3 dispozitiva izmijenjene  optužnice ODT uPlavu, stavljeno na teret
optuženoj C.J. kao i krivičnog djela prevara iz člana 244 stav 1 KZ CG, koje
je pod tačkom 5 izmijenjene optužnice ODT u Plavu  stavljeno na teret
optuženoj C.J., kao što je već navedeno sud je našao da nije dokazano da je
optužena izvršila ova krivična djela, zbog čega ju je za ista oslobodila
optužbe. Nijedan od izvedenih dokaza, nije mogao potvrditi navode javne
optužbe u tom dijelu.  
Naime, da bi na strani optužene C. J., u konkretnim slučajevima postojala
odgovornost za predmetna krivična dijela iz tačke 1, 3, 4 i 5 , koja su joj
izmijenjenom javnom optužbom stavljena na teret, bilo je potrebno utvrditi
tj.dokazati sve zakonske elemente, kako objektivne tako i subjektivne, koja
čine bića navedenih krivičnih djela, odnosno bilo je potrebno utvrditi
tj.dokazati ne samo da je u namjeri da sebi ili drugom pribavi protivprabvu
imovinsku korist lažmim prikazivanjem ili prikazivanjem činjenica pokušala da
dovede u zabludu oštećene O.N., Dj.J., Š.E., Ć.F. i V.B. i na taj način ih
navede da na štetu svoje imovine  budu žiranti  za kredite kod "O." banke u
B., odnosno "A." banke u B., kao objektivnih elemenata predmetnih krivičnih
djela, koji ustvari predstavljaju i samu radnju izvršenja ovih krivičnih
djela, već i da je pri tom njen umišljaj bio usmjeren na to da sebi ili drugom
pribavi korist odnosno  pomenutim oštećenima nanese štetu  u iznosu koji
prelazi 3.000,00 eura, kao subjektivnog elementa predmetnog krivičnog djela,
pa nedostatak odnosno nedokazanost bilo kojeg od ovih elemenata automatski
povlači i nedokazanost samog djela.  
Optužba inače smatra da su u konkretnim slučajevima u radnjama optužene C. J.
sadržani i dokazani svi elementi bića krivičnih djela   iz izmijenjene
optužnice pod tačkom 1, 3, 4 i 5, kako subjektivni tako i objektivni, dok
rezultati dokaznog postupka nijesu mogli potvrditi navode javnih  optužbi  u
pogledu postojanja  subjektivnih elemenata ovih krivičnih djela.
Da bi provjerio kako osnovanost navoda optužbi tako i osnovanost odbrane
optužene, sud je kao što je već navedeno, pročitao odbrane optužene  date u
prethodnom postupku  i u ranije vodjenom postupku i izveo sve potrebne dokaze,
pa je njihovom uporednom analizom i ocjenom našao da ni jedan od izvedenih
dokaza, pa čak ni iskazi oštećenih O. N., Dj.J., Š. E., Ć. F. i V. B. nijesu
mogli podkrijepiti navode optužbi u tom dijelu a samim tim i ubijediti sa
sigurnošću sud da je optužena C.J. izvršila krivična djela pod tačkom 1, 3, 4
i 5 koja joj su izmijenjenom javnom optužbom stavljena na teret.  
Naime kako je već navedeno, u svojim odbranama C.J. je kazala da nije imala
namjeru da prevari oštećene Dj.J., O.N., Š.E., Ć.F. i V.B.,, tvrdeći da su
oštećene svojevoljno potpisale izjave za žirante.  Svi formulari su bili
kompjuterski popunjeni, jer su i na administrativnim zabranama bili odštampani
kompjuterom podaci, za korisnika kredita i iznosa kredita. To je bilo
odštampano i na izjavama za žirante, kao i na ovjeru podataka za žiranta. Kada
su oštećene  lično potpisale, administrativne zabrane i izjave za žiranta kao
i ovjeru podataka za žiranta  i  iste ovjerile u svojim firmama, svu tu
dokumentaciju je predala banci "O." odnosno "A." banci u B.,  kada su joj
krediti i odobreni: dva kredita  u iznosu od  po 10.000,00 eura kod "O."
banke, gdje nosilac  jednog kredita  je B. D.  a drugi njen brat  Č. M.,  koji
su podigli  novac  i sav joj  novac u cjelokupnom iznosu predali na ruke još u
banci. Dalje  jedan  kredit u iznosu od 10.000,00 eura kod "O." banke je
podigla na svoje ime kao  i jedan kredit u iznosu od 7.000,00 eura kod "A."
banke u B., takodje na svoje ime. Istakla je da joj nije bila namjera da
prevari oštećene, da je jedno vrijeme kredite uredno otplaćivala ali da je
potom zapala u finansijske  poteškoće. Obećala je da će odbijene rate
oštećenima naknaditi kada za to dodju bolja vremena.  
Prethodne odbrane  optužene J. potvrdjene su iskazom svjedoka D. S., kao i
pismenom dokumentacijom koja se odnosi  na predmetne kredite.  
Tako je svjedok D. S., u svom iskazu navela da ju je optužena zamolila da joj
bude žirant za kredit kod "O." banke u Beranama  u iznosu od 10.000,00 eura ,
na ime izvjesne  B. D.,  da joj je dala formulare, na kojima je bio
elektronski konstatovan iznos kredita, koje je ona potpisala i ovjerila u
firmi u kojoj radi , nakon čega iste predala optuženoj J.  
Iz administrativnih zabrana izdatih od "O." banke  za kredite koje je podigla
kod iste, zaista se utvrdjuje da je na njima elektronski- kompjuterski  upisan
korisnik kredita i visina kredita koji se traži, a iz ovjera podataka za
žiranta  izdatih od "A." banke u tekstualnom dijelu istih štampan od strane
banke upisan je  iznos kredita koji se traži.  
Što se tiće optužbe KT. br.31/09 od 26.05.2009 godine  ODT u Plavu , koja je
stavljena na teret optuženoj C. J., izmijenjenom optužnicom ODT u Plavu,
oštećene, O.N. i Dj.J., koje je sud saslušao u svojstvu svjedoka, saglasno  su
istakle da su na molbu optužene C. J.  u julu mjesecu 2007 godine pristale da
joj budu žiranti za kredit koji je najeravala da podigne kod "O." banke u B. u
iznosu od 1.000,00 eura, da su lično potpisale i administrativnu zabranu koju
su i ovjerile kod svojih firmi, nakon čega su istu predali optuženoj, ali da
iznos kredita nije  bio naznačen u istima prije potpisivanja istih . Da su za
iznos kredita saznale tek nakon što su dobile opomenu od banke da optužena
uredno ne izmiruje rate kredita.  
Oštećena Š.E., koju je sud saslušao u svojstvu svjedoka  istakla je da  je na
molbu optužene C. J., pristala je da joj bude žirant za kredit koji je
optužena  namjeravala da podigne kod "O." banke u B. i to  na iznos od
1.000,00 eura, da je lično potpisala izjavu za žiranta i administrativnu
zabranu koju je ovjerila kod svoje firme, nakon čega je iste predala
optuženoj.Tek nakon što je dobila opomenu da optužena J., uredno ne izmiruje
dospjele rate predmetnog kredita, saznala je da je nosilac kredita B. D. i da
se radi o kreditu u iznosu od 10.000,00 eura.  
Svjedok B. D. je u svom iskazu navela da je na molbu optužene pristala da  na
svoje ime u korist optužene podigne kredit kod "O." banke u Berana,  na iznos
od  1.000,00 do 1.500,00 eura. Medjutim, nakon što je optužena obezbijedila
žirante, svjedokinja je samo potpisala ugovor o kreditu  i primila novac u
iznosu od 10.000,00 eura, koji je odmah predala optuženoj, a iznenadila se
kada je vidjela o kolikom iznosu kredita se radi, pitajući optuženu kako će
toliki kredit vratiti, na šta joj je optužena kazala da neće biti nikakvih
problema, da će kredit redovno vraćati.  
Oštećena V.B.  koju je sud saslušao u svojstvu svjedoka  istakla je da ju je
optužena zamolila da joj bude žirant  radi podizanja kredita kod "O." banke u
B., na iznos od 1.000.00 eura, ne rekavši joj da će kredit podići na  drugo
ime. Tom prilikom optužena ju je zamolila da joj oštećena nadje još jednog
žiranta, što je ona zamolila kolegu P. E., koji je pristao. Nakon što su ona i
E. popunili i ovjerili formulare za kredit, a radilo se o izjavama za žiranta
i administrativnoj zabrani za žiranta iste predali optuženoj. Nakon što je
dobila opomenu zbog neplaćanja kredita, saznala je da se radi o kreditu u
iznsu od 10.000,00 eura i da je nosilac kredita Č. M., za kojeg nije čula do
tada. Ne može se izjasniti dali je na formularima koje je ona potpisala bio
ukucan iznos kredita, jer na to nije obraćala pažnju, obzirom da je vjedovala
optuženoj.  
Svjedok P. E. je u svom iskazu naveo da ga je oštećena V.B. zamolila da joj
bude žirant, za kredit u iznosu od 1.000,00 eura , što je on i prihvatio , da
ne poznaje optuženu niti Č. M. Ispunio je formulare za kredit, u kojima nije
bio unešen iznos kredita,  ovjerio i iste predao B.. Nakon što je dobio
opomenu za neplačanje kredita,  saznao je da se radi o kreditu  u iznosu od
110.000,00 eura i da glasi na ime Č. M., kojeg ne poznaje,  kao ni optuženu i
da sa njima nije imao  bilo kakav kontakt prije kredita.  
Oštećene Ć.F. i Š.E., koje je sud saslušao  svojstvu svjedoka, saglasno su
istakle  da su na molbu optužene prihvatile da joj budu žiranti za kredit kod
"A." banke u B., na iznos od 500,00 do 1000.00 eura kako je kazala oštećena E.
odnosno 1000,00 eura kakao je kazala F., da su  lično potpisale i ovjerile
formulare za kredit, u računovodstvu opštine P., gdje i rade a radilo se o
izjavi žiranta, ovjeri podataka za žiranta i administrativnoj zabrani, nakon
čega iste predali optuženoj. Nakon što su dobile opomenu za neplačanje kredita
saznale su da se radi o kreditu u iznosu od 7.000,00 eura.  
Imajući u vidu odbrana optužene i prethodno izvedene dokaze  a naročito
pismene u vidu administartivnih zabrana i izjava za žiranta, kao i ovjera
podataka za žiranta  te njihovu sadržinu sud je zaključio da nema dokaza  da
je optužena izvršila krivična djela na način, mjesto i vrijeme kako joj je u
tački 1, 3, 4 i 5 dispozitiva izmijenjenih  javnih  optužba  stavljeno na
teret, pa ju je u nedostatku dokaza shodno čl.363 stav 1 tač.3 ZKP-a oslobodio
od optužbi.  
Naime iz prethodno izvedenih dokaza ne može se izvesti zaključak da je kod
optužene postojala prevarna najera, jer su oštećene pristale da optuženoj C.J.
budu žiranti na novčani iznos koji je bio  kompjuterski odštampan na izjavama
za žirante i administrativnim zabranam, odnosno u obrascu ovjera podataka za
žiranta.To znači da su one znale na koji iznos kredita žiriraju i kome. Sve te
izjave za žirante i administrativne zabrane, odnosno obrazac ovjera podataka
za žiranta su zavedene u njihovim firmama. Same ove činjenice govore da
oštećene nijesu mogle biti dovedene u zabludu. Optužena C.J. je kao stvarni
korisnik kredita kod "O."  banke odnosno  kod kredita koji glasi na ime
korisnika B. D., kao i kredita na ime korisnika njenog supruga C. D. je
otplatila dio kredita kao i dio kredita koji glase na njeno ime, sve dok nije
zapala u finansijske teškoće. Pored toga ona priznaje dug i obećava da će
oštećenima izmiriti odbijene rate, kada bude u mogućnosti. Kod takve činjenice
ne može se raditi o prevarnoj namjeri optužene.  
Kod ovako utvrdjenog činjeničnog stanja sud je optuženu C.J. optuženu da je
počinila krivična djela pod tačkom 1, 3, 4 i 5 dispozitiva izmijenjene
optužnice, odnosno dva  krivična djela prevara  iz člana 244 stav 3 u vezi
stava 1 KZ CG,  navedena u  tački 1  i 4  dispozitiva izmijenjene optužnice
ODT u Plavu, jedno krivično djelo prevare u pokušaju  iz čl.244 stav 3 u vezi
stava 1 KZ CG i u vezi sa članom 20 KZ CG,   navedeno u tački 3 dispozitiva
izmijenjene  optužnice ODT uPlavu i jedno krivično djelo prevara iz člana 244
stav 1 KZ CG, navedeno u tački 5 izmijenjene optužnice ODT u Plavu, koja su
stavljena na teret optuženoj C.J., oslobodio od optužbe na osnovu čl.363 stav
1 tač.3 ZKP-a.  
Odluka o troškovima krivičnog postupka zasnovana je na odredbi čl.202 st.1
ZKP-a.Visina troškova u ukupnom iznosu od 498,00 eura predstavlja izdatke iz
budjetskih sredstava, od čega iznos od 180,00 eura, predstavlja nagradu
vještaku ekonomsko-finansijske struke dipl.ecc.Dj.R., iznos od 268,00 eura,
nagradu braniocu optužene, adv.Dj. V., kojeg je sud postavio po službenoj
dužnosti, dok iznos od 50,00 eura predstavlja paušal koji je odmjeren s
obzirom na složenost i trajanje krivičnog  postupka, te obzirom na imovno
stanje optužene , shodno čl.199 st.3 ZKP-a.  
Na osnovu čl. 203 st.1 ZKP-a odlučeno je da troškovi krivičnog postupka, u
ukupnom iznosu od 1.216,00 eura  padaju na teret budžetskih sredstava, od čega
iznos od 1.072,00 eura predstavlja nagradu braniocu optužene, adv.Dj. V.,
kojeg je sud postavio po službenoj dužnosti, iznos od 144,00 eura nagradu
vještaku ekonomsko-finansijske struke dipl.ecc.Dj. R.  
Oštećene Dj.J., O.N., R. E., Ć.F., Š.E. i V.B., se radi ostvarivanja imovinsko
pravnog zahtjeva za naknadu štete  upućuju na parnicu, shodno čl.212 stav 2
ZKP-a.  
Iz iznijetih razloga odlučeno je kao u izreci presude.
OSNOVNI SUD U LAVU
Dana, 04.03.2011 godine  
Zapisničar
PEDJEDNIK VIJEĆA-SUDIJA
Nermina Nikočević, s.r.
Elica Pantović,s.r.  
PRAVNA POUKA:
Protiv oe presude nezadovoljna stranka
ima pravo žalbe u roku od 15 dana od
dana prijema iste preko ovog suda Višem
sudu u Bijelom Polju.  
DNA:
1 x ODT u Plavu,
1 x braniocu optužene, Dj. V., adv. iz P.  