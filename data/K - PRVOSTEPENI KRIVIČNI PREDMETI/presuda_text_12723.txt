OSNOVNI SUD U PLAVU
K.br. 27/2011  
U IME NARODA
      Osnovni sud u Plavu , sudija Hilmija Sujković, sa zapisničarem Senadom Radončić , u krivičnom predmetu okrivljenih B.Lj. i V.B., oba iz P.,    zbog krivičnog djela lažno prijavljivanje iz čl. 388. st. 4. Krivičnog Zakonika, po optužnom predlogu  Osnovnog državnog tužilaštva u Plavu, KT.br. 127/10 od 09.03.2011 god.,  po održanom usmenom, javnom, glavnom pretresu, u prisustvu okrivljenih i zamjenika ODT u Plavu, R. D.,  donio je i javno objavio dana 17.05.2011 godine

P R E S U D U
      Okrivljeni:

      1\. B.LJ. od oca V. i majke N.rodj. D. , rodjen ... god. u K., Republika Slovenija, sa prebivalištem u P., državljanin Crne Gore, po zanimanju vozač, neoženjen, pismen, srednjeg imovnog stanja, neosudjivan

      2\. V.B. od oca V. i majke S. rodj. B., rodjen ... god. u Podgorici , gdje i prebiva, državljanin Crne Gore, po zanimanju vozač, srednjeg imovnog stanja, neosudjivan ,

      Na osnovu čl. 363 st.1.  tačka 3 ZKP

OSLOBADJAJU   SE OD OPTUŽBE
Da su:  
1. Okrivljeni B.LJ., dana 22. oktobra 2010 god.  dežurnoj službi Ispostave
policije Plav, preko svog šefa H.E., prijavio da je jedno ili više lica na
štetu firme C.AD Podgorica , u kojoj se nalazi u radnom odnosu, izvršio ili
izvršili kao saizvršioci krivično djelo teška kradja iz čl. 240 st. l. tačka
1. KZ , iako je znao da isto djelo nije izvršeno kao ni drugo krivično djelo
koje se goni po službenoj dužnosti , na način što je istog dana svom šefu H.E.
a policiji dana 16.12.2010 god. saopštio da mu je jedno ili više nepoznatih
lica u noći izmedju 21/22 .10.2011 god. , iz rezervoara TMV marke "Volvo 440"
, reg. oznaka PG ... , vlasništvo C.AD Podgorica , koje je bilo parkirano na
planini Čakor, u mjestu vz. "Šip", nakon što je prethohodno obio ili obili čep
od rezervoara za gorivo,   iz istog  oduzeo ili oduzeli 120 litara nafte  koje
je odnio ili odnijeli u nepoznatom pravcu.  
- čime bi izvršio krivično djelo lažno prijavljivanje iz čl. 388 st. 4. KZ.  
2. Okrivljeni V.B., dana 22. oktobra 2010 god. , dežurnoj službi Ispostave
policije Plav, preko svog šefa H.E., prijavio da je jedno ili više lica na
štetu firme C. AD Podgorica , u kojoj se nalazi u radnom odnosu,  izvršio ili
izvršili kao saizvršioci krivično djelo teška kradja iz čl. 240 st. l. tačka
1. KZ , iako je znao da isto djelo nije izvršeno kao ni drugo krivično djelo
koje se goni po službenoj dužnosti , na način što je istog dana svom šefu H.E.
a policiji dana 16.12.2010 god. saopštio da mu je jedno ili više nepoznatih
lica u noći izmedju 21/22 .10.2011 god. , iz rezervoara TMV marke "Volvo 440"
, reg. oznaka PG ... , vlasništvo C. AD Podgorica , koje je bilo parkirano na
planini Čakor, u mjestu vz. "Šip", nakon što je prethohodno obio ili obili čep
od rezervoara za gorivo  iz istog  oduzeo ili oduzeli 360 litara nafte koje je
odnio ili odnijeli u nepoznatom pravcu.  
- čime bi izvršio krivično djelo lažno prijavljivanje iz čl. 388 st. 4. KZ.  
        Troškovi    krivičnog     postupka    u    iznosu     od    258,50    eura (dvijestotinepedesetosameuraipedesetcenti) padaju na teret budžetskih sredstava.

O b r a z l o ž e n   j e
      Osnovno državno tužilaštvo u Plavu, optužnim predlogom KT.br. 127/2010 od 09.03.2011 god. optužilo je B.Lj. i V.B.,  oba iz P., za krivično djelo lažno prijavljivanje iz čl. 388. st. 4. Krivičnog Zakonika.

      Pri podnesenom optužnom predlogu je sve do kraja krivičnog postupka u svemu ostala i zamjenik ODT u Plavu R. D., pa je u završnoj riječi predložila sudu da okrivljene B.Lj. i V.B. oglasi krivim za navedeno krivično djelo i kazni ih po zakonu.

Izjašnjavajući se o optužnom predlogu ODT u Plavu , okrivljeni B.Lj. priznaje
da je dana 22.10.2010 god. svom šefu H. E.prijavio kradju nafte iz TMV marke
"Volvo 440", reg oznaka PG ..., vlasništvo C. AD Podgorica, koje je dužio kao
vozač ove firme , ali ne priznaje da je takvom svojom radnjom počinio krivično
djelo lažno prijavljivanje koje mu je javnom optužbom stavljeno na teret.
Naime, izjašnjavajući se o  razlozima koji su ga naveli da navedenog dana svom
šefu prijavi kradju nafte iz vozila koje duži kao vozač,  okrivljeni B.Lj. je
istakao da je dana 21.10.2010 god. nakon završetka radnog vremena i
angažovanja na proširenju puta Murino - Čakor , negdje oko 17,00 časova, TMV
marke "Volvo 440" , reg. oznaka PG ..., vlasništvo C. AD Podgorica, kojim je
bio zadužen  kao vozač, parkirao na radilištu u mjestu zvanom "Šip", pored
kontejnera sa alatom, nakon čega je sa ostalim radnicima organizovanim
prevozom došao u Plav , gdje su imali smještaj. Sjutradan je na posao došao u
07,00 časova, kada mu inače i počinje radno vrijeme. Prilikom dolaska na
radilište  je od radnika koji su prije njega došli na posao  saznao da je u
toku noći od strane nepoznatih lica izvršeno obijanje kontejnera u kojem se
nalazio alat  i iz  istog oduzete neke alatke kao i da je  iz rezervoara nekih
od vozila oduzeta odredjena količina goriva. Zbog toga je došao do svog vozila
i tom prilikom primijetio  da  na poklopcu od rezervoara nema katanca kojim je
ovaj poklopac dodatno obezbijedjen. Obzirom da je 4 ili 5 dana prije toga
došao sa odmora i da je vozilo u njegovom odsustvu dužio kolega, to nakon
ponovnog zaduženja ovog vozila nije provjeravao da li je poslije zadnjeg
sipanja goriva u rezervoar kolega isti zaključao još i katancem ali je
pretpostavio da je on to ipak učinio. Dalje je naveo da je nakon dolaska sa
odmora i ponovnog zaduženja ovog vozila rezervoar za gorivo bio pun,  što je
lako utvrdio preko displeja na kontrolnoj tabli. U tih nekoliko dana
korišćenja vozila je potrošio pola rezervoara od 360 litara , što znači da je
u rezervoaru ostalo 180 litara. Pošto je dana 21.10.2010 god. sa vozilom imao
turu do Berana i nazad, to je  za ovu turu potrošio još 60 litara, što znači
da je u rezervoaru u noći izmedju 21/22.10.2010 god. ostalo oko 120 litara.
Kako je provjerom količine goriva preko pokazivača na kontrolnoj tabli utvrdio
da u rezervoaru ima malo goriva to je iz tog razloga kao i zbog činjenice da
na poklopcu rezervoara nije bilo katanca pretpostavio da je neko u toku
prethodne noći iz rezervoara oduzeo odredjenu količinu goriva. O tome je nakon
njegovog dolaska na posao negdje oko 07,30 časova , obavijestio poslovodju H.
A., koji je kasnije u vezi toga obavijestio dežurnu službu Ispostave policije
u Plavu.  Prilikom vršenja uvidjaja od strane ovlašćenih službenih lica ove
Ispostave, istima je bilo zagonetno to što je poklopac na rezervoaru bio
blatnjav i što na poklopcu u blatu nijesu ostavljeni tragovi njegovog
skidanja. To isto je i njemu bilo čudno ali je pomislio kako je moguće da je
blato na čepu iskapalo sa karoserije nakon otvaranja ovog čepa i oduzimanja
goriva, odnosno nakon što je čep poslije oduzimanja goriva  ponovo vraćen na
rezervoar jer je prethodnog dana padala sitna kiša i teren bio blatnjav tako
da je prilikom vožnje blato prskalo po karoseriji. U dopuni svoje odbrane na
glavnom pretresu od 26.04.2011 god., je nadalje istakao da je prilikom davanja
svoje ranije odbrane previdio da je dana 21.10.2010 god. , prije ture za
Berane, sa vozilom koje duži imao još jednu turu do Gusinja, kojom prilikom je
i potrošio spornu količinu goriva za koju je mislio da mu je u toku noći
izmedju 21/22.10.2010 god. oduzeta iz rezervoara . Naime, naveo je da je nakon
davanja svoje odbrane na glavnom pretresu od 31.03.2011 god. tražio od svog
neposrednog šefa B. D. izvještaj kretanja njegovog vozila i potrošnje goriva
za sporni period, obzirom da se kretanje svih vozila njihove firme i potrošnja
goriva u njima prati elektronskim sistemom "GPS" preko centrale u sjedištu
firme u Podgorici , pa mu je on tom prilikom i dao traženi izvještaj  iz kojeg
je zaključio da je cjelokupna količina goriva od 284,546 litara ,koju je prije
njegovog dolaska sa odmora u vozilo nasuo kolega po računu Jugopetrola iz
Kotora od 14.10.2010 god., utrošena redovnom upotrebom vozila . Medjutim, kako
je on  dana kada se desila predmetna kradja ovu turu za Gusinje previdio, to
je iz tog razloga i pomislio da mu je količina goriva koja je prilikom  ove
ture  utrošena , oduzeta iz rezervoara vozila u noći izmedju 21/22.10.2010
god.  zbog čega je svom šefu i prijavio njeno oduzimanje. U završnoj riječi je
još jednom negirao izvršenje krivičnog djela koje mu je javnom optužbom
stavljeno na teret i predložio da ga sud za ovo djelo oslobodi od optužbe
ponovo istakavši  da je prijavljivanje kradje goriva iz svog vozila svom šefu
H.E. izvršio iz razloga što se u trenutku prijavljivanja ove kradje nije
sjetio da je prethodnog dana sa vozilom imao još i turu do Gusinja i nazad,
kojom prilikom je i potrošio gorivo za koje je smatrao da je oduzeto, tako da
samim tim nije ni izvršio krivčno djelo koje mu je javnom optužbom stavljno na
teret.  
      Izjašnjavajući se o optužnom predlogu ODT u Plavu, izvršenje krivičnog djela koje mu je ovim predlogom stavljeno na teret ne priznaje ni okrivljeni V.B. . U svoju odbranu navodi da u preduzeću C. AD Podgorica, radi kao vozač TMV marke "Volvo 440" , reg. oznaka PG ... i da je u vrijeme kada se desio predmetni dogadjaj sa svojim vozilom bio radno angažovan na proširenju dionice puta Murino - Čakor. Dana 21.10.2010 god. je po završetku radnog vremena  svoje vozilo parkirao na radilištu u mjestu Šip, gdje se ujedno nalazio i magacin za alat u vidu kontejnera, nakon čega je  sa ostalim radnicima organizovanim prevozom došao u Plav, gdje su imali smještaj. Narednog dana tj. 22.10.2010 god. je na posao došao nešto prije 07,00 časova. Tom prilikom je od radnika koji su došli prije njega čuo da je u toku noći izvršeno obijanje magacina i oduzimanje alata iz istog, kao i da je iz nekih teretnih vozila i radnih mašina oduzeto gorivo.  Zbog toga je došao do svog vozila kako bi provjerio količinu goriva u rezervoaru. Na čepu od rezervoara se još uvijek nalazila kesa koju je nakon točenja goriva stalno stavljao na čepu radi njegove zaštite od blata i po ovoj kesi nije primijetio da je ista micana. Nakon toga ja ušao u kabinu vozila i preko displeja za gorivo utvrdio  da u rezervoaru uopšte nema goriva. O tome je odmah obavijestio poslovodju H.E., koji je kasnije obavijestio dežurnu službu Ispostave policije Plav. Prilikom vršenja uvidjaja od strane ovlašćenih službenih lica ove Ispostave je lično prisustvovao pregledu svog vozila i tek nakon što su ovi službenici sa čepa od rezervoara skinuli najlon vidjelo se da je katanac na čepu u otključanom položaju,  tačnije da je isti nasilno otvoren. Kada su službenici policije pokušali da otvore čep , to nijesu mogli učiniti jer je isti bio zaključan, zbog čega im je on   ovaj čep otključao svojim ključem. Nakon otvaranja ovog čepa vizuelnim pregledom se jasno vidjelo da je rezervoar prazan. Pošto je na licu mjesta bio prisutan i kolega Mulić Rasim iz čijeg vozila je   te noći takodje oduzeto gorivo, on je u prisustvu svih njih tom prilikom kazao da se čepovi na vozilima koje su dužili mogu ručno otvoriti i kada su zaključani i to je demonstrirao pred svima.  Dalje je naveo da je prethodnog dana na "Jugopetrolovoj" benzinskoj pumpi u Plavu,  sipao 320 litara nafte i pošto je istog dana potrošio oko 30 do 40 litara  to je prilikom parkiranja vozila na radilištu u rezervoaru  ostalo 280 do 300 litara goriva. Na kraju je naveo da do sada u životu nikada nije imao bilo kakvih problema sa zakonom i da je očekivao da će se pronaći lice koje je oduzelo gorivo iz njegovog vozila a ne da se on nadje na optuženičkoj klupi.  U završnoj riječi je  još jednom negirao izvršenje krivičnog djela koje mu je stavljeno na teret i predložio sudu da ga za isto oslobodi od optužbe uz komentar kako ispada da ustvari zbog svega što mu se dešava u vezi sa ovom prijavom nije ni trebao da prijavljuje oduzimanje goriva iz svog vozila, kako je inače to učinio u predmetnom slučaju.

      Radi provjere, kako navoda javne optužbe u pogledu krivice okrivljenih B.Lj. i V.B.  za krivično djelo lažno prijavljivanje iz čl. 388. st. 4. KZ koje im je ovom optužbom stavljeno na teret tako i odbrane okrivljenih  kojom isti negiraju  izvršenje navedenog krivičnog djela, sud je u dokaznom postupku izveo sledeće dokaze: saslušao svjedoke H.E., P.D., R.O., H. F., H. S. i B. Dr., pročitao zapisnik o uvidjaju Uprave policije - Ispostave policije Plav od 22.10.2010 god. , nalaz i mišljenje vještaka mašinske struke , dipl.ing. mašinstva B. S.Kri.br. 1/2011 od 22.02.2011 god. , dopis Uprave policije - Ispostave policije Plav, br. 02-240-1052/2 od 17.05.2011 god.  i izvode iz kaznene evidencije za okrivljene B.Lj. i V.B. ,  sproveo dopunsko vještačenje od strane istog vještaka mašinske struke i izvršio uvid u fotodokumentaciju Uprave policije - Ispostave policije Plav, br. 98/10 od 22.1020‚10 god.  i video kasetu lica mjesta ,  račune "Jugopetrol" AD Kotor br. 42501731 od 14.10.2010 god., br. 42501768 od 20.10.2010 god.  i br.  42501788 od 22.10.2010 god. ,  izvode iz "GPS" sistema za TMV marke "Volvo 440" , reg. oznaka PG ... za period od 14.10.2010 god. do 22.10.2010 god.  i za TMV marke "Volvo 440" , reg. oznaka PG ... za period od 20.10.2010 god. do 22.10.2010 god. ,  dnevnike TMV marke "Volvo 440" reg. oznaka PG ...  i TMV marke "Volvo 440", reg. oznaka PG ...  i trebovanje C. AD Podgorica  br. 70 od 22.102010 god. za TMV marke "Volvo 440" kojim je zadužen okrivljeni V.B. ,  pa je svestranom ocjenom izvedenih dokaza  i njihovim uporedjivanjem sa navodima javne optužbe i odbranama okrivljenih  našao da nije dokazano da su okrivljeni počininili krivično djelo koje im  je javnom optužbom stavljeno na teret, i to iz sledećih razloga :

      U toku krivičnog postupka je nesporno utvrdjeno, kako na osnovu odbrana  okrivljenih  tako i na osnovu izvedenih dokaza ,  da je u noći izmedju 21/22.10.2010 god., na radilištu C. AD Podgorica, na planini Čakor, u mjestu "Šip", od strane jednog ili više nepoznatih lica izvršena kradja 4 motorne testere marke "Stihl" i odredjene količine goriva iz TMV marke "Volvo 440" koje je dužio vozač M. R. i iz jedne radne mašine . Na osnovu odbrana okrivljenih i izvedenih dokaza  je dalje , takodje nesporno utvrdjeno , da je svjedok H.E. , kao šef radilišta na kojem je izvršena predmetna kradja, odmah  nakon što je došao na posao dana 22.10.2010 god. i bio obaviješten o predmetnoj kradji,  ovu kradju putem telefona  prijavio Upravi policije - Ispostavi policije Plav. Konačno, na osnovu priznanja okrivljenih i izvedenih dokaza je nesporno utvrdjeno i to da je svjedok H.E., prilikom prijavljivanja oduzimanja 4 motorne testere i odredjene količine goriva iz teretnog vozila koje je dužio vozač Mulić Rasim, na osnovu prijave okrivljenih B.Lj. i V.B. Ispostavi policije Plav prijavio još i oduzimanje goriva iz njihovih teretnih vozila.

      Medjutim, obzirom da su obojica okrivljenih negirali izvršenje krivičnog djela koje im je javnom optužbom stavljeno na teret **,** odnosno negirali da su prijavljivanje kradje  goriva iz rezervoara teretnih motornih vozila marke "Volvo 440" koja su dužili kao vozači C. AD Podgorica,  izvršili lažno  jer su znali da isto nije ni oduzeto, to je samim tim u toku krivičnog postupka bila sporna ova činjenica pa ju je  kao takvu trebalo nesumnjivo utvrditi tj. dokazati.

      Naime, da bi u radnji okrivljenih B.Lj. i V.B. koja se sastojala u prijavljivanju oduzimanja goriva iz teretnih motornih vozila koja su dužili kao vozači, postojalo biće krivičnog djela lažno prijavljivanje iz čl. 388. st. 4. KZ, koje im je javnom optužbom stavljeno na teret, bilo je potrebno  nesumnjivo utvrditi tj. dokazati , kao odlučne činjenice , ne samo da su ovakvom svojom radnjom prijavili   da je učinjeno djelo za koje se goni po službenoj dužnosti već i da su prilikom prijavljivanja ovog  djela znali  da isto nije izvršeno. Ovo iz razloga jer je čl. 388. st. 4. KZ , odredjeno da krivično djelo lažno prijavljivanje iz ovog člana i stava čini onaj ko prijavi da je učinjeno krivično djelo za koje se goni po službenoj dužnosti iako zna da to djelo nije učinjeno, što znači da je za postojanje ovog krivičnog djela potrebno ostvarenje ne samo objektivnog elementa, koji se sastoji u prijavljivanju  da je učinjeno  krivično djelo za koje se goni po službenoj dužnosti,već i subjektivnog elementa koji se ogleda u svijesti da se prijavljuje izvršenje djela za koje se zna da nije učinjeno, pa nedostatak odnosno nedokazanost bilo kojeg od ovih elemenata povlači i nedokazanost samog djela.

      Optužba je inače u tom pogledu jasna  i njeno stanovište je  da su u konkretnom slučaju u radnji  okrivljenih  B.Lj. i V.B.  sadržani i dokazani svi zakonski elementi bića krivičnog djela  lažno prijavljivanje iz čl. 288. st. 4. KZ ,  kako objektivni tako i subjektivni, dok okrivljeni u svojim odbranama  tvrde suprotno braneći se da je tačno da su  dana 22. oktobra 2010 god. svom šefu H.E. prijavili oduzimanje goriva iz teretnih vozila vlasništvo C. AD Podgorica , koja su dužili kao vozači, ali da nije tačno da su takvom svojom radnjom izvršili krivično djelo koje im je javnom optužbom stavljeno na teret, jer to nijesu učinili lažno, odnosno sa sviješću da prijavljuju izvršenje djela za koje se goni po službenoj dužnosti  iako  su  znali da to djelo nije učinjeno.

      Da bi provjerio kako osnovanost navoda javne optužbe tako i osnovanost odbrana okrivljenih u ovom dijelu,   sud je , kao što je već navedeno, saslušao okrivljene i izveo sve potrebne dokaze, pa je njihovom uporednom analizom i ocjenom našao  da nijedan od izvedenih  dokaza nije mogao sa sigurnošću  potvrditi navode javne optužbe u pogledu dokazanosti subjektivnog elementa predmetnog krivičnog djela a samim tim i u pogledu krivice i krivično pravne odgovornosti  okrivljenih  za ovo krivično djelo.

      Tako navode javne optužbe u pogledu dokazanosti tj. postojanja svih  bitnih elemenata krivičnog djela koje je stavljeno na teret okrivljenim B.Lj. i V.B., a samim tim i u pogledu njihove krivice i krivično pravne odgovornosti za ovo krivično djelo, ne samo da nije mogao potvrditi nijedan od saslušanih svjedoka već su isti u najbitnijem ove navode optužbe čak i negirali, potvrdivši odbranu okrivljenih  kako u dijelu da je u noći izmedju 21/22.10.2010 god. , na radilištu C. AD Podgorica, na kojem su bila parkirana njihova vozila, stvarno izvršena kradja odredjenog broja motornih testera i odredjene količine goriva, tako i u dijelu da su na osnovu ove nesporno izvršene kradje i činjenice da u rezervoarima vozila koja su dužili kao vozači nije bilo goriva osnovano posumnjali da je prilikom ove kradje i iz njihovih vozila takodje izvršeno oduzimanje goriva.

      Naime, izjašnjavajući  se na okolnosti koje su mu  poznate u vezi sa predmetnim slučajem, svjedok H.E.  je istakao da je u vrijeme ovog slučaja obavljao poslove šefa gradilišta na rekonstrukciji puta Murino - Čakor i da u noći izmedju 21 i 22.10.2010 god. , kada se na radilištu desila  predmetna kradja , nije bio u Plavu,  već u B., gdje inače živi sa porodicom. Dok se u ranim jutarnjim satima vraćao  prema Plavu, negdje oko 06,50 časova , ga je na mobilni telefon pozvao stražar H. S. koji je te noći na radilištu obavljao stražarsku dužnost. Obavijestio ga je da je neko u toku noći iz radnih mašina i teretnih vozila koja su bila parkirana na radilištu oduzeo odredjenu količinu goriva i iz magacinskog kontejnera, koji je prethodno obijen, 4 motorne testere. Odmah nakon toga ga je o ovoj kradji putem telefona obavijestio i poslovodja H.F., a po dolasku  na  gradilište su ga o oduzimanju goriva iz teretnih vozila koja duže kao vozači obavijestili M. R., B.Lj. i V.B. . O svemu tome je odmah  obavijestio Ispostavu policije u Plavu , čiji službenici su ubrzo došli na lice mjesta. Lično nije prisustvovao vršenju uvidjaja ali je bio prisutan kada je vozač M. R., u prisustvu više lica pričao i demonstrirao kako zaključani poklopac od rezervoara može da se otvori i bez ključa.  Dalje je naveo da sa okrivljenim B. Lj. i V.B.om radi 5 godina i da je ovo prvi put da im iz vozila koja duže bude oduzeto gorivo. Na kraju je naveo  da je poslije ovog slučaja na istom radilištu još u 2 ili 3 navrata iz vozila takodje izvršeno oduzimanje goriva, ali da počinilac  ni u tim slučajevima nije pronadjen i pored toga što su sve ove slučajeve  uredno prijavili Ispostavi policije u Plavu.

      Izjašnjavajući se na okolnosti predmetnog slučaja, navode okrivljenih u pogledu izvršene kradje 4 motorne testere i odredjene količine goriva sa radilišta C. AD Podgorica, a samim tim i u pogledu osnovanosti  nihove sumnje da je istom prilikom i iz njihovih vozila oduzeto gorivo je u svom iskazu potvrdio i svjedok H.S., istakavši da je u noći kada se desila ova kradja  po nalogu svog šefa, na radilištu  tačnije bazi koja služi za smještaj vozila, mašina i alata,  obavljao stražarsku dužnost.  Pošto je po zanimanju gradjevinski radnik  i za  poslove stražara nije bio niti obučen niti adekvatno opremljen , to iz tog razloga u toku noći  nije nijednom izvršio obilazak radilišta već je samo s vremena na vrijeme uz svjetlost upaljača iz unutrašnosti stražarskog kontejnera kroz prozor pogledivao vani.  Obilazak radilišta je izvršio tek nakon što je svanulo i tom prilikom je i utvrdio da je magacinski kontejner obijen i da su na jednom teretnom vozilu koje duži vozač M.R., kao i na jednoj radnoj mašini - bageru, nasilno otvoreni poklopci na rezervoarima. Kako je agregat za proizvodnju struje potrebne za grijanje i za osvjetljenje unutrašnjosti kontejnera radio čitavu noć, to zbog buke koju isti stvara prilikom rada nije čuo ništa sumnjivo. O ovoj kradji je odmah obavijestio šefa H.E.,  koji se u vezi toga kasnije čuo sa poslovodjom H. F.

      Što se tiče svjedoka H.F., P.D. i R.O.  i ovi sjedoci su u svojim izjavama takodje potvrdili navode okrivljenih u pogledu činjenice da je u noći izmedju 21 i 22.10.2010 god. na radilištu C. AD Podgorica stvarno izvršena kradja 4 motorne testere i odredjene količine goriva iz vozila i radnih mašina , pa i ova okolnost takodje ide u prilog  zaključenju suda o nedokazanosti namjere okrivljenih da su kradju goriva iz njihovih vozila u konkretnom slučaju prijavili i pored toga što su znali da ta kradja nije izvršena, kao subjektivnog elementa krivičnog djela lažno prijavljivanje koje im je javnom optužbom stavljeno na teret. Svjedok P.D. je dalje naveo da je nakon prijavljivanja kradje na radilištu C. AD Podgorica, u svojstvu inspektora za suzbijanje opšteg kriminaliteta učestvovao prilikom vršenja uvidjaja i fotografisanja lica mjesta i da se otuda i sjeća da je na jednom od vozila čep rezervoara bio prekriven blatom što je upućivalo na zaključak da isti nije otvaran jer na blatu nije bilo prekida koji bi nastali njegovim odvijanjem, dok je na čepu rezervoara drugog vozila koji je bio omotan najlonskom kesom postojao katanac u otključanom položaju i čep koji je bio zaključan tako da se iz tog razloga nije mogao otvoriti. Takvim svojim kazivanjem svjedok P.D. je ne samo posredno potvrdio odbranu okrivljenog B.Lj. u dijelu da je prijavljivanje kradje goriva iz svog teretnog vozila izvršio usled previda da je isto potrošio pethodnog dana na turi Plav - Gusinje i nazad , već i odbranu okrivljenog V.B. u dijelu da se otvaranje poklopca na rezervoaru njegovog vozila moglo izvršiti i ključem od drugog vozila obzirom  da se svi poklopci na teretnim motornim vozilima marke "Volvo 440" , mogu  otvoriti jednim istim ključem .

      Što se tiče svjedoka B. D., rukovodioca voznog parka C. AD Podgorica i neposrednog šefa okrivljenih B.Lj. i V.B., isti se u svom iskazu nije mogao preciznije izjasniti na okolnosti koje se odnose na samu kradju 4 motorne testere i odredjene količine goriva sa radilišta njihove firme u mjestu Šip, opština Plav, obzirom da se u to vrijeme nalazio  u centrali firme u Podgorici, gdje ima svoju kancelariju, te obzirom da su ga  o ovoj kradji tek sjutradan obavijestili  okrivljeni i vozač M. R. Medjutim, svojom izjavom u dijelu da iz vozila okrivljenog B.Lj. prilikom predmetne kradje nije oduzet nijedan litar goriva već da je svo gorivo iz ovog vozila legalno utrošeno, kao i u dijelu da nijedan od okrivljenih u svom dosadašnjem radu nije imao nikakvih nepravilnosti nepravilnosti u pogledu utroška goriva  niti je ijedan od njih u konkretnom slučaju imao interesa i razloga  za lažno prijavljivanje kradje goriva iz vozila koja duže, je ne samo potvrdio njihove odbrane u tom dijelu već istovremeno i negirao navode javne optužbe u istom dijelu . Naime, izjašnjavajući se o predmetnom slučaju prijavljivanja kradje goriva iz vozila koja duže od strane okrivljenih B.Lj. i V.B., svjedok B. D. je istakao da su sva teretna vozila marke "Volvo 440" koja su vlasništvo C. AD Podgorica, pa i vozila okrivljenih , obezbijedjena GPS sistemom,  tako da je zahvaljujući tom sistemu moguće odmah utvrditi oduzetu količinu goriva uz razliku od plus - minus 20 litara , koja razlika nastaje usled različitog sipanja goriva kao i zbog odredjene razlike u preciznosti samog sistema . Pošto je vozilo okrivljenog B.Lj. do nekoliko dana prije predmetnog slučaja dužio drugi vozač, koji je zadnji sipao gorivo u njemu, to iz tog razloga nije imao kod sebe ovaj račun tako da samim tim nije odmah ni mogao provjeriti količinu oduzetog goriva iz ovog vozila. Naknadnom provjerom i uvidom u ovaj račun je utvrdio da se kod ovog vozila potrošnja goriva poklopila sa količinom tankovanog goriva po navedenom računu, što ukazuje na to da iz rezervoara ovog vozila nije izvršena kradja niti jednog litra goriva. Što se tiče vozila okrivljenog V.B., provjerom ovog vozila preko GPS sistema je nesporno utvrdio da se nakon predmetnog slučaja kod istog javila razlika u potrošnji goriva za oko 260 litara , koja količina i predstavlja oduzetu količinu goriva. To je ustanovio na osnovu zadnjeg računa "Jugopetrol" AD Kotor, br. 42501768 od 20.10.2010 god. iz kojeg se vidi da je okrivljeni navedenog dana u ovo vozilo sipao 270 litara dizela. Pošto  svaki vozač  sipanje goriva u svoje vozilo vrši preko kartice  koja se vodi za svako vozilo posebno to je praksa da vozači prilikom sipanja goriva rezervoare napune do kraja, tačnije 360 litara , što znači da je u rezervoaru vozila okrivljenog V.B. prije sipanja 270 litara postojala odredjena količina goriva. Kako iz izvoda GPS sistema za ovo vozilo proizilazi da je okrivljeni V.dana 21.10.2010 god. potrošio 79,29 litara , to se oduzimanjem ove količine od količine punog rezervoara dobija razlika od oko 280 litara . Kako okrivljeni V. nakon oduzimanja goriva iz vozila koje duži u rezervoaru nije imao dovoljno goriva za odlazak do benzinske pumpe, to je direktno na radilištu trebovao 60 litara goriva. Do benzinske pumpe je potrošio 8,08 litara , što se vidi iz izvoda GPS sistema za dan 22.10.20010 god.a na pumpi je sipao količinu od 279,546 litara , po računu br. 42501788. Na osnovu svih tih parametara je na kraju i izračunao količinu oduzetog goriva iz vozila okrivljenog V.B. koja je iznosila oko 260 litara, uz tolerantnu razliku plus - minus 20 litara. Na kraju je naveo da su sva teretna motorna vozila marke "Volvo 440" pa i vozila koja su dužili okrivljeni B.Lj. i V.B. kupljena 2006 godine i da svi čepovi na rezervoarima ovih vozila imaju isti ključ , tako da se mogu otključati jednim ključem, zbog čega su vozači ove čepove dodatno obezbedjivali katancima , čime je ne samo potvrdio odbrane okrivljenih i u ovom dijelu već istovremeno i negirao osnovanost javne optužbe u odnosu na okrivljenog V.B. , koja optužba je i zasnovana baš na činjenici da je poklopoc rezervoara njegovog vozila iz kojeg je oduzeta prijavljena količina goriva, u vrijeme vršenja uvidjaja bio zaključan.

      Konačno navode javne optužbe u pogledu krivice i krivično - pravne odgovornosti okrivljenih B.Lj. i V.B. , u svom nalazu i mišljenju od 22.02.2011 god. i dopunama ovog nalaza od 26.04.2011 god. i 17.05.2011 god. , ne samo da nije potvrdio ni vještak mašinske struke dipl.ing. mašinstva B. S. već je isti čak ove navode u najbitnijem takodje negirao potvrdivši kako odbranu okrivljenog B.Lj. u dijelu da je prijavu kradje goriva iz svog vozila za koju ga tereti javna optužba  učinio usled previda da je prijavljenu količinu goriva potrošio prethodnog dana na turi Plav - Gusinje i nazad,  tako i odbranu okrivljenog V.B. da je do oduzimanja goriva iz njegovog vozila došlo tek nakon što je on ovo vozilo parkirao na radilištu u mjestu Šip , dana 21.10.2010 god. te da je samim tim   njegova prijava ove kradje svom šefu H.E. bila u potpunosti osnovana i opravdana. Naime, izjašnjavajući se na okolnosti oduzimanja goriva iz vozila  marke "Volvo 440"  koja duže kao vozači i  prijavljivanja  ove kradje  od strane okrivljenih , vještak , dipl.ing. mašinstva B. S.je u svom osnovnom nalazu i mišljenju od 22.02.2011 god. istakao da se iz fotodokumentacije lica mjesta  Ispostave policije Plav, br. 98/10 od 22.10.2010 god.  i fotografija iz ove fotodokumentacije snimljenih na CD-u jasno vidi da je poklopac od rezervoara vozila reg. oznaka PG AJ 582, koje duži okrivljeni B.Lj., u vrijeme vršenja uvidjaja bio prekriven blatom što nesporno upućuje na zaključak da ovaj poklopac nakon parkiranja ovog vozila u bazu C. AD Podgorica, dana 21.10.2010 god. , nije otvaran , jer bi u suprotnom prilikom njegovog otvaranja naslage od blata otpale ili bile oštećene, kao i da je sa poklopca teretnog vozila reg. oznaka PG AK 612 koje duži okrivljeni V.B. zaštitni najlon uklanjan što sa tragovima nafte oko poklopca takodje ukazuje da je pogonsko gorivo iz ovog rezervoara izvučeno nakon njegovog parkiranja u bazu. U svom dopunskom nalazu datom na glavnom pretresu od 26.04.2011 god. vještak B. S. je dalje, nakon što su mu od strane suda za vozilo reg. oznaka PG ... kojim je bio zadužen okrivljeni B.Lj. prezentirani novopredloženi dokazi: račun "Jugopetrola" AD Kotor, br. 42501731 od 14.10.2010 god. , izvod iz "GPS" sistema za ovo vozio i dnevnik vozila , istakao da se iz navedenog računa nesporno utvrdjuje da je u ovo vozilo dana 14.10.2010 god. nasuta količina goriva od 284,546 litara. Na osnovu izvoda iz "GPS" sistema i dnevnika istog vozila je dalje utvrdio da je ovo vozilo u periodu od 14.10.2010 god do 22.10.2010 god. ukupno potrošilo 324,04 litra goriva , što potvrdjuje navode okrivljenog B.Lj. da je cjelokupno gorivo koje je dana 14.10.2010 god. nasuto u vozilo koje duži potrošeno na legalan način i da samim tim u noći izmedju 21  i 22.10.2010 god. iz ovog vozila nije bilo otudjenja goriva. Što se tiče otudjenja goriva iz vozila reg. oznaka PG ... koje je dužio okrivljeni V.B.,   istakao je da i dalje ostaje pri svom osnovnom mišljenju da je gorivo iz njegovog rezervoara izvučeno nakon parkiranja vozila u bazu dana 21.10.2010 god. obzirom da na najlonu i čepu rezervoara nijesu postajale naslage od blata koje bi inače postojale da čep nije otvaran prije dolaska na mjesto na koje je vozilo parkirano. Kako je čep od ovog vozila bio u zaključanom položaju isti je najvjerovatnije otključan i ponovo zaključan ili ključem ili nekim drugim podesnim sredstvom,  što je bilo moguće utvrditi jedino vještačenjem katanca i poklopca u Forenzičkom centru.  Konačno, u svom dopunskom nalazu sa glavnog pretresa od 17.05.2011 god.  je nakon uvida  u račune "Jugopetrola" AD Kotor, br. 42501768 od 20.10.2010 god . i br. 42501788 od 22.102010 god. , izvod iz "GPS" sistema i dnevnik TMV marke "Volvo 440" reg. oznaka PG . kao  i trebovanje za ovo vozilo br. 70 od 22.10.2010 god. utvrdio  da,  sobzirom na činjenice koje proizilaze iz ovih dokaza kao i činjenicu utvrdjenu na osnovu iskaza svjedoka B. D. da svi poklopci od rezervoara kod teretnih vozila marke "Volvo 440" koje koristi C. AD Podgorica imaju isti ključ, postoji mogućnost otključavanja ovih poklopaca i ključem koji duži drugi vozač  što objašnjava ne samo konstataciju službenih lica Ispostave policije Plav da je u momentu vršenja uvidjaja poklopac na rezervoaru vozila okrivljenog V.B. bio u zaključanom položaju već i potkrepljuje njegovo mišljenje da je oduzimanje goriva iz rezervoara ovog vozila izvršeno nakon njegovog parkiranja u bazu . Što se tiče količine oduzetog goriva iz vozila okrivljenog V.B.  istakao je da je na osnovu navedenih računa, izvoda iz GPS" sistema , dnevnika i trebovanja za ovo vozilo  od 22.10.2010 god.  našao da je u noći izmedju 21. i 22.10.2010 god. iz ovog vozila oduzeto oko 260 litara goriva, čime je potvrdio ne samo iskaz svjedoka B. D. u ovom dijelu već i odbranu okrivljenog V.B. u dijelu da je njegova prijava u vezi oduzimanja ove količine goriva iz njegovog vozila  i opravdana i osnovana.

      Ako se na kraju svemu izloženom doda i činjenica , nesporno utvrdjena na osnovu dopisa Uprave policije - Ispostave Plav, br. 02-240-1052/2 od 17.05.2011 god.  da ni čep od rezervoara TMV marke "Volvo 440" , reg. oznaka PG ... , koje duži okrivljeni V.B. ni katanac sa kojim je bio dodatno obezbijedjen ovaj čep  prilikom izvršenog uvidjaja na licu mjesta nijesu izuzimani od strane službenih lica ove Ispostave radi njihovog vještačenja, to i ova činjenica , u sveukupnosti sa već navedenim nespornim činjenicama:  da je na radilištu C. AD Podgorica  na kojem su se u noći izmedju 21. i 22.10.2010 god. nalazila i teretna vozila koja duže okrivljeni stvarno izvršena kradja 4 motorne testere i odredjene količine goriva , da iz vozila okrivljenog B.Lj. tom prilikom nije izvršeno oduzimanje goriva već da je isti prijavljivanje oduzimanja goriva iz ovog vozila izvršio zbog previda da je isto potrošio prethodnog dana na turi Plav - Gusinje i nazad, da se poklopci od rezervoara svih teretnih motornih vozila marke "Volvo 440" vlasništvo C. AD Podgorica pa i vozila koja duže okrivljeni mogu otvoriti istim ključem i da je iz vozila okrivljenog V.B. oduzimanje goriva izvršeno nakon njegovog parkiranja na radilište, odluku suda u pogledu nepostojanja krivice i krivično pravne odgovornosti okrivljenih B.Lj. i V.B. čini još osnovanijom i utemeljenijom.

      Konačno, ako se svemu izloženom doda i činjenica da se krivično djelo lažno prijavljivanje iz čl. 388. st. 4. KZ , koje je javnom optužbom stavljeno na teret okrivljenim  B.Lj. i V.B.,  razlikuje od ostalih oblika ovog djela (st. 1. 2 i 3) po tome što se njegovim izvršenjem kod nadležnog organa želi stvoriti pogrešno uvjerenje da je izvršeno odredjeno krivično djelo koje se goni po službenoj dužnosti kako bi se nadležni organ naveo na pogrešan put i time otežalo ili spriječilo otkrivanje stvarno izvršenog djela, to i ova činjenica takodje ide u prilog zaključenju suda u pogledu nedokazanosti navoda javne optužbe u konkretnom slučaju. Naime, i pored toga što motiv izvršenja nije obilježje ovog krivičnog djela, ono se najčešće čini, kao što je već navedeno , kako bi se nadležni organ naveo na pogrešan put i time otežalo ili spriječilo otkrivanje stvarno izvršenog krivičnog djela .  Kako su okrivljeni prilikom prijavljivanja oduzimanja goriva iz vozila koja duže, svom šefu H.E. samo kazali,  da je u noći kada je na radilištu C. AD Podorica nesporno izvršeno krivično djelo teške kradje iz čl. 240 st. 1. tačka 1. KZ oduzimanjem odredjene količine goriva iz vozila i radnih mašina i oduzimanjem 4 motorne testere  iz obijenog magacinskog prostora, i iz njihovih vozila takodje izvršeno oduzimanje  goriva ,  jasno je da okrivljeni ovakvu svoju prijavu nijesu podnijeli iz navedenih razloga odnosno sa sviješću da prijavljuju izvršenje djela za koje znaju da nije izvršeno već naprotiv sa sviješću  da je takvo krivično djelo stvarno počinjeno.

      Kako na osnovu svega izloženog proizilazi da i pored toga što je u toku krivičnog postupka u predmetnoj krivičnoj stvari nesporno utvrdjen objektivni elemenat krivičnog djela lažno prijavljivanje iz čl. 388.st. 4. KZ , koji se sastoji u tome da su okrivljeni B.Lj. i V.B. dana 22.10.2010 god. svom šefu H.E., stvarno  prijavili kradju goriva iz teretnih vozila marke "Volvo 440 " vlasništvo C. AD Podgorica, koja duže kao vozači, u takvim njihovim radnjama ne može  postojati biće krivičnog djela lažno prijavljivanje iz čl. 388. st. 4. KZ . jer pri tom na njihovoj strani nije dokazano i postojanje umišljaja, kao subjektivnog elementa ovog krivičnog djela, koji se ogleda u svijesti da se prijavljuje izvršenje djela za koje se zna da nije učinjeno. Samim tim to dalje znači da nedokazanost svih  zakonskih elemenata navedenog krivičnog djela na strani okrivljenih B.Lj. i V.B.,  automatski povlači za sobom i nedokazanost samog djela , zbog čega sud kod takvog stanja stvari iste u konkretnom slučaju nije ni mogao oglasiti krivim i krivično pravno odgovornim.

      Prema tome, pošto  u konkretnoj stvari na strani okrivljenih V.B. i  B.Lj. nije bilo moguće sa sigurnošću utvrditi odnosno dokazati sve zakonske elemente  krivičnog djela lažno prijavljivanje iz čl. 388 . st. 4. KZ ,  koje im je javnom optužbom stavljeno na teret, to samim tim nije dokazano ni biće navedenog krivičnog djela, zbog čega je sud okrivljenne B.Lj. i V.B. za ovo krivično djelo i oslobodio od optužbe, na osnovu čl. 363. st. 1. tačka 3 ZKP.

      Na osnovu čl. 203. st. 1. ZKP , odlučeno je da troškovi krivičnog postupka u iznosu od 258,50 eura, koji su učinjeni na ime izvršenog vještačenja od strane vještaka mašinske struke dipl.ing. mašinstva B. S. padaju na teret budžetskih sredstava.


      Na osnovu iznijetih razloga odlučeno je kao u izreci presude.

OSNOVNI SUD U PLAVU
Dana 17.05.2011   godine  
Zapisničar
S U D I J A
Senada Radončić
Hilmija Sujković  
PRAVNA POUKA:
Protiv ove presude nezadovoljna
stranka imapravo žalbe u roku od
8 dana od dana prijema iste preko
ovog sudaVišem sudu B. Polje  
DNA: 1 x  ODT u Plavu
           1 x okrivljenima:  V.B. i B.Lj.       