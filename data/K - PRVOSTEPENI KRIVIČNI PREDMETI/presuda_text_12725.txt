OSNOVNI SUD U PLAVU
K. br. 51/2011  
U IME CRNE GORE
      OSNOVNI SUD U PLAVU, sudija Hilmija Sujković, sa zapisničarem Senadom Radončić, u krivičnom predmetu okrivljenog R.V., iz sela B., oština P.,  zbog krivičnog djela  nasilje u porodici ili u porodičnoj zajednici iz čl. 220 st.2. u vezi sa st . l. Krivičnog zakonika, po optužnom predlogu Osnovnog državnog tužilaštva u Plavu, KT br. 29/2011 od 29.06.2011 god.  po održanom usmenom, glavnom, javnom pretresu u prisustvu: okrivljenog,   zamjenika ODT u Plavu,  Rugovac Drite i oštećene R. S., donio je i javno objavio dana 23.09.2011.godine

P R E S U D U  
      Okrivljeni R. V. ,JMBG …, od oca V. i majke M., rodj. R., rodjen … godine,  u P., gdje ima i prebivalište, selo B., državljanin Crne Gore, nezaposlen , oženjen , otac jednog djeteta,   pismen, završio  osnovnu školu,  slabog imovnog stanja, osudjivan presudama: Opštinskog suda Titograd, K.b r. 469/87 od 18.08.1988 god., zbog k.d. iz čl. 152. st. 1. KZ SRCG , na kaznu zatvora u trajanju od 45 dana, Osnovnog suda Plav, K.br. 105/92 od 11.06.1993 god., zbog krivičnog djela iz čl. 221. st. 3. i čl. 157. st. 1. KZ RCG , na jedinstvenu kaznu zatvora u trajanju od 150 dana, Osnovnog suda Plav, K.br. 71/93 od 14.12.1994 god. zbog k.d. iz čl. 152. st. 1. KZ RCG, na kaznu zatvora u trajanju od 90 dana i Osnovnog suda Plav, K.br. 4/96 od 13.05.1996 god. , zbog k.d. iz čl. 221 i čl. 157 KZ RCG, na kaznu zatvora u trajanju od 7 mjeseci.

K R I V  J E  
      Što je:


      Dana 03.05.2011 god. , oko 16.00 časova, u svojoj porodičnoj kući, u selu B., opština P., primjenom grubog nasilja narušio tjelesni i duševni integritet člana svoje porodice - supruge R. S.,  na način što joj je prvo uputio riječi : "Kurvo, jebeš se sa ciganima ", nakon čega je vukao za kosu, šamarao i nekoliko puta na terasi kuće udario držalicom od sjekire - sredstvom podobnim da tijelo teško povrijedi ili zdravlje teško naruši, u predjelu glave, kojom prilikom joj je nanio lake tjelesne povrede u  vidu krvnih podliva iznad oba uha veličine  po 3 cm i  razderotine u predjelu iznad desnog oka veličine 2 cm.



      \- čime je izvršio krivično djelo nasilje u porodici ili u porodičnoj zajednici iz čl. 220. st. 2.  u vezi sa st. 1. KZ.



       Pa ga  sud za izvršeno krivično djelo na osnovu navedenog zakonskog propisa te primjenom čl.: 4, 32, 36 i 42, KZ i čl. 374 ZKP ,

O S U D J U J E  
      Na kaznu zatvora u trajanju od 4 (četiri) mjeseca.



      Okrivljeni  se obavezuje da naknadi troškove krivičnog postupka u ukupnom iznosu od  173,00 (stotinusedamdesettri) eura,  u roku od 15 dana po pravosnažnosti presude pod prijetnjom prinudnog izvršenja.



      Imovinsko pravnog zahtjeva za naknadu štete nije bilo.

O  b r a z l o ž  e n j e  
      Osnovno državno tužilaštvo u Plavu, optužnim predlogom KT,.br. 29/2001 0d 29.06.2011 god., optužilo je R.V.,  iz P.,  za  krivično djelo nasilje u porodici ili u porodičnoj zajednici iz čl. 220 st. 2. u vezi sa st. 1. Krivičnog zakonika.

      Zamjenik ODT u Plavu Rugovac Drita je u završnoj riječi istakla da je prilikom kucanja optužnog predloga došlo do greške u kvalifikaciji krivičnog djela koje je ovim predlogom stavljeno na teret okrivljenom R. V. tako što istom umjesto krivičnog djela nasilje u porodici ili u porodičnoj zajednici čl. 220. st . 2. u vezi st. 1. KZ , stavljeno na teret isto djelo, ali u produženom trajanju i predložila sudu da okrivljenog oglasi krivim za ovo krivično djelo i osudi ga na kaznu zatvora u trajanju od 4 mjeseca.

      Oštećena R.S. se u završnoj riječi pridružila krivičnom gonjenju protiv okrivljenog ali nije postavila nikakav odštetni zahtjev.


      Izjašnjavajući se o optužnom predlogu ODT u Plavu, okrivljeni R. V. ne priznaje izvršenje krivičnog djela koje mu je ovim predlogom stavljeno na teret. U svoju odbranu navodi da je tačno da je dana 03.05.2011 god.oko16,00 časova, u svojoj porodičnoj kući supruzi R. S., uputio riječi koje su navedene u optužnom predlogu i istu dva - tri puta ošamario  ali da nije tačno da ju je tom prilikom još i vukao za kosu i više puta udario držalicom od sjekire u predjelu glave . Tog dana je inače kući došao  nešto poslije 15,00 časova , da bi ga odmah po dolasku kući supruga S. počela psovati i vrijedjati što skita po Plavu.  Pošto mu nije htjela dati da izadje iz sobe  radi odlaska na planinu Visitor, gdje je namjeravao spremiti drva za prodaju , to ju je zbog toga odgurnuo od sebe  i izašao na terasu. Ona je izašla za njim  i nastavila da ga psuje zbog čega ju je dva ili tri puta udario otvorenom šakom u predjelu lica. Na tome se sve i završilo jer je odmah nakon toga uzeo motornu testeru i pošao u šumu da spremi drva tako da nije tačno da ju je tom prilikom još i vukao za kosu i udarao držalicom od sjekire. Ovom dogadjaju je prisustvovala samo njihova maloljetna kćerka L. i nije bilo drugih svjedoka.  Dalje je naveo da na terasi od kuće na kojoj se sve ovo dešavalo uvijek stoji manja sjekira sa držalicom ali da on tom prilikom ovu sjekiru uopšte nije uzimao u ruke.  Tog dana je prije predmetnog slučaja bio u Plavu , ali nije konzumirao alkohol jer je bio pod terapijom. Na kraju je istakao da prije  njegovog odlaska u šumu S. nije imala nikakvih povreda po glavi i tijelu tako da je najvjerovatnije ove povrede sama sebi nanijela nakon njegovog odlaska iz kuće.  U završnoj riječi je još jednom negirao izvršenje krivičnog djela koje mu je javnom optužbom stavljeno na teret ponovo istakavši da je tačno da je kritične prilike  svoju suprugu R. S. vrijedjao i dva ili tri puta udario otvorenom šakom u predjelu lica  ali da nije tačno da ju je tom prilikom još i povrijedio držalicom od sjekire.  Ujedno je naveo da mu je žao zbog takvog   svog ponašanja prema oštećenoj i da je to učinio zbog toga što je ista  produžila posjetu kod svoje djece iz prvog braka bez njegove saglasnosti.


      Sud je cijenio odbranu okrivljenog R.V. u dijelu u kojem priznaje da je dana 03.05.2011 god. oko 16,00 časova, u svojoj porodičnoj kući koja se nalazi u selo B., opština P., supruzi S. uputio uvredljive riječi koje mu se stavljaju na teret i  dva tri puta je udario otvorenom šakom u  predjelu lica, pa je našao  da je ista u svemu u skladu sa izvedenim dokazima te je kao takvu u ovom dijelu u cjelosti  i prihvatio.

      Medjutim, njegovu  odbranu  u dijelu da istom prilikom oštećenoj supruzi  nije nanio lake tjelesne povrede u vidu  krvnih podliva iznad oba uha veličine po 3 cm i razderotine u predjelu iznad desnog oka veličine 2 cm udarcima držalicom od sjekire  te da samim tim nije ni počinio krivično djelo koje mu se javnom optužbom stavlja na teret,  sud nije mogao prihvatiti,   jer je našao da je ista ne samo nejasna i nelogična već i u najbitnijem suprotna , kako sama sebi tako i izvedenim dokazima .


      Naime, sud je radi provjere odbrane okrivljenog u  dijelu u kojem negira izvršenje predmetnog krivičnog djela  odnosno radi što pravilnijeg i zakonitijeg rješavanja ove krivične stvari, u dokaznom postupku izveo sledeće dokaze: saslušao u svojstvu svjedoka oštećenu R. S.,  pročitao izvještaj ljekara specijaliste Doma zdravlja u P., br. ... , nalaz i mišljenje vještaka medicinske struke dr D.B., Kri.br. 32/2011 od 27.06.2011 god.  i  izvod iz kaznene evidencije za okrivljenog  R.V. br. ... od 07.07.2011 god., izdat od Uprave policije - Ispostave P. i izvršio uvid spise predmeta Osnovnog suda u Plavu K.br. 37/2010, pa je svestranom ocjenom izvedenih dokaza i njihovim uporedjivanjem sa navodima javne optužbe i odbranom okrivljenog utvrdio da isti u potpunosti  obezvredjuju ovakvu njegovu odbranu i  da je okrivljeni počinio krivično djelo nasilje u porodici ili u  porodičnoj zajednici iz čl. 220. st. 2. u vezi st. 1.  KZ, koje mu je  javnom optužbom stavljeno  na teret.


      Tako je oštećena R.S., koju je sud saslušao u svojstvu svjedoka, u potpunosti obezvrijedila odbranu okrivljenog R.  V.    u dijelu u kojem  negira  izvršenje predmetnog krivičnog djela, istakavši da ju je okrivljeni kritične prilike ne samo vrijedjao riječima koje su navedene u optužnom predlogu već je i vukao za kosu, šamarao i nekoliko puta udario držalicom od sjekire, nanijevši joj pri tom povrede koje su opisane u optužnom predlogu. Naime, izjašnjavajući se na okolnosti predmetnog slučaja kao i na okolnosti koje su prethodile ovom slučaju, oštećena R.S.  je navela da je dana 03.05.2011 god. kada se desio ovaj slučaj,  okrivljeni došao kući iz Plava, nešto prije 16,00 časova.  Pošto je u Plav tog dana otišao samo da kupi trice za svinju te pošto se u Plavu dugo zadržao i kući došao bez trica, pitala ga je zbog čega se toliko zadržao a  nije kupio trice.Odmah nakon toga okrivljeni je počeo da je psuje i da joj govori da je kurva i da se jebe sa ciganima  jer iz ranijeg braka sa jednim ciganinom ima troje djece koje joj okrivljeni brani da vidja i kada se god vrati od njih on je tuče i vrijedja govoreći joj takve riječi. Istovremeno je uhvatio za kosu i tako je vukući izveo na terasu od kuće. Nakon što je rukom  sa terase uzeo manju sjekiricu sa držalicom držeći je pri njenom metalnom dijelu, donjim dijelom držalice je nekoliko puta udario u predjelu lica  i oba uha. Nakon toga je nastavio da je vuče za kosu sve do magistralnog puta koji na udaljenosti od petnaestak metara prolazi pored njihove kuće,  gdje su je odbranili neki nepoznati momci koji su naišli.  Pošto je oprala krv sa lica, sa svojom maloljetnom kćerkom L. je otišla u Plav  i ovaj slučaj prijavila Ispostavi policije. Nakon toga je u pratnji jednog  policajca otišla u Dom zdravlja , gdje joj je zbog zadobijenih povreda  ukazana ljekarska pomoć . Dalje je navela da ovo nije prvi put da se okrivljeni tako ponaša prema njoj i da se to uglavnom dešava nakon njenih posjeta djeci iz ranijeg braka. Na kraju je istakla da je okrivljenom ranije opraštala takvo njegovo ponašanje i da je iz tog razloga u zadnjem takvom slučaju pred sudom i iskoristila svoje zakonsko pravo da ne svjedoči   zbog  čega je ODT u Plavu odustao od optužbe prema njemu  za isto krivično djelo,  ali se i pored toga  okrivljeni nije popravio već je nastavio sa takvim  ponašanjem  prema njoj.


      Odbranu okrivljenog R.V. u dijelu u kojem negira izvršenje krivičnog djela koje mu je javnom optužbom stavljeno na teret, odnosno u dijelu da kritične prilike oštećenu suprugu S., pored toga što ju je vrijedjao  i dva ili tri puta ošamario , nije još i lako tjelesno povrijedio udarcima  drvenom držalicom od sjekire , je u svom nalazu i mišljenju negirao i vještak medicinske struke dr D.B., našavši  da su povrede kod oštećene u vidu  krvnih podliva iznad oba uha veličine po 3 cm i razderotine u predjelu iznad desnog oka veličine 2 cm , mogle nastati na način kako je to ona u svom iskazu istakla. Naime, izjašnjavajući se o vrsti , načinu njihovog nanošenja kao i težini tj. kvalifikaciji povreda koje je kritične prilike zadobila oštećena R.S.,  pomenuti vještak je u svom nalazu istakao da je ista zadobila povrede u vidu krvnih podliva iznad oba uha veličine po 3 cm i razderotine u predjelu iznad desnog oka veličine 2 cm, da su opisane povrede nanesene udarom tupe mehaničke sile kao što su štap , palica ili držalica stim što ovi udari nijesu bili jačeg intenziteta, te da se opisane povrede kako pojedinačno tako i skupno kvalifikuju kao laka tjelesna povreda , potvrdivši na taj način iskaz oštećene i u ovom dijelu.


      Konačno, na osnovu nalaza i mišljenja vještaka, specijaliste psihijatra dr K.E. je utvrdjeno da je okrivljeni R.V. svojim radnjama koje mu se javnom optužbom stavljaju na teret narušio  kako  tjelesni tako  i duševni integritet oštećene R. S., čime je ne samo negirana odbrana okrivljenog i u ovom dijelu već istovremeno i potvrdjeni navodi oštećene u istom dijelu.  Naime, izjašnjavajući se o stepenu narušavanja tjelesnog i duševnog integriteta oštećene R. S. radnjama okrivljenog R.V. koje mu se javnom optužbom stavljaju na teret, vještak dr K. E. je istakla da joj se ista javila na pregled odmah nakon predmetnog slučaja i tom prilikom joj se žalila da je imala problema sa suprugom koji ju je vrijedjao nazivajući je kurvom,  maltretirao i tukao. U momentu javljanja na pregled je bila uznemirena, napeta, bezvoljna  neraspoložena , neispavana , imala osjećaj manje vrijednosti i žalila se na glavobolju. Ovo stanje je bilo jačeg inteziteta nego obično što znači da je predmetni slučaj kod nje izazvao još veće pogoršanje njenog psihičkog stanja.  Naime, istakla je da se oštećena kod nje kao ljekara psihijatra u prvi put javila na pregled otprilike godinu dana prije predmetnog slučaja kojom prilikom joj je dijagnostifikovala depresivnu epizodu bez psihočitnosti tj gubitka realiteta , što znači da nije imala gubitak shvatanja i zapažanja o realnosti već se samo žalila na neraspoloženje, bezvoljnost, nesanicu , glavobolju , vrtoglavicu i bolove u nogama,  i rukama i slabinskoj kičmi. Kako je ista zbog ovih smetnji bila osjetljivog psihičkog sklopa to je  iz tog razloga predmetni slučaj kod nje izazvao još veće pogoršanje njenog stanja jer joj je narušio ne samo tjelesni integritet u vidu zadobijenih povreda već i duševni integritet koji se  zbog svega izloženog u konkretnom slučaju može smatrati kao grubo narušavanje duševnog integriteta. Na kraju je istakla da bi ovakva situacija inače i kod psihički zdrave osobe takodje izazvala narušavanje njenog duševog integriteta a obzirom da je oštećena osjetljivog psihičkog sklopa to je usled ove situacije narušavanje duševnog integriteta kod nje bilo još jače izraženo, utoliko prije što je iz razgovora sa oštećenom utvrdila da se ovakve situacije od strane supruga tj. okrivljenog često ponavljaju.

      Zbog svega izloženog sud je iskazu oštećene  R. S. u potpunosti povjerovao i isti u cjelosti prihvatio ocijenivši ga  jasnim, logičnim i što je najbitnije saglasnim sa ostalim izvedenim dokazima a samim tim i uvjerljivim.

      Sud je bez rezerve prihvatio i nalaze i mišljenja vještaka medicinske struke , specijaliste ortopeda dr D.B. i specijaliste psihijatra dr K. E., jer je našao da su isti ne samo,  potpuni, objektivni i u dovoljnoj mjeri stručno obrazloženi  već i u svemu saglasni kako sa iskazom oštećene R. S. tako  i sa svim ostalim izvedenim dokazima.


      Istovremeno, sud odbranu okrivljenog R.V.  kojom negira izvršenje krivičnog djela koje mu je javnom optužbom stavljeno na teret, kao potpuno suprotnu iskazu oštećene R. S. i nalazima i mišljenjima pomenutih vještaka medicinske struke, nije mogao prihvatiti  , već ju je kao neosnovanu i sračunatu na izbjegavanje krivično - pravne odgovornosti u cjelosti odbacio. Naime,  jasno je da je odbrana okrivljenog R.V.  kojom negira da je u vrijeme, na mjestu i na način kako mu se javnom optužbom stavlja na teret na štetu oštećene R. S.  izvršio krivično djelo nasilje u porodici ili porodičnoj zajednici, u situaciji kada su njihovi bračni odnosi znatno poremećeni i kada takva ponašanja okrivljenog predstavljaju čestu i kontinuiranu djelatnost, što je nesporno utvrdjujeno  kako na osnovu iskaza oštećene tako i na osnovu spisa predmeta K.br. 37/2010 ,  ne samo nejasna i nelogična već i  neuvjerljiva. Ovo utoliko prije što  je  ovakva  njegova   odbrana  pored toga što je suprotna iskazu oštećene i ostalim izvedenim dokazima,  u najbitnijem protivrječna i mišljenjima vještaka medicinske struke,  i to vještaka  dr D.B. u pogledu načina nanošenja povreda koje je kritične prilike zadobila oštećena R.S. a vještaka dr K. E. u pogledu stepena nasilja koji je okrivljeni kritične prilike primijenio prema oštećenoj i stepena narušenja njenog tjelesnog i duševnog integriteta ovakvim radnjama okrivljenog.  Samim tim je jasno da se predmetni dogadjaj odvijao na način kako je to u svom iskazu opisala oštećena R.S. i da je odbrana okrivljenog kojom negira izvršenje krivičnog djela koje mu je javnom optužbom stavljeno na teret tvrdnjom da je povrede iz medicinske dokumentacije oštećena sama sebi nanijela,  ne samo nejasna i nelogična već i sračunata na izbjegavanje njegove krivično pravne ogovornosti za izvršeno krivično djelo, zbog čega je sud kao takvu nije ni mogao prihvatit.


      Kako iz svega izloženog proizilazi da u pogledu utvrdjivanja krivičnog djela koje je javnom optužbom stavljeno na teret okrivljenom R. V.  nakon  sprovedenog dokaznog postupka i svestrane ocjene izvedenih dokaza  nije bila sporna nijedna činjenica, sud je stao na stanovište da su činjenice iz činjeničnog opisa izreke presude u svemu dokazane i da je okrivljeni počinio predmetno krivično djelo.

      Ocjenjujući pravno utvrdjeno činjenično stanje, sud nalazi da su u radnjama okrivljenog činjenično opisanim u izreci presude, sadržani svi bitni elementi, kako subjektivni tako i objektivni, krivičnog djela   nasilje u porodici ili u porodičnoj zajednici iz čl. 220  st.2. u vezi sa st. l. . KZ,  pa mu je za izvršeno krivično djelo i izrekao kaznu bliže opisanu i izreci presude. Radnja izvršenja krivičnog djela koje je počinio okrivljeni se sastoji u tome  što je u vrijeme i na mjestu kako je navedeno u optužnom predlogu ODT u Plavu  primjenom grubog nasilja narušio tjelesni i duševni integritet člana svoje porodice, supruge R. S., na način što joj je prvo uputio riječi: "Kurvo, jebeš se sa ciganima", nakon čega ju je vukao za kosu , šamarao i nekoliko puta udario držalicom od sjekire kao sredstvom podobnim da tijelo teško povrijedi ili zdravlje teško naruši , u predjelu glave , nanijevši joj pri tom lake tjelesne povrede u vidu krvnih podliva iznad oba uha veličine  po 3 cm i  razderotine u predjelu iznad desnog oka veličine 2 cm. Naime, jasno je da se ovakvo činjenje okrivljenog R.V.  prema oštećenoj supruzi R. S.,  može tretirati samo kao grubo nasilje,  koji stepen nasilja i predstavlja radnju izvršenja predmetnog krivičnog djela koja je u konkretnom slučaju i prouzorokovala  narušavanje njenog tjelesnog i duševnog integriteta  kao posledicu ovog krivičnog djela. Ovo iz razloga što su radnje koje je preduzeo okrivljeni prema oštećenoj ne samo bile objektivno podobne da dovedu do narušavanja njenog tjelesnog ili duševnog integriteta već su i stvarno dovele do takvog narušavanja,  kako se u svom mišljenju i izjasnila vještak medicinske struke dr K. E.. U prilog ovakvom  stanovištu suda ide i činjenica što je takve radnje okrivljeni R. V. preduzimao i prije predmetnog slučaja , što znači  i kontinuirano i sistematski , što je takodje nesporno utvrdjeno kako na osnovu iskaza oštećene i mišljenja vještaka psihijatra dr K. E. tako i na osnovu spisa predmeta K.br. 37/2010  jer je i u ovom postupku okrivljeni bio optužen za isto krivično djelo izvršeno takodje na štetu oštećene supruge R. S..

       Sud je cijenio i vinost odnosno psihički odnos okrivljenog u odnosu na radnju izvršenja predmetnog krivičnog djela, pa je našao da je okrivljeni prilikom izvršenja krivičnog djela postupao sa direktnim  umišljajem. Okrivljeni je bio svjestan ne samo činjenice da  preduzimanjem opisanih radnji na štetu svoje supruge R. S., prema istoj vrši grubo nasilje,  već i da takvim nasiljem narušava njen tjelesni i duševni integritet,  pa ju  je  i pored toga kritične prilike  ne samo vrijedjao riječima navedenim u izreci presude  već je i vukao za kosu , šamarao  i lako tjelesno povrijedio udarcima držalicom od sjekire , čime je i manifestovao  svoje htjenje za nastupanje zabranjene posledice a samim tim i za izvršenje predmetnog krivičnog djela.  Kod okrivljenog je istovremeno postojala i svijest da nasilje vrši prema članu porodice  kao i da  držalica od sjekire predstavlja podobno sredstvo da tijelo oštećene supruge R. S.  teško povrijedi ili njeno zdravlje teško naruši , što znači da su i ove činjenice bile obuhvaćene njegovim umišljajem  , čime su ispunjeni i ovi elementi predmetnog krivičnog djela.

      Prilikom izbora vrste i visine krivične sankcije koju treba primijeniti prema okrivljenom za izvršeno krivično djelo, sud je pored težine, načina izvršenja i društvene opasnosti krivičnog djela uzeo u obzir i stepen krivične odgovornosti okrivljenog kao i sve ostale okolnosti koje su relevantne u tom pogledu. Tako je od olakšavajućih okolnosti sud okrivljenom cijenio i uzeo u obzir: da je nezaposlen, da je slabog imovnog stanja i da je otac jednog maloljetnog djeteta kojeg izdržava,  dok mu je kao otežavajuću okolnost cijenio njegovu raniju osudjivanost, pored ostalog i za djela iz iste grupe djela  kao i predmetno krivično djelo , pa mu je s obzirom na sve cijenjene okolnosti, kako otežavajuće tako i olakšavajuće  i izrekao kaznu zatvora u trajanju od 4 mjeseca.

      Sud je uvjerenja da je izrečena kazna srazmjerna težini izvršenog krivičnog djela i stepenu krivično-pravne odgovornosti okrivljenog te da će se u konkretnom slučaju jedino sa  ovom vrstom i visinom kazne,  u okviru opšte svrhe izricanja krivičnih sankcija predvidjene čl. 4 st. 2 KZ, postići svrha kažnjavanja propisana čl. 32 istog Zakona. Osnovano se može očekivati da će izrečena kazna pozitivno djelovati na prevaspitanje okrivljenog i da će ista uticati na njega da ubuduće ne vrši krivična djela.

      Odluka o troškovima krivičnog postupka je zasnovana  na odredbi čl. 202 st. 1 ZKP-a.

      Visina troškova u ukupnom iznosu od  173,00 eura , predstavlja izdatke iz budžetskih sredstava suda, od kojeg iznosi od po  71,50 eura , predstavljaju nagrade vještacima medicinske struke  dr D. B. i dr K. E.  dok iznos od 30,00 eura,  predstavlja paušal koji je odmjeren s obzirom na složenost i trajanje krivičnog postupka te obzirom na imovno stanje okrivljenog shodno čl. 199 st.3. ZKP.

      Imovinsko pravnog zahtjeva za naknadu štete nije bilo.

      Na osnovu iznijetih razloga odlučeno je kao u izreci presude.

OSNOVNI SUD U PLAVU
Dana, 23.09.2011  .godine.  
Zapisničar
S  U D I J A
Senada Radončić
Hilmija Sujković  
PRAVNA POUKA:  
Protiv ove presude može se izjaviti žalba
Višem sudu u Bijelom Polju u roku od 8 (osam)
dana od dana  njenog prijema, preko ovog suda.  
DNA:  1 x ODT u Plavu
            1 x okrivljenom R. V.  
            1 x oštećenoj  R.S.  