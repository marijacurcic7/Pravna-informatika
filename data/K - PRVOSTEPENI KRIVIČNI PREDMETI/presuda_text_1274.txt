OSNOVNI SUD U PLAVU
K.br.67/2010  
U IME NARODA
OSNOVNI SUD U PLAVU, u vijeću sastavljenom od sudije Elice Pantović, kao
predsjednika vijeća i sudija porotnika Bašuljević Omera i Dješević Šaćira, kao
članova vijeća, sa zapisničarem Nikočević Nerminom, u krivičnom predmetu
optuženog G.R. zv.R. iz P., zbog krivičnog djela falsifikovanje isprave iz
člana 412.stav 2. u vezi stava 1. KZ CG, po optužnici Osnovnog državnog
tužilaštva u Plavu KT.br.51/10 od 03.08.2010.godine, po održanom, usmenom,
javnom, glavnom pretresu, u prisustvu zamjenika ODT u Plavu, Drite Rugovac,
optuženog i njegovog branioca R. M., advokata iz B., donio je i javno objavio
dana 18.10.2010.godine  
P R E S U D U
Optuženi: G.R., zvani R., od oca V. i majke V., rodjene G., rodjen ... godine
u P., JMBG …, sa prebivalištem u P., državljanin CG, završio ekonomski
fakultet, vojsku služio, vodi se u VE_P., siromašnog imovnog stanja, osudjivan
i to: presudom Opštinskog suda u Boru K.br.332/73 od 03.10.1973.godine, zbog
krivičnog djela iz člana 170/1 KZ na novčanu kaznu od 500,00 dinara, presudom
Opštinskog suda u Boru K.br.18/85 od 18.08.1985.godine, zbog krivičnog djela
iz člana 136.stav 1. KZ SRS na novčanu kazno od 40.000,00 dinara, presudom
Opštinskog suda I Skoplje K.br.1696/86 od 17.05.1988.godine, zbog krivičnog
djela iz člana 295/3 KZ SRM na novčanu kaznu od 200.000,00 dinara , presudom V
Opštinskog suda u Beogradu K.br.120/93 od 13.02.1993.godine, zbog krivičnog
djela iz člana 33/1 Zakona o oružiju na kaznu zatvora u trajanju od 6 mjeseci
uslovno za dvije godine, mjera bezbjednosti oduzimanja pištolja i presudom
Osnovnog suda u Plavu K.br.129/05 od 17.11.2005.godine, zbog krivičnog djela
iz člana 412.stav 2. KZ RCG na kaznu zatvora od tri mjeseca uslovno za jednu
godinu,  
K r i v   j e
što je:  
dana 04.05.2006.godine, u Plavu napravio lažnu javnu ispravu-akceptiranu
mjenicu seriski broj AA 0010434, na način što je na prvoj strani ove mjenice u
donjem desnom uglu ispod klauzule "bez protesta" i na poledjini iste mjenice
pod brojem 1. mjeničnu izjavu na ime B.S. svojeručno potpisao umjesto njega, a
bez njegovog znanja i saglasnosti, nakon čega je istoga dana u službenim
prostorijama P. banke A.D. P. u P. upotrijebio ovu lažnu javnu ispravu-
mjenicu, kao pravu, tako što ju je predao toj banci gdje mu je odobren i
isplaćen kredit u traženom iznosu od 112.000,00 Eura,  
-čime je izvršio krivično djelo falsifikovanje isprave iz člana 412.stav 2. u vezi stava 1. Krivičnog zakonika Crne Gore.  
Pa ga sud za izvršeno krivično djelo na osnovu navedenog zakonskog propisa te
mrimjenom člana 4, 32, 36, 42.KZ CG i člana 364.ZKP- a.  
O S U D J U J E
Na kaznu zatvora u trajanju od tri (3) mjeseca.  
Optuženi se OBAVEZUJE da na ime troškova krivičnog postupka plati iznos od
50,00 Eura u roku od 15 dana po pravosnažnoti presude pod prijetnjom prinudnog
izvršenja.  
Oštećeni B. S.,  se radi ostvarivanja imovinsko-pravnog zahtjeva za naknadu
ptete upućuje na parnicu.  
O b r a z l o ž e n j e
Osnovno državno tužilaštvo u Plavu, optužnicom KT.br.51/10 od
03.08.2010.godine, optužilo je G.R. zv.R., iz P. za krivično djelo
falsifikovanje isprave iz člana 412.stav 2. u vezi stava 1.KZ CG.  
Pri podnešenoj optužnici je sve do kraja krivičnog postupka u svemu ostala i
zamjenik ODT u Plavu, Drita Rugovac, pa je u završnoj riječi predložeila sudu
da optuženog G.R. zv.R., oglasi krivim za navedeno krivično djelo i kazni ga
po Zakonu.  
Izjašnjavajući se o optužnici Osnovnog državnog tužilaštva u Plavu, optuženi
G.R. zv.R., ne priznaje izvršenje krivičnog djela koje mu je javnom optužbom
stavljeno nateret, istakavši  da je tačno, da je svojom rukom potpisao B. S.
na prvoj strani mjenice seriskog broja AA0010434 kao i na poledjini iste
mjenice pod brojem 1 ali da je to učinio uz odobrenje i saglasnost B. S.,
obzirom da je istog pitao da mu bude žirant za kredit u iznosu od 112,000,00
Eura, koji je namjeravao podići u P. banci AD P. , da je S. na to pristao, da
su nakon toga zajedno obavili sve potrebne radnje oko žiriranja S. za njegov
kredit, tako da su i zajedno išli u P. banku u P. Naveo je da sobzirom da je
na mjenici koju je ponio sa sobom u P. banci bilo nekih grešaka, takvu mu
nijesu htjeli u banci prihvatiti, pa kako je sa sobom imao svu potrebnu
dokumentaciju, osim mjenice, to je sam B. S. koji je bio sa njim, pošao kupio
mjenicu, pa je on tu mjenicu potpisao u ime svih pet žiranata pa i u ime B. S.
i ako je isti bio prisutan, a to je učinio obzirom da mu je mjenica bila uslov
da mu tog dana odobre kredit i radi potpisa ostalih žiranata nije se mogo
vraćati u P. Istakao je da je to učinio uz njihovu saglasnost i odobrenje pa i
uz saglasnost B. S. ,te da mu je na osnovu te mjenice isplaćen traženi kredit
kod te banke  u iznosu od 112.000,00 eura. Dodao je da iako je B. S. bio sa
njim, istog je potpisao u njegovom prisustvu obzirom da mu je S. rekao da ima
bolji rukopis,  da je bio svjestan da potpisuje tudje ime na mjenici ali
nesvjestan svog dijela da će zbog toga krivično odgovarati. I ranije je bio u
dostupu mjenice i iste upotrebljavao i popunjavao i za druge svoje poslove ali
smatra da ta mjenica nema nikakvu važnost obzirom da kod kredita postoje
administrativne zabrane a na mjenici se ne traži pečat već  samo potpis,  pa
zbog toga nema nikakvu važnost.  
U završnoj riječi je u potpunosti prihvatio završnu riječ svog branioca.  
Branilac optuženog  G.R. zv.R., advokat R. M., iz B.,  u završnoj riječi naveo
je da prema Zakonu o mjenici, mjenica je vrednosni papir, da taj zakon poznaje
samo dvije vrste mjenica, trasiranu i sopstvenu, da ne poznaje akcetiranu
mjenicu, kako je to naznačeno u optužnici ODT. Da je  mjenica papir po naredbi
kojom njen izdavalac (trasant) izdaje bezuslovni nalog drugom licu -trasatu da
korisniku isprave (remitentu) isplati odredjenu slotu novca-takozvana
trasirana mjenica, ili kojom sam izdavalac obećava da će izvršiti tu isplatu
(takozvana sopstvena mjenica). Da je mjenica  strogo formalna isprava i mora
da sadrži sve bitne elemente odredjene samim Zakonom, te ukoliko nedostaje
koji od bitnih elemenata mjenice, u tom slučaju mjenica nemože prestavljati
objekat krivičnog djela iz čl.412.stav 2. u vezi st.1.KZ CG, koje djelo je
okrivljenom stavljeno na teret.Da su bitni elementi mjenice taksativno
naznačene u odredbi čl.3.Zakona o mjenici, da na prvi pogled isprava o kojoj
se govori u optužnici pomalo liči na trasiranu mjenicu, ali kako ne sadrži
bitne elemente ove vrste mjenice, o kojima se govori u odredbi čl.3. Zakona o
mjenici, to pismeno i nije mjenica u krivično-pravnom smislu riječi.Da je ovo
tačno govori odredba čl.4.stav 1. istog zakona gdje je izričito naglaženo da
isprava koja ne sadrži bilo koji od elemenata iz čl.3.ovog zakona ne vrijedi
kao trasirana mjenica, izuzev u pogledu izuzetaka iz odredbe stavova 2 ,3 i
4.ovog člana.  Da pismeno koje je ODT priložilo kao dokaz optužnice ne sadrži
elemente sadržane u odredbi čl.3 Zakona o mjenici- ne sadrži bezuslovni uput
da se plati odredjena svota novca, ne sadrži imena trasata, ne sadrži
označenje dospjelosti, ne sadrži ime lica kome se ili po čijoj naredbi mora
platiti-remitenta, ne sadrži ni potpis trasanta. Da  u ovoj krivično-pravnoj
stvari ODT je zanemario odredbe Zakona o mjenici,  pa  s obzirom da pismeno
koje je priloženo uz optužnicu nema svojstvo mjenice , u smislu odredaba
Zakona o mjenici, to radnja koju je preduzeo okrivljeni G., a koja je opisana
u dispozitivu optužnice nema i nemože da ima obilježje krivičnog djela koje je
okrivljenom stavljeno na teret.  
Predložio je da sud okrivljenog oslobodi od optužbe osloncem na odredbi
čl.363.tačka 3. ZKP-a, i da presudom odluči da troškovi krivičnog postupka
padnu na teret budžeta i to u iznosu od 200,00 E zbog angažaovanje branioca u
licu advokata, po AT CG , radi prisustva na pretresu, na ime troškova prevoza
, odsustva iz kancelarije i satnice.  
Sud je cijenio odbranu optuženog G.R. zv.R. kojom negira izvršenje krivičnog
djela koje mu je javnom optužbom stavljeno na teret, pa je našao da je ista ne
samo nejasna i nelogična već i protivurječna, kako samoj sebi tako i izvedenim
dokazima, te je kao takvu nije ni prihvatio.  
Naime, sud je radi provjere odbrane optuženog odnosno što pravilnijeg i
zakonitijeg rješavanja ove krivično-pravne stvari u dokaznom postupku izveo
sledeće dokaze: saslušao u svojstvu svjedoka S.  B., saslušao svjedoka J.F.,
pročitao ugovor o kreditu P. banke AD P. broj 06-954/06 od 04.05.2006.godine,
mjenicu izvornika mjenice seriski broj AA0010434, i pročitao izvod iz KE za
okrivljenog izdat od Uprave policije-Ispostave Plav br.02-245-1719/2 od
19.07.2010.godine, pa  je svestranom ocjenom izvedenih dokaza i njihovim
uporedjivanjem sa navodima javne optužbe i odbranom optuženog utvrdio da su
činjenice iz činjeničnog opisa izreke presude u svemu dokazane i da je
optuženi G.R. zv.R., počinio krivično djelo falsifikovanje isprave iz člana
4123.stav 2. u vezi stava 1. KZ CG.  
Tako je oštećeni-svjedok  S. B.  kojeg je sud saslušao u svojstvu svjedoka,  u
potpunosti je negirao odbranu optuženog,  naveo je  da  u vrijeme kada je
potpisana predmetna mjenica bio pod ličnim imenom B. S., da je nakon toga
promijenio svoje lično ime i da je sada njegovo lično ime B. S., što je
učinjeno nespornim,   zatim je dodao da je prvi put saznao da je optuženi G.R.
zv.R. stavio njegov potpis na mjenici za podizadnje kredita kod P. banke AD P.
kada je dobio tužbu  od Osnovnog suda u Plavu  gdje I. banka M. optužuje
njega i još neke žirante, da plati dug od 133,000,00 eura, koji  okrivljeni
G.R. duguje toj banici po osnovu kredita kod te banke, pa  je nakon tog
saznanja predao krivičnu prijavu kod ODT u Plavu, jer  nema veze sa tim
kreditom što je G. podigao, obzirom da nikada nije bio  zapošljen kod G. DOO
M. sa sjedištem u P., što se može provjeriti i da nakon što  je izvršio uvid u
mjenicu koja mu  je  dostavljena uz pismene dokaze od Osnovnog suda, vidio da
je  njegov potpis falsifikovan, da  ju on nije nikada potpisao, pa obzirom da
je vidio pečat G.  DOO-M. sa sjedištem u P.  smatrao je da ga je  potpisao
G.R. kao vlasnik  istog, jer je znao da on uzima kredit kod banke a i imao je
neke poslovne saradnje sa G., pa ga je  i više puta vozio svojim vozilom
odnosno putovali su za Pljevlja i to baš u vezi podizanja kredita koji je
predmet ove krivične stvari i vodio ga u P. banku, negdje 4-5 puta išao  je sa
njim u Banku. Da se uvidom u potpis na mjenici jasno vidi da je rukopis isti i
kod potpisa B. S., J. .F, K. F. i R. B. što zaključuje da je to potpisalo
jedno isto lice, pa po tome ispada da  je  to on sve potpisao ili nijednoga.
Dodaje, da je optuženom isplatio jedan kredit u iznosu od 147,70 eura,
takodje  je platio dvije rate kod A. banke na ime G.R. gdje je bio žirant.
Tvrdi da je to potpis optuženog, što je i sam priznao kod istražnog sudije
ovoga suda, napomenuo je da mjenica koja je predmet ovog krivičnog djela
optuženi nije potpisao u  njegovom prisustvu niti mu je poznato gdje i na kom
mjestu ju potpisao. Što se tiče podizanja tog kredita u kojem je
upotrijebljena ova mjenica  on nije žirant optuženom,  a poznato mu je bilo da
optuženi uzima kredit preko Fonda za razvoj i uložio kao hipoteku svoju kuću,
a to zna  jer mu  je pričao optuženi G.R. Dalje je naveo da ga  optuženi G.R.
nije pitao da  mu bude žirant u ovom predmetu niti je tražio  njegovu
saglasnost da može na mjenici  da stavi potpis na  na njegovo ime, niti se on
saglasio sa time, a nije mogo biti žirant jer nije nigdje zapošljen. Da nije
bio prisutan u banci prilikom zaključenja ugovora izmedju optuženog i banke,
predmet ovog krivičnog djela, niti je bio prisutan kada je optuženi popunjavao
mjenicu, pa se  pita zašto bi neko potpisivao mjenicu i stavljao  njegovo ime
a  da  je  sam prisutan tu. Da se kod Osnovnog suda u Plavu vodi parnica
povodom ovog kredita uzetog kod P. banke 04.05.2006.godine  po tužbi tužioca
I. banke M. da je on kao žirant obavezan da plati dug po tom kreditu, da je za
taj kredit prvi put saznao kada je dobio tužbu na odgovor, da  do sada po
osnovu spornog kredita od P. banke koji je podigao optuženi nije platio
nijedan cenat ali da se preko Osnovnog suda u Ulcinju traži da mu se postavi
hipoteka na kuću koju posjedujem u Ulcinju i na komplet imanja, što posjeduje
u Opštini Plav, a to sve po osnovu ovog kredita. U završnoj riječi ja izjavio
da se pridružuje  krivičnom gonjenju prema optuženom i zadržao pravo da
oštetni zahtjev za naknadu štete ostvaruje u parnici.  
Navode javne optužbe u pogledu pravljenja lažne javne isprave- akceptirane
mjenice,  kao i upotrebe ove lažne javne isprave-mjenice, kao prave, a samim
tim i u pogledu krivice i krivično-pravne odgovornosti optuženog G.R. zv.R.,
za predmetno krivično djelo je u svemu potvrdio i svjedok J. F., istakavši  da
je bio žirant optuženom G.R. za podizanje kredita kod P. banke ali svoj potpis
nije stavio na mjenici već na administrativnoj zabrani. Nije mu bilo poznato o
kojoj se cifri radi, ali  je vjerovao optuženom, a vjerovao  mu je jer su
kućni prijatelji, pa je  s toga smatrao da neće imati problema, pa je bjanko
potpisao administrativnu zabranu, ali mjenicu  za predmetni kredit nije
potpisao, a poznato mu je da se na mjenici nalazi njegovo ime i prezime,
upoznat  je od istražnog sudije ovoga suda i nije mu poznato ko je stavio
potpis na mjenici, ali sumnjao  je da je to potpisao optuženi G.R., jer mu je
bio potreban kredit, pa nakon što je podigao kredit G. ga  upoznao da je
potpisao  njegovo ime na mjenici. Dalje je naveo  da  nezna da li mu je G.
tražio da potpiše mjenicu. U vrijeme kada je  potpisao administrativnu zabranu
bio je radnik u AD P. iz P., onda proglašen tehnološkim viškom,  očekivao je
da će biti zapošljen kod Zavoda za statistiku i sa tih razloga bio  je žirant,
nakon toga bio  je na zavod i sada je podigao kredit za samo zapošljavanje, da
mu do sada nije dolazila nikakva zabrana povodom predmetnog kredita. U vezi
toga što je G. stavio njegov potpis nije ništa preduzimao, jer mu vjeruje.  
Konačno, navode javne optužbe u pogledu pravljenja lažne javne isprave-
akceptirane mjenice,  kao i upotrebe ove lažne javne isprave-mjenice, kao
prave, a samim tim i u pogledu krivice i krivično-pravne odgovornosti
optuženog G.R. zv.R. su u svemu potvrdili i izvedeni pismeni dokazi, jer je na
osnovu ugovora o kreditu P. banke A.d. P., br.06-954/06 od 04.05.2006 godine,
zaključen izmedju te banke kao davaoca kredita i  optuženog kao generalnog
direktora D.O.O "G.-M., kao korisnika kredita , utvrdjeno  da je  ova Banka
dala  korisniku kredita, optuženom kredit u iznosu od 112.000,00 eura, dok je
na osnovu mjenice serijski broj AA0010434, utvrdjeno da  na prvoj strani ove
mjenice u donjem desnom uglu ispod klauzule"bez protesta" i na poledjini iste
mjenice pod brojem 1 stoji  mjenična izjava na ime B. S..  
Sud je inače iskazima svjedoka B. S. i J. F. u potpunosti povjerovao i iste u
cjelosti prihvatio, ocjenivši ih jasnim, logičnim i što je najbitnije
saglasnim, kako medjusobno tako i sa ostalim izvedenim dokazima, a samim tim i
uvjerljivim.  
Istivremeno, sud  je odbranu optuženog G.R., kojom negira izvršenje predmetnog
krivičnog djela, kao potpuno suprotnu prihvaćenim dokazima, u cjelosti odbacio
kao neosnovanu, jer je našao da je ista sračunata i usmjerena na izbjegavanje
krivično-pravne odgovornosti za izvršeno krivično djelo. Sud nije prihvatio ni
odbran branioca optuženog da  Zakon ne poznaje akceptiranu mjenicu, kako je to
naznačeno u optužnici ODT u Plavu,  da je mjenica strogo frmalna iprava  i  da
ista mora  sadržati  sve bitne elemente odredjene Zakonom, da isprava o kojoj
se govori u ptužnici pomalo liči na trasiranu mjenicu, ali da ne sadrži sve
bitne elemente ove vrste mjenice, jer ne sadrži bezuslovni uput da se plati
odredjena svota novca, ne sadrži imena trasata, ne sadrži označenje dospelosti
kao i ime lica kome se ili po čijoj naredbi mora platiti-remitenta, te ne
sadrži ni potpis trasata , sud nije prihvatio , ovo sa razloga što  se
potpisivanjem mjenice , prvenstveno na njenom licu uz naznaku prihvata tj.
preuzimanja mjenične obaveze, što se očitava tiječima "prihvatam",
"akceptiram" ili slično obavlja akceptiranje mjenice, da akcept mora biti
bezuslovan, da može biti ograničen na dio mjenične svote, da pri izdavanju
mjenice trasant može odrediti rok podnošenja mjenice na akcept, pa i zabraniti
podnošenje mjenice na akcept. Akcept mjenice je izraz kojim se kod trasirane
mjenice označava prihvat mjenične obaveze od strane trasata kojega je pri
izdavanju mjenice-naznačavanjem njegovih ličnih podataka i naznačavanjem
svojstva trasata-trasant pozvao da akceptira mjenicu. Akceptiranjem mjenice
trasat postaje akceptant i ujedno glavni mjenični dužnik.  
Sud  odlučujući o krivično-pravne odgovornosti optuženog  G.R. zv.R., a po
optužnici Osnovnog državnog tužilaštva u Plavu, KT.br.51/10 od 03.08.2010
godine,  je precizirao činjrnični opis optužnice u skladu sa utvrdjenim
činjeničnim stanjem, tako da je ostao nenarušen identitet stvarnog dogadjaja i
nijesu mijenjane činjenice koje predstavljaju bitna obilježja krivičnog djela.  
Kako iz svega izloženog proizilazi da u pogledu utvrdjivanja krivičnog djela
koje je preciziranom  optužnicom ODT  u Plavu , stavljeno na teret optuženom
G.R. zv.R., nije bila sporna ni jedna činjenica , sud je stao na stanovište da
su činjenice iz činjeničnog opisa izreke presude u svemu dokazane i da je
optuženi počinio predmetno krivično djelo.  
Ocjenjujući pravno utvrdjeno činjenično stanje, sud nalazi da su u radnji
optuženog sadržana sva bitna obilježja krivičnog djela falsifikovanje isprave
iz čl.412 st.2 u vezi st.1 KZ CG, pa mu je za izvršeno krivično djelo i
izrekao krivičnu sankciju bliže opisanu u izreci presude.Radnja izvršenja
krivičnog djela koje je počinio optuženi se sastoji u tome što je u vrijeme,
na mjestu i na način kako je to navedeno u preciziranoj  optužnici Osnovnog
državnog tužioca u Plavu  napravio lažnu javnu ispravu-akceptiranu mjenicu
serijski br.AA 0010434 i istu upotrebio kao pravu  i pored toga što je znao da
je ista lažna tj.falsifikovana. Medjutim, obzirom da je optuženi u konkretnom
slučaju krivično djelo počinio u pogledu javne isprave, jer je nesporno da e
mjenica javna isprava koju izdaje nadležni  državni organ u okviru svoje
nadležnosti i u propisanom obliku i postupku, to je samim tim i izvršio teži
oblik krivičnog djela fajsifikovanje usprave iz čl.412 KZ CG, (st.2).  
Sud je cijenio i vinost, odnosno psihički odnos optuženog u odnosu na radnju
izvršenja predmetnog krivičnog djela, pa je našao  da je optuženi prilikom
izvršenja ovog djela postupao sa direktnim umišljajem. Optuženi je bi svjestan
da  pravljenjem lažne tj.falsifikovane mjenice i da upotrebom iste kao pravu
čini krivično djelo, pa je i pored toga istu potpisao u ime oštećenog B. S.,
bez njegove saglasnosti i odobrenja i takvu  upotrebio dana 04.05.2006 godine
na način opisan u izreci presude i dobio kredit u iznosu od 112.000,00 eura,
čime je i manifestvovao  svoje htjenje za njegovo izvršenje. Kod optuženog je
istovremeno postojala i svijest o tome da  napravljena a potom i
upotrijebljena  lažna isprava-mjenica po svim kriterijumima predstavlja javnu
ispravu, što ukazuje da je optuženi i u pogledu težeg oblika ovog djela
postupao sa umišljajem.  
Prilikom izbora i vrste i visine krivične sankcije koju treba primjeniti prema
optuženom G.R. zv.R., za učinjeno krivično djelo, sud je pored težine, načina
izvršenja i društvene opasnosti krivičnog djela uzeo u obzir i stepen krivične
odgovornosti optuženog kao i sve okolnosti koje su relevantne u tom pogledu
Tako je od olakšavajućih okolnosti sud optuženom cijenio i uzeo u obzir: da je
starije lice, porodičan čovjek,  dok mu je kao otežavajuću okolnost cijenio
njegovu ranij osudjivanost za isto krivično djelo, pa mu je uzimajući u obzir
sve navedene okolnosti  i izrekao kaznu  zatvora u trajanju od 3(tri) mjeseca,
sa uvjerenjem da je izrečena kazna srazmjerna težini izvršenja krivičnog
djela i stepenu krivično-pravne odgovornosti optuženog, te da će se i sa ovom
vrstom i visinom kazne, u okviru opšte svrhe izricanja krivičnih sankcija
predvidjene članom 4 stav2 KZ CG , postići svrha kažnjavanja propisana čl.32
istog Zakona.  
Odluka o troškovima krivičnog postupka zasnovana je na odredbi čl.202 stav 1
ZKP-a. Troškovi krivičnog postupka-paušalni iznos od 50,00 eura, je odmjeren
s obzirom na složenost i trajanje krivičnog postupka te s obzirom na imovno
stanje optuženog, shodno čl.199 st.3 ZKP-a.  
Sud je oštećenog B. S., rasdi ostvarivanja imovinsko-pravnog  zahtjeva za
naknadu štete uputio na parnicu.  
Na osnovu iznijetih razkoga odlučeno je kao u izreci presude.  
OSNOVNI SUD U PLAVU
Dana,13.10.2010 godine,  
Zapisničar
S U D I J A,
Nermina Nikočević. s.r.
Elica Pantović,s.r  
Pravna pouka:
Protiv ove presude može se izjaviti žalba
Višem sudu u Bijelom Polju u roku od 15
dana od dana prijema presude a preko ovog
suda.  
DNA:
1 x ODT u Plavu
1 x  braniocu  optuženog, R. M., adv. iz B.  