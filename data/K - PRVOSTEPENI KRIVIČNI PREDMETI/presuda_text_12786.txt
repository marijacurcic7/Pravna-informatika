K.br.36/12 
U IME CRNE GORE 
      Osnovni sud u Kolašinu kao prvostepeni krivični po sudiji Mirjani Čepić kao sudiji pojedincu uz učešće zapisničara Vrhovac Nade u krivičnom predmetu protiv okrivljenog D. V. iz Kolašina zbog krivičnog djela nasilje u porodici ili porodičnoj zajednici iz čl. 220.st.1. Krivičnog zakonika CG a postupajući po optužnom predlogu ODT iz Kolašina Kt.br.12/12 od 09.03.2012. godine nakon održanog glavnog i javnog pretresa u prisustvu zastupnika optužnog akta zamjenika ODT – Kolašin  Šćepanović Maje ioptuženog D. V.   dana 12.04.2012 godine donio je i javno objavio,-

P R E S U D U 
      **Optuženi:**

           D. V. jmbg.... , od oca P. i majke M. rodj. M., rodjen ....
godine u K. gdje je i nastanjne – B., Crnogorac, državljanin CG, radnik,
oženjen, otac 3 djece, pismen, završio osnovnu školu, govori crnogorskim
jezikom, srednjeg imovnog stanja, neosudjivan.  
K r i v   j e: 
      **Zato što je:**

       Dana 07.03.2012. godine u svojoj porodičnoj kući u mjestu B. – Opština K. primjenom grubog nasilja narošio tjelesni i duševni integritet člana svoje porodice – supruge D. D. na način što joj je nakon kraće prepirke uputio riječi “kurvo, droljo, izlazi iz stana i ti i djeca, tvoje sestre su kao i ti kurve”, da bi je potom udario dva puta otvorenom šakom u predjelu glave i lica,


čime je izvršio krivično djelo  nasilje u porodici ili porodičnoj zajednici iz čl.220.st.1. Krivičnog zakonika.  Pa mu sud primjenom citirane zakonske odredbe te čl.2, 4.st.2,32, 52, 53 i 54 Krivičnog zakonika a u vezi sa čl.229 i 374 ZKP-a  i z r i č e,-



USLOVNU OSUDU 
      Kojom okrivljenom utvrdjuje kaznu zatvora u trajanju od 3 (tri) mjeseca i istovremeno odredjuje da se ista neće izvršiti ukoliko okrivljeni u roku od 1 (jedne) godine ne počini novo krivično djelo.

      Obavezuje se okrivljeni da na ime  sudskog paušala plati  iznos od 30,00 € koji će uplatiti na žiro-račun Osnovnog suda Kolašin br.832-196-94 a u roku od 15 dana od dana pravosnažnosti ove presude pod prijetnjom prinudnog izvršenja.

      Oštećena D. D. upućuje se na parnicu radi ostvarenja svog imovinsko-pravnog zahtjeva.

O b r a z l o ž e nj e 
      ODT iz Kolašina je svojim optužnim predlogom Kt.br.12/12 od  09.03.2012. godine stavio na teret okrivljenom D. V. iz K.  da je počinio krivično nasilje u poroci ili porodičnoj zajednici iz čl.220.st.1. Krivičnog zakonika na način mjesto i vrijeme činjenično i pravno opisano izrekom ove presude. Pri podnijetom optužnom predlogu zamjenik ODT – Kolašin Šćepanović Maja ostala je do okončanja glavnog pretresa i u završnoj riječi predložila da sud okrivljenog oglasi krivim i osudi po zakonu.

      Okrivljeni  D. V. prisustvovao je glavnom pretresu održanom dana  12.04.2012. godine i u svom iskazu naveo da ne priznaje izvršenje krivičnog djela niti prihvata krivicu za isto te ostaje u cjelosti pri odbrani datoj na zapisnik pred ODT Kolašin Kt.br.12/12 od 08.03.2012. godine u kojoj je naveo da je negdje prije desetak dana njegova supruga D. D. se zaposlila u kafani “R.” u mjestu T. i da od tad počinju problemi u njegovoj porodici jer su on i supruga često dolazili u sukob. Dalje je naveo da je njegova supruga tvrdila da on nedoprinosi izdržavanju djece i ako je on jedini u porodici radio prije njenog zaposlenja, da su predhodno živjeli dosta u skladnom braku bez bilo kakvih značajnijih problema, da je on zaposlen u K. preduzeću gdje su plate neredovne. Dalje je naveo da je dana 07.03.2012. godine u jutarnjim časovima pošao na posao i zadržao se sve negdje do 20,00 časova, da je sjedio u preduzeću sa svojim kolegama i sa  svojim kolegama je tokom dana konzumirao pivo I to u količini od pet do šest flaša te kada je došao kući supruga je odmah počela da se svadja sa njim govoreći mu da ne radi ništa, da ne doprinosi izdržavanju, da je svaki dan pijan te da od onoga što o na kupi za njenu platu nesmije ništa uzimati. Dalje je naveo da on nju nije vrijedjao  te da je bilo prepirke izmedu njih te da ju je u jednom trenutku kada mu se ona unijela u lice on je više lagano odgurnuo nego udario otvorenom šakom u predjelu nosa i usana, te da je ona nakon toga odmah pošla da ga prijavi u policiju, te da je kasnije policija došla kod njega. Dalje je naveo da su tom prilikom bili u stanu i njihovi mldb. sinovi D. D. i D. I. te da ni jednu uvredljivu riječ nije uputio njegovoj supruzi niti je nazivao kurvom niti droljom niti joj govorio da izlazi iz kuće već naprotiv da je ona njemu govorila da napusti kuću. U završnoj riječi okrivljeni D. V. izjavio da ostaje pri odbrani datoj tokom postupka te da se ne osjeća krivim za krivično djelo stavljeno mu na teret.

      Sud je u dokaznom postupku saslušao svjedoka – oštećenu D.D., pročitao službenu  zabilješku Uprave policije – Ispostave K. br. 22/3-240/12-276 od 07.03.2012. godine, pročitao izvještaj ljekara Hitne medicinske pomoći u K. izdate na ime D. D. od 07.03.2012. godine i izvršio uvid u izvod iz KE izdat na ime okrivljenog od strane Uprave policije – Ispostave K. br. 245/12-373/3 od 27.03.2012. godine.

      Svjedok – oštećeni D. D. u svom iskazu datom na glavnom pretresu izjavila je da ostaje pri izjavi datoj na zapisnik pred ODT Kolašin od 08.03.2012. godine u kojem je navela da je dana 07.03.2012. godine njen suprug otišao na posao negdje oko 6 časova ujutru a da je ona radila u prvoj smjeni u Restoranu “R.” u T.. Da je negdje oko 20,00 časova u njihov stan došao njen suprug u vidnom pijanom stanju i u prisustvu njihovih dva mldb. sina D. I. i D. D. bez ikakvog razloga počeo da je vrijedja govoreći joj “kurvo, droljo” , da ima ljubavnike vrijedjajući i njene sestre govoreći da su i one kurve, a da su njena braća govna. Dalje je navela da joj je suprug rekao da izadje iz stana zajedno sa djecom a da on neće da napušti stan ako se razvedu pri tom govoreći da neće dozvoliti da se razvedu. Tom prilikom nije vrijedjao njihovu djecu niti se prema njima nasilno ponašao. Da je ona iznervirana njegovim ponašanjem počela sa njim da se raspravlja te da je on tada udario šakom dva puta u predjelu glave i to dok je sjedio za stolom a ona na suprotnoj strani stola, da je jednom udario u predjelu lica u jednom u potiljačnom predjelu glave, te da je nakon toga pošla u policiju i prijavila svog supruga. Dalje je istakla da živi u braku već 19 godina I da su problemi počeli da se pojavljuju zadnje tri godine na  način što je često vrijedjao i matletirao, te da je i prije tri dana vrijedjao nazivajući je kurvom i droljom takodje govoreći da ima ljubavnike što je ona prijavila policiji a nakon toga pošla kod advokata kako bi joj napisao i predao tužbu za razvod braka. Dalje je istakla da njen suprug u zadnja dva mjeseca uopšte ne pridonosi izdržavanju njihove porodice a posebno djece,  te da svakog dana dolazi kasno kući u pijanom stanju. Takodje je istakla da se zbog zadobijenih udaraca javila u Zavod za hitnu medicinsku pomoć u K. te da o tome postoji izvještaj u spisima predmeta. Na kraju je navela da se pridružuje krivičnom gonjenju protiv osumnjičenog te da ističe imovinsko-pravni zahtjev.

      Iz službene zabilješke Uprave policije – Ispostave K. utvrdjeno je  da je ista sačinjena dana 07.03.2012. godine od strane službenika Uprave policije, da je dana 07.03.2012. godine u porodičnoj kući u naselju B.lišen slobode V. D. zbog sumnje da je izvršio krivično djelo nasilje u porodici ili porodičnoj zajednici iz čl. 220 KZ CG i to način što je prijetio svojoj supruzi D. da će je lišiti života vatrenim oružjem i da joj je zadao dva udarca u predjelu glave.

      U izvještaju ljekara Hitne medicinske pomoći K. izdatog na ime D. D. 7.03.2012. godine utvrdjeno je da je toga dana u 21,15 h primljena u tu ustanovu D. D. koja je navela da je dobila udarce od strane supruga i to šakama u predjelu glave te da ima glavobolju.

      U izvodu iz KE izdatog na ime okrivljenog D. V. utvrdjeno je da isti do sada nije osudjivan.

      Utvrdjujući činjenice i cijeneći sve provedene dokaze kako pojedinačno tako i u njihovom medjusobnom odnosu na nesumnjiv način se utvrđuje da su se u radnjama okrivljenog stekla sva bitna obilježja krivičnog djela nasilja u porodici ili porodičnoj zajednici iz čl. 220.st.1. Krivičnog zakonika. Naime, nesporno je da je dana 07.03.2012. godine u svojoj porodičnoj kući u mjestu B. – Opština K. primjenom grubog nasilja narošio tjelesni i duševni integritet člana svoje porodice – supruge D. D. na način što joj je nakon kraće prepirke uputio riječi “kurvo, droljo, izlazi iz stana i ti i djeca, tvoje sestre su kao i ti kurve”, da bi je potom udario dva puta otvorenom šakom u predjelu glave i lica. Sud je do ovakvog zaključka došao cijeneći jasan, odredjen i precizan iskaz svjedoka – oštećene D. D., a dovodeći ga u vezu sa  potvrdom i izvještajem ljekara za hitnu medicinsku pomoć K. iz kojih nesumnjivo proizilazi da je  okrivljeni počinio krivično djelo stavljeno mu na teret. Sud je cijenio i odbranu okrivljenog u kojoj on navodi da ne priznaje izvršenje krivičnog djela te da istu nije vrijedjao ali da je bilo prepirki izmedju njih te da je nije udario već više lagano odgurnuo u predjelu nosa i usana sud je odbacio iz razloga što je ista nelogična i neuvjerljiva, a ovo sa razloga jer je oštećena D. D. u svom iskazu bila odredjena i uvjerljiva da je optuženi vrijedjao i udario je dva puta otvorenom šakom u predjelu glave.  
      Prilikom utvrdjivanja krivične sankcije sud je cijenio sve okolnosti koje utiču na njeno pravilno odmjeravanje a odnose se na okrivljenog i krivično djelo stavljeno mu na teret, pa je na strani okrivljenog od olakšavajućih okolnosti cijenio činjenicu njegovo ranije dobro vladanje koje proizilazi iz njegove ranije neosudjivanosti dok otežavajućih okolnosti nije bilo, pa je prema okrivljenom izrekao uslovnu osudu kao u izreci nalazeći da će se i prijetnjom kazne moći dovoljno uticati na okrivljenog da ubuduće ne vrši krivična djela, te da je uslovljeni period od jedne godine dovoljno za provjeru učinioca i da je ta krivična sankcija adekvatna za ostvarivanje opšte svrhe propisivanja i izricanja krivičnih sankcija iz čl. 5 Krivičngo zakonika, te da će se njome postići svrha kako specijalne tako generalne prevencije predvidjene čl. 32 Krivičnog zakonika.

       Shodno čl. 229 u vezi čl. 226 ZKP-a sud je okrivljenog obavezao na plaćanje sudskog paušala u iznosu od 30,00 €, koji je srazmjeran dužini trajanja postupka i imovinskim prilikama okrivljenog.

       Shodno čl. 239.st.2. u vezi st.1. ZKP-a oštećena D. D. upućena je na parnični postupak radi ostvarenja svog imovinsko-pravnog zahtjeva jer činjenice utvrdjene u krivičnom psotupku ne pružaju pouzdan uslov ni za potpuno ni za djelimično presudjenje istog.

Na osnovu naprijed navedenog a primjenom citiranih zakonskih odredbi odlučeno
je kao u izreci presude shodno čl. 374 ZKP-a.  
OSNOVNI SUD U KOLAŠINU,
Dana, 12.04.2012. godine 
Zapisničar,
S U D I J A,
Vrhovac Nada s.r.                                                    Čepić
Mirjana s.r. 
PRAVNA POUKA : Protiv ove presude dozvoljena je žalba u roku od 8. dana od
dana prijema iste, a preko ovog suda Višem sudu u Bijelom Polju.  