K.br.92/12
U IME CRNE GORE
Osnovni sud u Kolašinu kao prvostepeni krivični po predsjedniku suda Arsenu
Popoviću kao sudiji pojedincu uz učešće zapisničara Mrdak Ljiljane u krivičnom
predmetu protiv optuženog L.V. iz D.a, zbog krivičnog djela teško djelo protiv
bezbjednosti javnog saobraćaja iz čl.348.st.3. u vezi čl. 339.st.3. u vezi
st.1. Krivičnog zakonika, po optužnom predlogu ODT iz Kolašina Kt.br.72/12 od
10.10.2012. godine, nakon održanog glavnog javnog pretresa dana 04.02.2013.
godine u prisustvu ODT iz Kolašina Grujić Vojislava i optuženog L.V., donio je
i javno objavio,-
P R E S U D U
Optuženi:
L. V., od oca M. i majke B. rodj. Dj., rodjen ..... godine u Titogradu, sa
prebivalištem u D. – G. – Ul. K.Dj.br. .., Srbin, državljanin CG, govori
srpskim jezikom, po zanimanju vozač, oženjen, otac 4. djece, pismen, završio
srednju školu, lošeg imovnog stanja, neosudjivan.
K r i v j e:
Zato što je:
Dana 26.08.2012. godine u Ul. Mojkovačkoj, u Kolašinu, ne pridržavajući se
saobrćajnih propisa tako ugrozio saobrćaj da je doveo u opasnost život ljudi
svjestan da svojom radnjom može učiniti krivično djelo ali je olako držao da
do toga neće doći ili da će to moći spriječiti, na način što je upravljao
autobusom marke „Neoplan N-213“ reg.br.PG ... vlasništvo DOO „D.“ iz P.
suprotno čl. 13 ZOBS-a na putevima i to tako što prilikom uključivanja u
saobraćaj sa platoa autobuske stanice na kolovoz Mojkovačke ulice nije obratio
pažnju na pješaka P. Z., koji je bio u njegovom vidnom polju na prostornoj
distanci od oko 3 metra krećući se operativnim prostorom lijeve kolovozne
trake suprotnom smjeru kretanja autobusa, pa je doveo autobus u poziciju
fizičke prepreke pješaku što je izazvalo fizički kontakt pješaka i autobusa
nakon čega je nastupila destabilizacija i urušavanje pješaka na površinu
kolovoza, koji je tom prilikom zadobio teške tjelesne povrede manifestovane u
vidu otvorenog višestrukog preloma donjeg dijela nadlaktične kosti desne ruke,
utrnutosti lisnjačnog nerva potkoljenice desne noge i nagnječine kože i mekog
potkožnog tkiva tijela,
-​ čime je izvršio krivično djelo teško djelo protiv bezbjednosti javnog saobraćaja iz čl. 348.st.3. u vezi čl. 339.st.3. uv ezi st.1. Krivičnog zakonika.
Pa mu sud primjenom citirane zakonske odredbe te čl.52, 53 i 54 Krivičnog
zakonika i čl.229 i 374 ZKP-a, i z r i č e,-
USLOVNU OSUDU
Kojom okrivljenom utvrdjuje kaznu zatvora u trajanju od 6 (šest) mjeseci i
istovremeno odredjuje da se ista neće izvršiti ukoliko okrivljeni u roku od 1
(jedne) godine ne počini novo krivično djelo.
Obavezuje se okrivljeni na plaćanje troškova krivičnog psotupka u iznosu od
165,00 €, te plaćanje sudskog paušala u iznosu od 20,00 €, uplatom na žiro-
račun br. 832-196-94 koji se vodi na ime Osnovnog suda Kolašin u roku od 15
dana po pravosnažnosti ove presude.
Oštećeni P.Z.upućuje se da svoj imovinsko-pravni zahtjev prema okrivljenom
ostvari u parničnom postupku.
O b r a z l o ž e nj e
Optužnim predlogom ODT Kolašin Kt.br.72/12 od 10.10.2012. godine stavljeno je
na teret L. V. iz D. da je počinio krivično djelo teško djelo protiv
bezbjednosti javnog saobraćaja iz čl.348.st.3. u vezi čl. 339.st.3. u vezi
st.1. Krivičnog zakonika. Pri podnijetom optužnom predlogu do okončanja
glavnog pretresa ostao je ODT iz Kolašina Grujić Vojislav, u završnoj riječi
precizirajući činjenični opis i predlažući da sud optuženog oglasi krivim i
osudi po zakonu.
Okrivljeni L.V. u svojoj odbrani u bitnom je naveo da je dana 26.08.2012.
godine upravljao sa autobusom marke „Neoplan“ reg.br. PG . ., vlasništvo DOO
„D.“ iz P. i da je vozio na liniji Pljevlja – Podgorica. Da je oko 19,00
časova bio na autobuskoj stanici u Kolašinu kako bi primio putnike i da je po
izlasku sa perona autobuske stanice a prilikom uključivanja na magistralni put
uključio pokazivače pravca i time obavjestio učesnike u saobraćaju da vrši
uključivanje u saobraćaj. Da je tada iz pravca Kolašina nailazio jedan džip
koji mu je svjetlosnom signalizacijom omogućio uključivanje na magistralni put
ida je prednjim dijelom autobusa već bio došao do bijele središne linije kada
je jedna žena iz autobusa zavikala „pazi“ , te je on istog trenutka i stao.
Tada je izašao iz autobusa kada je primjetio da je jedno lice udarilo u
autobus i to u dijelu iza ulaznih vrata pored kase autobusa, a to lice je bilo
u sjedećem položaju naslonjeno na autobus. Naveo je da oštećenog nije
primjetio u svom vidnom polju kao ni na retrovizorima, da se na tom dijelu
nalazi kontejner za odlaganje smeća i bilbord tako da smatra da se oštećeni
kretao iza kontejnera i da je iznenada izašao na magistralnim put te je na taj
način ostvario kontakt sa autobusom. Naveo je da se ne osjeća krivim za djelo
koje mu se stavlja na teret ali da žali zbog posledica predmetne saobraćajne
nezgode te da se nakon saobraćajne nezgode interesovao za zdravstveno stanje
povrijedjenog tako što je kontaktirao njegovog sina. U završnoj riječi
okrivljeni je još jednom naveo da mu je posebno žao što je oštećeni kritične
prilike zadobio teške tjelesne povrede.
Sud je u dokaznom postupku po saglasnom predlogu stranaka pročitao iskaz
oštećenog P. Z., pročitao službenu zabilješku Uprave policije – Ispostave
Kolašin od 27.08.2012. godine sa foto-elaboratom, pročitao zapisnik o uvidjaju
Uprave policije – Ispostave Kolašin od 3.09.2012. godine sa skicom lica mjesta
od 26.08.2012. godine, pročitao otpusnu listu sa epikrizom KC CG na ime P. Z.,
pročitao izvještaj KC CG br. 1054 od 28.08.2012. godine na ime P.Z., kao i
izvještaj KC CG br.1132 od 07.09.2012. godine na ime L. V., pročitao nalaz i
mišljenje vještaka medicinske struke dr. B. B., pročitao nalaz i mišljenje
vještaka saobraćajne struke Š. M., te izvršio uvid u izvod iz kaznene
evidencije na ime okrivljenog izdat od Uprave policije – PJ Podgorica od
19.10.2012. godine.
Oštećeni P. Z. u svom iskazu datom na zapisniku kod ODT Kolašin 28.09.2012.
godine u bitnom je naveo da se dana 26.08.2012. godine kretao Mojkovačkom
ulicom i da je na ulazu kod autobuske stanice skrenuo u desno a da je u tom
trenutku sa autobuske stanice izašao autobus kojim je upravljao okrivljeni i
koji se uključivao na magistralni put, te da ga je taj autobus svojom prednjom
stranom zakačio i da je on udario u dio autobusa kod gume prednjeg točka, da
je tada pao a da je autobus nastavio da ga vuče nekih 10-15 cm i da je
kompletnim točkom prešao preko njegove ruke. Naveo je da je kritičnom prilikom
zadobio tešku tjelesnu povredu ruke zbog čega su mu radjene dvije operacije,
pridružio se krivičnom gonjenju protiv okrivljenog i postavio imovinsko-pravni
zahtjev koji nije opredjelio.
Iz zapisnika o uvidjaju Uprave policije – Ispostave Kolašin sa skicom lica
mjesta kao i iz službene zabilješke Uprave policije – Ispostave Kolašin i
foto-elaborata, sud je utvrdio da se saobraćajna nezgoda dogodila 26.08.2012.
godine u Ul. Mojkovačkoj u Kolašinu i da su učesnici predmetne saobraćajne
nezgode autobus marke „Neoplan N-213“ reg.br. PG .. vlasništvo DOO „D.“ iz
P.kojim autobusom je u trenutku nezgode upravljao L. V. iz D., te pješak P. Z.
iz K.. Nadalje je utvrdjeno da je do predmetne saobraćajne nezgode došlo na
način što je vozač autobusa upravljajući istim vršio radnju uključivanja sa
autobuske stanice u Ul. Mojkovačku a kada je došlo do kontakta izmedju desne
bočne strane autobusa i pješaka P. Z. koji se kretao lijevom stranom
Mojkovačke ulice gledano iz pravca Bablje Grede u pravcu grada, nakon čega je
došlo do obaranja pješaka na kolovoz i teškog tjelesnog povredjivanja pješaka.
Utvrdjeno je da je nakon nezgode P. Z.radi ukazivanja ljekarske pomoći
prevezen u KC CG, dok su ovlašćeni službenici Ispostave Kolašin sačinili skicu
lica mjesta i foto-elaborat.
Iz izvještaja KC CG br.1054 od 28.08.2012. godine, sud je utvrdio da je P.
Z.kritične prilike imao 2,30% apsolutnog alkohola u krvi i da je bio u pijanom
stanju.
Iz izvještaja KC CG br.1132 od 07.09.2012. godine utvrdjeno je da je kritične
prilike L.V. imao 0,00 % apsolutnog alkohola u krvi i da je bio u trijeznom
stanju.
Iz otpusne liste sa epikrizom KC CG izdate na ime P. Z. i nalaza i mišljenja
vještaka medicinske struke dr. B. B., utvrdjeno je da je P.Z.u predmetnoj
saobraćajnoj nezgodi zadobio teške tjelesne povrede manifestovane u vidu
otvorenog višestrukog preloma donjeg dijela nadlaktične kosti desne ruke,
utrnutost lisnjačkog nerva potkoljenice desne noge i nagnječine kože i mekog
potkožnog tkiva tijela.
Iz nalaza i mišljenja vještaka saobraćajne struke Š.M., utvrdjeno je da je
površina kolovoza u vrijeme nastanka predmetne nezgode bila suva i da je do
nezgode došlo u dnevnim uslovima vožnje i to prevashodno zbog propusta u
kretanju pješaka i djelom usled propusta u vožnji od strane vozača autobusa
„Neoplan“ reg.br. PG .... Zaključeno je da se pješak kritične prilike
nesigurno i nesmotreno kretao operativnim prostorom lijeve kolovozne trake
suprotno smjeru kretanja autobusa iako duž desne i lijeve strane Mojkovačke
ulice postoje pješačke staze – trotoari pa se u datoj situaciji našao na
prostoru kolovoza namjenjen za kretanje vozila a u trenutku kada se autobus
uključivao sa platoa autobuske stanice na kolovoz Mojkovačke ulice, pa tako
postupak pješaka stoji u uzročnoj vezi sa nastalom nezgodom. Nadalje je
zaključeno da se vozač autobusa marke „Neoplan“ reg.br. PG ... uključivao sa
platoa autobuske stanice na kolovoz Mojkovačke ulice a da predhodno nije
provjerio i utvrdio da ovu radnju može bezbjedno obaviti i nije obratio
adekvatnu pažnju prema pješaku koji se nalazio na prostornoj distanci oko 3
metra i bio u vidnom polju vozača autobusa krećući se prostorom lijeve
kolovozne trake suprotno smjeru kretanja autobusa, pa je tako okrivljeni doveo
autobus u poziciju fizičke prepreke pješaku što je izazvalo fizički kontakt
pješaka i autobusa a nakon toga i do urušavanja pješaka na površinu kolovoza
kojom prilikom je isti zadobio teške tjelesne povrede.
Iz izvoda iz kaznene evidencije izdat od Uprave policije – PJ Podgorica od
19.10.2012. godine, utvrdjeno je da L. V. do sada nije osudjivan.
Nakon sprovedenog dokaznog postupka cijeneći navode javne optužbe, odbranu
okrivljenog i izvedene dokaze, sud je utvrdio da su činjenice iz opisa izreke
presude u svemu dokazane te da je okrivljeni L. V. počinio krivično djelo
teško djelo protiv bezbjednosti javnog saobraćaja iz čl.348.st.3. u vezi
čl.339.st.3. u vezi st.1. Krivičnog zakonika, pa ga je sud za to krivično
djelo oglavio krivim i krivično-pravno odgovornim. Ovakav zaključak sud je
temeljio prvenstveno na zapisniku o uvidjaju Uprave policije – Ispostava
Kolašin sa skicom lica mjesta, službenoj zabilješci Ispostave Kolašin sa foto-
elaboratom i na nalazu i mišljenju vještaka saobraćajne struke. Naime, iz
navedenih dokaza sud je utvrdio da je do predmetne saobrćajne nezgode došlo
zbog propusta u kretanju pješaka kao i dijelom usled propusta u vožnji od
strane okrivljenog L. V.. Propust pješaka se ogleda u tome što se nesigurno i
nesmotreno kretao operativnim prostorom lijeve kolovozne trake suprotnom
smjeru kretanja autobusa i ako u Mojkovačkoj ulici postoje pješačke staze –
trotoari pa je takav njegov postupak bio u uzročnoj vezi sa nastankom nezgode.
Propust vozača autobusa okrivljenog L. V. ogleda se u tome što se u uslovima
dnevne vidljivosti, kada mu se pješak nalazio na prostornoj distanci od oko 3
metra, uključivao sa platoa autobuske stanice na kolovoz Ul. Mojkovačke a da
se predhodno nije uvjerio da ovu radnju može bezbjedno obaviti te nije obratio
adekvatnu pažnju prema pješaku koji se kretao operativnom površinom kolovoza,
što je dovelo do situacije da autobus dodje u poziciju fizičke prepreke
pješaku usled čega je došlo do fizičkog kontakta pješaka i autobusa a samim
tim i povredjivanje pješaka. Na opisani način sud je izveo zaključak da je
okrivljeni kritičnom prilikom autobusom upravljao ne pridržavajući se odredbe
čl. 13 ZOBS-a na putevima koja propisuje da je vozač dužan da obrati pažnju na
pješake koji se nalaze na kolovozu ili stupaju na kolovoz, a činjenica da je
pješak prelazio ulicu na mjestu gdje nema pješačkog prelaza ne oslobadja
vozača dužnosti da obrati pažnju na pješaka koji se nalaze na kolovozu.
Posledice predmetne saobraćajne nezgode utvrdjene su nalazom i mišljenjem
vještaka medicinske struke kao i ljekarskom dokumentacijom na ime oštećenog, a
ogledaju se u nanošenju teških tjelesnih povreda u vidu otvorenog višestrukog
preloma donjeg dijela nadlaktične kosti desne ruke, utrnutosti lisnjačnog
nerva potkoljenice desne noge i nagnječine kože i mekog potkožnog mekog tkiva.
Sud je cijenio i odbranu okrivljenog L.V., te je našao da je ista usmjerena na
izbjegavanje krivično-pravne odgovornosti jer je u suprotnosti sa provedenim
dokazima a posebno sa nalazom i mišljenjem vještaka saobraćajne struke.
Prilikom izbora vrste i visine krivične sankcije kao i njenog odmjeravanja,
sud je cijenio sve okolnosti koje se tiču okrivljenog i krivičnog djela koje
mu se stavlja na teret, pa je od olakšavajućih okolnosti na strani okrivljenog
uzeo činjenicu da je porodičan čovjek i otac četvoro djece, te da je
neosudjivan što ukazuje na njegovo pozitivno vladanje u društvu, dok
otežavajućih okolnosti nije bilo. Imajući u vidu navedeno, te težinu krivičnog
djela za koje je oglašen krivim, stepen krivične odgovornosti kao i okolnosti
pod kojima je djelo učinjeno, sud je mišljenja da u konkretnom slučaju stoje
uslovi za izricanje uslovne osude te da će se zaprijećenom kaznom zatvora u
trajanju od šest mjeseci dovoljno uticati na okrivljenog da ubuduće ne vrši
krivična djela a da je uslovljeni period od jedne godine dovoljno dug u cilju
provjere okrivljenog, i da će se izrečenom uslovnom osudom postići svrha
generalne i specijalne prevencije.
Shodno čl. 229 ZKP-a sud je obavezao okrivljenog na plaćanje troškova
krivičnog postupka u iznosu od 165,00 €, a koji troškovi se odnose na naknade
vještacima medicinske i saobraćajne struke za date nalaze i mišljenja, a
okrivljeni je obavezan i na plaćanje sudskog paušala u iznosu od 20,00 € koji
iznos je srazmjeran dužini trajanja postupka i imovinskim prilikama
okrivljenog.
Shodno čl. 239 ZKP-a, sud je oštećenog P. Z.uputio da svoj imovinsko-pravni
zahtjev prema okrivljenom ostvari u parničnom postupku.
Na osnovu navedenog, a u smislu citiranih zakonskih odredbi, odlučeno je kao u
izreci presude.
OSNOVNI SUD U KOLAŠINU,
Dana, 04.02.2013. godine
Zapisničar, PREDSJEDNIK SUDA,
Mrdak Ljiljana s.r. Arsen Popović s.r.
PRAVNA POUKA: protiv ove presude dozvoljena je žalba u roku od 8. dana od dana
prijema pismenog otpravka. Žalba se podnosi Višem sudu u Bijelom Polju a preko
ovog suda.