U IME CRNE GORE!  
    K.br.143/11

OSNOVNI SUD U HERCEG NOVOM, po sudiji Leković Branislavu, uz učešće
zapisničara Šušić Lidije, u krivičnom predmetu protiv  okrivljenog M.R., zbog
krivičnog djela nasilje u porodici ili u porodičnoj zajednici iz
čl.220.st.1.KZ, povodom optužnog predloga ODT H.Novi Kt.br.178/11 od
29.07.2011 godine, nakon održanog glavnog i javnog pretresa dana 07.09.2011
godine, u prisustvu okrivljenog M.R. i zamjenika ODT Herceg Novi Samardžić
Nikole i oštećene M. A., donio je i javno objavio sljedeću  
P R E S U D U  
Okrivljeni:  
M.R.,
K r i v   j e  
Što je:  
Dana 12. jula 2011 godine oko 16,30 sati u Herceg Novom na gradskom
pristaništu „Škveru“ primjenom grubog nasilja narušio tjelesni integritet
supruge- oštećene M.A., na način  što je došao do jahte koju je oštećena
čistila sa M.K. tražeći od oštećene da ga preveze kući, a kada je ona to
odbila, popeo se na jahtu i nogom na kojoj je imao zatvorenu gumenu papuču,
oštećenu udario u predjelu desne strane vrata i uva, kada se izmedju njih
postavila M.K. kako bi ga spriječila u daljem napadu, nakon čega je preko M.K.
nastavio udarati oštećenu pesnicama po glavi, kojom prilikom je oštećenoj
nanio lake tjelesne povrede i to nagnječenje glave u predjelu iza desne ušne
školjke, krvni podliv u desnom tjemenomo predjelu, krvni podliv u lijevom
tjemenom predjelu i krvni podliv u čeonom predjelu sa desne strane,  
- čime je izvršio krivično djelo nasilje u porodici ili porodičnoj zajednici
iz čl.220.st. 1. KZ.  
pa ga sud, na osnovu čl.220.stav 1 KZ, i primjenom čl. 4, 32, 39 i 42 KZ CG  
OSUĐUJE  
Na novčanu kaznu u iznosu 1.200 eura ( hiljadu dvjesta) koju je dužan platiti
u roku od 30 dana, jer će u suprotnom na osnovu čl.39.st.6. sud novčanu kaznu
zamijeniti kaznom zatvora tako što će za svakih započetih 25 eura novčane
kazne odrediti jedan dan kazne zatvora.  
Na osnovu čl.229.stav  4. ZKP-a okrivljeni se oslobadja obaveze plaćanja
troškova krivičnog postupka.  
O b r a z l o ž e n j e  
Osnovni državni tužilac H.Novi podnio je optužni predlog Kt.br.178/11 od
29.07.2011 godine protiv okrivljenog M.R., zbog krivičnog djela nasilje u
porodici ili u porodičnoj zajednici iz čl.220.st.2. u vezi stava 1.KZ.  
Okrivljeni M. R. je u svojoj odbrani u bitnom izjavio da je kritičnog dana oko
14 časova došao u poslastičarnicu na Škveru gdje radi njegova supruga M. A.,
gdje je popio jedno pivo, a zatim pošao kući kojom prilikom mu je izvjesni Rus
oštetio vozilo, zbog čega se on iznervirao, pa u momentu dok je trčao za istim
sapleo se i povrijedio nogu. Dalje je naveo da je nakon toga pošao na plažu
gdje je ubrzo došla njegova supruga A. sa kćerkama M. i K. i tom prilikom ga
vrijedjala govoreći mu „ narkomane, ubiću te kad dodješ kući, ne mogu više da
te gledam i ne prilazi meni i djeci“. Objasnio je da na to nije reagovao, te
da je nakon toga poslije izvjesnog vremena otišao do jahte gdje je oštećena
povremeno radila, a kako bi istu zamolio da ga preveze kući, jer mu je noga
otekla i počela da ga boli. Dodao je da je na njegovu molbu da ga preveze kući
oštećena mu odgovorila riječima „ ne interesuješ me ni ti ni tvoja noga, idi
sa onima sa kojima si do sada bio, te da mu je tom prilikom kazala da će ga
prijaviti policiji za uznemiravanje ako se popne na jahtu. Istakao je da se
popeo na jahtu, te skinuo svoju gumenu papuču sa desne noge kako bi oštećenoj
pokazao povredu i pri tom je moleći da mu pomogne, ali pošto je oštećena
nastavila da ga vrijedja to ga je iznerviralo pa je desnom nogom krenuo da je
udari ali da se ne sjeća da li je udario. Dalje je naveo da je tada izmedju
njih stala K. M., ali da je on tom prilikom nekoliko puta rukama udario A.,
nakon čega se A. sa kćerkom M. i M.K. zaključala u unutrašnjost jahte.
Objasnio je da ako oštećena ima povrede na svojoj glavi onda je moguće da je i
udario nogom kritičnom prilikom, te da nije bio u pripitom stanju a da je
djelo izvršio jer je bez svoje krivice bio izazvan grubim i nepristojnim
ponašanjem oštečene. Takodje je naveo da  se u medjuvremenu izmirio sa
oštećenom te da sada nemaju nikakvih problema u braku i da mu je iskreno i
veoma žao zbog izvršenog djela, te je izrazio kajanje i ukazao da je nakon
djela učinio sve kako bi riješio nesporazume i probleme sa svojom suprugom, te
da sada žive zajedno u dobrim odnosima, te da radi 2 posla i izdržava
porodicu, a da bi u slučaju zatvorske kazne sigurno izgubio posao koji je u
privatnoj firmi i da bi se posledice odrazile na porodicu.  
U dokaznom postupku saslušana je u svojstvu svjedoka  oštećena M. A. i svjedok
M. K.,izvršen uvid u izvještaj ljekara Hitne pomoći H.Novi na ime oštećene,
zapisnik o alkotestiranju UP PJ H.Novi od 12.07.2011 godine na ime
okrivljenog,te uz saglasnost stranaka pročitan pismeni nalaz i mišljenje
vještaka sudske medicine dr.Č.D. i pročitan je izvod iz KE ovog suda za
okrivljenog.  
Oštećena u svojstvu svjedoka M.A.  je u bitnom izjavila da se kritičnog dana
prije dogadjaja posvadjala sa okrivljenim koga je zatekla na plaži za
otvorenim šankom, te da mu je tom prilikom uputila mnogo pogrdnih riječi , jer
je od djece čula da je predhodno imao neki incident sa nekim ruskim
državljaninom. Dalje je navela da je nakon toga oko 16 časova bila sa kćerkom
M. i kumom M. K. na jednoj jahti koju su čistili, te da je tada došao ispred
jahte okrivljeni, koji je tražio da ga ona poveze kolima govoreći joj da je
slomio nogu, a da mu je ona odgovorila da je ostavi na miru i da ne želi sa
njim ništa da ima. Istakla je da je nakon toga okrivljeni došao na jahtu, te
je odmah udario nogom u predjelu desne strane glave, iza desnog uha, te da je
tada izmedju njih stala M.K., a da je okrivljeni nastavio da je udara
zatvorenim šakama u predjelu glave i to više puta, nakon čega su oni uspjeli
da udju u unutrašnjost jahte i zatvore vrata. Na glavnom pretresu je objasnila
da okrivljenog ne smatra krivim zbog izvršenog djela, te da smatra da je ona
lično doprinijela nastanku i toku odvijanja kritičnog dogadjaja jer je
predhodno svojim ponašanjem isprovocirala okrivljenog, te na njegovu molbu da
ga preveze do kuće grubo odreagovala, odbila ga i pri tom mu uputila psovke.
Dodao je da se u medjuvremenu izmirila sa okrivljenim, da zajedno žive u braku
sa djecom, da se okrivljeni promijenio na pozitivno, ne druži se sa
problematičnim društom, radi dva posla i u velikoj mjeri doprinosi izdržavanju
porodice, pa je ukazala sudu da bi se osudom okrivljenog na zatvorsku kaznu
posledice odrazile na nju i na djecu, jer okrivljeni u velikoj mjeri doprinosi
izdržavanju porodice radeći dva posla, a osim toga sada su dobrim porodičnim
odnosima. Konačno je istakla da se ne pridružuje krivičnom gonjenju i ne
postavlja imovinsko pravni zahtjev.  
Svjedok M. K. je u bitnom izjavila da je kritičnog dana zajedno sa M. A.
čistila jednu jahtu na Škveru kada se pojavio okrivljeni i tom prilikom nešto
tražio od oštećene, te da je okrivljeni u jednom momentu oštećenu udario nogom
u predjelu glave, a da je ona odmah stala izmedju njih dvoje, ali je
okrivljeni nastavio preko nje da udara oštećenu zatvorenom šakom u predjelu
glave. Istakla je da su nakon toga uspjele da udju u unutrašnjost jahte i da
se zaključaju.  
Sud je prihvatio iskaze oštećene u svojstvu svjedoka M. A. i svjedoka M.K.
jer su medjusobno saglasni, uvjerljivi, logični i potvrdjeni medicinskom
dokumentacijom o povredama kod oštećene, nalazom vještaka sudske medicine, kao
i izjavom okrivljenog.  
Iz izvještaja ljekara hitne pomoći doma zdravlja H.Novi od 12.07.2011 godine
proizilazi da je oštećena M. A. 12.07.2011 godine pregledana u navedenoj
ustanovi i da su tom prilikom kod iste konstatovane povrede u vidu nagnječenja
glave u predjelu iza desne ušne školjke promjera 5x2 cm, te krvnog podliva u
desnom tjemenom predjelu, krvnog podliva u lijevom tjemenom predjelu i krvnog
podliva u čeonom predjelu sa desne strane.  
Sud je prihvatio navedeni pismeni dokaz kao vjerodostojan jer je sačinjen od
strane nadležne zdrastvene ustanove, a na isti stranke nisu imale primjedbi.  
Iz pismenog nalaza i mišljenja vještaka za sudsku medicinu Čukić Dragane od
27.07.2011 godine proizilazi da je M. A. u predmetnom dogadjaju zadobila
povrede u vidu nagnječenja glave u predjelu iza desne ušne školjke promjera
5x2 cm, te krvnog podliva u desnom tjemenom predjelu, krvnog podliva u lijevom
tjemenom predjelu i krvnog podliva u čeonom predjelu sa desne strane, a koje
povrede i pojedinačno izbirno predstavljaju laku tjelesnu povredu. Dalje
proizilazi da je povreda u vidu nagnječenja glave u predjelu iza desne ušne
školjke nastala najvjerovatnije djelovanjem stopala obuvenog u gumene
zatvorene papuče i to ivicom papuče, lijevom nogom u položaju licem u lice, a
da su ostale povrede nastale djelovanjem pesnice. Tupa mehanička sila je
djelovala ukupno 4 puta, stopalo jednom i pesnica tri puta.  
Sud je prihvatio navedeni pismeni nalaz i mišljenje vještaka sudske medicine,
jer je argumentovan i detaljan dat od strane stručnog lica, zasnovan na
medicinskoj dokumentaciji, kao materijalnom dokazu u spisu,  a na isti stranke
nisu imale primjedbi.  
Uvidom u izvod iz kaznene evidencije za okrivljenog utvrdjuje se da okrivljeni
ranije osudjivan i to presudom Višeg suda u Podgorici Kž.br.192/93 od
05.05.1993 goidne, zbog krivičnog djela iz čl.48. KZ RCG na dva mjeseca
zatvora uslovno na jednu godinu, presudom Višeg suda u Podgorici K.130/02 od
27.03.2003 godine zbog krivičnih djela iz čl.245.st.1. KZ SRJ na kaznu zatvora
od jedne godine i dva mjeseca, presudom Višeg suda u Podgorici K.250/05 od
18.12.2006 godine zbog krivičnog djela iz čl.300.st.1.KZ RCG na kaznu zatvora
od 2 godine i 2 mjeseca, presudom Višeg suda u Podgorici K.184/07 od
03.09.2008 godine zbog krivičnog djela  iz čl.300 st.1. KZ CG na 2 godine i 6
mjeseci zatvora, i presudom Osnovnog suda u Herceg Novom, K.55/10 od
03.09.2010 godine zbog krivičnog djela iz čl.220.st.1. KZ na kaznu zatvora od
3 mjeseca i 15 dana.  
Sud je prihvatio odbranu okrivljenog u dijelu gdje je opisao način i okolnosti
pod kojima je izvršio djelo, kao uvjerljivu i logičnu,  jer je potvrdjena
izvedenim dokazima – iskazima oštećene, svjedoka i nalazom vještaka sudske
medicine. Sud,međutim nije prihvatio tvrdnju okrivljenog da nije krvi zbog
izvršenog djela jer je bio isprovociran od stane oštećene.Naime, iako je sud
utvrdio da je oštećena doprinijela izvršenju djela svojim ponašanjem-
vrijeđanjem okrivljenog, ta okolnost ne opravdava radnje okrivljenog, već se
ista cijeni kao olakšavajuću okolnost pri odluci u ovrsti i visini kazne.  
Ocjenom odbrane okrivljenog i svih izvedenih dokaza utvrdjeno je da je
okrivljeni izvršio djelo za koje se tereti. Naime na osnovu odbrane
okrivljenog, te izjave oštećene i svjedoka , te uvidom u ljekarsku potvrdu na
ime oštećene i na osnovu nalaza vještaka sudske medicine, utvrđeno je da je
okrivljeni dana 12.07.2011 godine oko 16,30 časova u Herceg Novom na Škveru,
primjenom grubog nasilja narušio tjelesni integritet svoje supruge oštećene M.
A. na način što je nogom na kojoj je imao gumenu papuču udario oštećenu u
predjelu desne strane vrata i uva, a zatim je nastavio udarati pesnicama po
glavi i tom prilikom joj nanio opisane lake tjelesne povrede.  
Činjenično stanje je u pogledu svih bitnih elemenata odnosnog krivičnog djela
dovoljno utvrđeno i iz tako utvrđenog činjeničnog stanja proizilazi da su u
ponašanju okrivljenog ostvarena sva obilježja krivičnog djela nasilje u
porodici ili u porodičnoj zajednici iz čl.220.stav 1.KZ CG, jer je primjenom
grubog nasilja ugrozio tjelesni  integritet člana svoje porodice.  
Sud nije prihvatio pravnu kvalifikaciju djela navedenu u optužnom predlogu-da
je okrivljeni izvršio krivično djelo nasilje u porodici iz čl.220.stav 2, u
vezi stava 1 KZ,jer u postupku nije dokazano da je okrivljeni pri izvršenju
djela koristio sredstvo podobno da se tijelo teško povrijedi ili zdravlje
teško naruši.Naime, okrivljeni je oštećenu udario nogom obuvenom u gumenu
zatvorenu papuču, a takva papuča prema sudskoj praksi ne predstavlja sredstvo
podobno da se tijelo teško povrijedi ili zdravlje teško naruši. Ruka, noga ili
drugi djelovi ljudskog tijela se ne smatraju opisanim podobnim sredstvom, dok
se u tom smislu takvim sredstvom smatra noga ubuvena u cipelu ili drvenu
klompu, ali u konkretnom slučaju noga ubuvena u gumenu papuču ne predstavlja
takvo sredstvo.  
U odnosu na oblik vinosti, sud je utvrdio da je okrivljeni ovo krivično djelo
počinio sa umišljajem, jer je bio je svjestan da svojim ponašanjem, naprijed
opisanim, vrši grubog nasilje nad članom svoje porodice, odnosno bio je
svjestan svog djela i htio je njegovo izvršenje.
Odlučujući o vrsti i visini krivične sankcije koju okrivljenom treba izreći za
počinjeno krivično djelo,sud je cijenio sve okolnosti iz čl.42 KZ CG,pa mu je
od olakšavajućih okolnosti cijenio to što se radi o  porodičnom čovjeku,ocu
troje djece, koje je u obavezi da izdržava, njegovo držanje nakon izvršenog
djela koje se ogleda u tome što je izrazio žaljenje i kajanje zbog izvršenog
djela, te da se izmirio sa oštećenom, te uspostavio sa istom dobre porodične
odnose, te stav oštećene koja se nije pridružila krivičnom gonjenju, kao i
opisani doprinos oštećene koji se ogleda u tome da je svojim ponašanjem-
vrijedjanjem izazvala okrivljenog. Od otežavajućih okolnosti sud je cijenio
raniju osuđivanost okrivljenog.  
Cijeneći navedene okolnosti, sud je uvjerenja da se opšta svrha krivičnih
sankcija predvidjena čl.4.KZ CG može ostvariti i navedenom novčanu kaznom koja
je adekvatna težini počinjenog krivičnog djela i stepenu krivične odgovornosti
okrivljenog, i njegovom imovnom stanju (zaposlen, te obavlja dva posla) pri
čemu je sud imao u vidu da okrivljeni značajno doprinosi izdržavanju porodice
i da je sa oštećenom uspostavio normalne porodične odnose, te bi strožija
kazna prema okrivljenom negativno uticala i na njegovu porodicu. Sud je na
osnovu čl.39.stav 6 KZ odredio da će u slučaju da okrivljeni ne plati novčanu
kaznu u određenom roku,istu zamijeniti kaznom zatvora tako što će za svakih 25
eura novčane kazne odrediti jedan dan zatvora.  
Odluka o troškovima krivičnog postupka zasniva se na odredbi
čl.229.st.4.ZKP-a,pa je okrivljeni oslobođen dužnosti plaćanja troškova
krivičnog postupka,obzirom da zbog imovnog stanja nebi bio u stanju da iste
plati, a da pri tom ne ugrozi svoju i egzistenciju svoje porodice.  
OSNOVNI SUD U HERCEG NOVOM
Dana 07.09.2011 godine.  
Zapisničar                                            Sudija
Lidija Šušić                                  Branislav Leković  
Pravna pouka:
Protiv ove presude dozvoljena je žalba
u roku od 8 dana od dana prijema,
Višem sudu u Podgorici, a preko ovog
suda.  
DNA:
-ODT H.Novi
-Okrivljenom
-u spise  