

             Posl.br.K.555/10/10 
U IME NARODA ! 
OSNOVNI SUD U KOTORU, kao nadležni prvostepeni krivični sud u Vijeću
sastavljenom od Predsjednika vijeća - sudije Vesne Pean i članova vijeća -
sudija Ljubenka Borovića   i Mršulja Nikole, uz učešće zapisničara Branke
Spalević, u krivičnom predmetu protiv okr. M.N. iz U. , kojeg brani
adv.D.M. iz P. , zbog krivičnog djela teško djelo protiv opšte sigurnosti
iz  čl. 338. st. 4. u vezi krivičnog djela izazivanja opšte opasnosti iz čl.
327. st. 4. u vezi st. 1. Krivičnog zakonika, koji se vodi po optužnici ODT-a
Kotor, Kt.br.487/10 od 26.11.2o1o.godine, nakon održanog glavnog i javnog
pretresa dana 28.04.2011.g., u prisustvu okrivljenog, njegovog branioca,
zastupnika tužbe Pajković Žarka, zamjenika ODT-a iz Kotora i ošt.D.N., donio
je i javno objavio dana 29.04.2011.godine, sljedeću  
P R E S U D U 
Okr.   M.N. od oca S. i majke A. rođ. M., rodjenog ..... godine u U.,
stalno nastanjenog u U.,......, državljanina CG, vozača, sa završenom SSS,
oženjenog, oca jednog djeteta, vojni rok služio 1982. godine u Beogradu,  vodi
se u VE Bar, lošeg imovnog stanja, osudjivanog presudom Osnovnog suda u Kotoru
K. 187/06 od 23. 10. 2007. godine zbog krivičnog djela teškog djela protiv
bezbjednosti javnog saobraćaja iz čl. 348. st. 3. KZ uslovnom osudom, protiv
kojeg se ne vodi postupak za drugo krivično djelo, proveo u pritvoru po
rješenju istražnog sudije Ki. 202/10 od 06. 08. 2010. godine do 13. 08. 2010.
godine,  
                                                                    **K r i v   j e**

Što je
Dana 06.08.2010 god. na magistralnom putu Herceg Novi–Kotor upravljajući
autobusom marke »Daf« reg. Ozn. KO .... vlasništvo AD »A. »K., opšte opasnom
radnjom izazvao opasnost za život ošt. D.J. iz H.N., na način što je započeo
vožnju na relaciji H.N. – B., a da se nije uvjerio da je autobus bezbjedan za
vožnju i druge učesnike u saobraćaju, već je nehatno propustio da provjeri
dali su vrata prostora za alat sa desne bočne strane vozila propisno
zatvorena, uslijed čega je došlo do otvaranja ovih vrata tokom vožnje na
području R., te je takođe propustio da nakon otvaranja istih pogledom u desni
retrovizor uoči da su ista otvorena i da ugrožavaju vozila, lica i objekte
koji se nađu na manjoj udaljenosti od 1,2 metara koliko je dužina vrata u
otvorenom položaju, a propustio je i da uoči zvučna upozorenja drugih učesnika
u saobraćaju - vozača koji su se kretali iza njega i na to mu ukazivali u
dužini puta od oko 300 metara, uslijed čega su, na kritičnom mjestu kod
izvorišta Sopot, oko 17,35 časova, prilikom prolaska pored ošt. D., koja se
kretala pored desne ivice kolovoza na udaljenosti od 0,42 m od desne ivice
gledano iz smjera kretanja okrivljenog, istu ova vrata udarila u predjelu
grudi i oborila na kolovoz kojom prilikom je zadobila teške tjelesne povrede
u vidu rascjepa zida aorte i pritiska izlivene krvi na srce, od kojih je
preminula iste večeri u bolnici Risan,
- čime je učinio krivično djelo teško djelo protiv opšte sigurnosti   iz
čl. 338. st. 4. u vezi krivičnog djela izazivanja opšte opasnosti iz čl. 327.
st. 4. u vezi st. 1. Krivičnog zakonika,    
Pa sud okr.M.N., na osnovu napred navedene krivično pravne odredbe te čl.
2, 4, 5, 16, 32, 33, 36, 42 , i 51.   KZ, te čl. 364. ZKP CG
      O S U DJ U J E
NA KAZNU ZATVORA U TRAJANJU OD 2 (DVIJE) GODINE, u koju se ima uračunati
vrijeme koje je proveo u pritvoru u Istražnom zatvoru u Podgorici u periodu od
06.08.2010 godine do 13.08.2010 godine, pa će ostatak kazne izdržati po
pravosnažnosti presude.
Dužan je okrivljeni, na ime troškova krivičnog postupka platiti iznos od
1.303,00 eura, kao i na ime  sudskog paušala iznos od 80,00 eura, a sve u roku
o d 90 dana od dana pravosnažnosti presude, pod prijetnjom prinudnog
izvršenja, a dokaz o uplati dostaviti ovom sudu s pozivom na broj. K.
555/10/10.
Ošt. D. N. se sa imovinsko pravnim zahtjevom upućuje na parnicu.  
                                                        **O b r a z l o ž e nj e**

ODT iz Kotora podnio je ovom sudu optužnicu Kt.br.487/10 od 26.11.2010.g.,
protiv M. N. stavljajući mu na teret krivično djelo teško djelo protiv opšte
sigurnosti iz čl. 338.st.4. u vezi krivičnog djela izazivanja opšte opasnosti
iz člana 327. st. 4. u vezi st. 1. Krivičnog zakonika.  
Zastupnik tužbe je do završetka glavnog pretresa ostao kod podignute optužnice
i smatrao dokazanim da je okriv. izvršio krivično djelo koje mu se stavlja na
teret što proizilazi iz svih provedenih dokaza, pa je predložio sudu da
okrivljenog oglasi krivim i kazni po zakonu.  
U svojoj odbrani okrivljeni M.  je izjavio da je profesionalni vozač već
25.g., a za A. vozi više od 20.g. Kritične prilike je vozio na relaciji
H.N.-B., s tim što je u B.P. trebalo da mu se priključi kolega R.N., koji nije
iz H.N. krenuo zbog smrtnog slučaja u porodici. Sjeo je u autobus negdje oko
15 časova,  iz garaže u H.N., i dovezao se do autobuske stanice, gdje je
primio putnike, ubacio njihove prtljage u bunkere, te iste uredno zatvorio.
Bunker za alat nije otvarao, nije bilo ni potrebe, a nije mu bilo poznato ko
ga je zadnji put zatvorio. Kada je krenuo bunkeri za prtljag i predmetni
bunker za alat su bili uredno zatvoreni, a to je vidio jer je obišao autobus
prije kretanja. Objasnio je da se svi bunkeri otvaraju i zatvaraju mehanizmom
na feder, a ne ključem i nezaključavaju se. Išao je normalno sve dok ga nešto
dalje od S. u pravcu R., nije zaustavio jedan čovjek, koji se prethodno kretao
u koloni iza njega, i koji mu je dao znak da stane, odnosno rukom mu je
pokazao da se zaustavi. Ovaj čovjek mu je potom rekao da je ubio djevojku, i
on se šokirao, a zatim ga je odveo na lice mjesta, gdje je ona ležala.
Objasnio je da je gledao u retrovizor, kada je god to bilo potrebno, i vidio
je dvije djevojke kako šetaju iz pravca R. prema S.u na nekih 10-ak m ispred
autobusa i šetale su po ivici puta, a u trenutku kada su vidjele da nailazi
autobus sklonile su se na zemljano proširenje pored puta. Dok je prolazio
pored njih nije ništa ni čuo, ni vidio, ni osjetio, niti je osjetio da su
otpala predmetna vrata. U autobusu je radi putnika svirala muzika sa radija, a
bila je upaljena i klima koja proizvodi zvuk, te je dodao da je njegova
obaveza bila da se stvara o ispravnosti i zatvorenosti bunkera na autobusu,
što je on i učinio pri kretanju iz H.N. kada je obišao autobus. Autobus kojim
je upravljao kritične prilike nije bio loš jer se po pravilu bolja vozila
koriste za duže relacije a starije za prigradske i gradske vožnje.  
U završnoj rijeći branilac okrivljenog  je izjavio da nasuprot stanovištu
zastupnika javne tužbe smatra  da nijednim provedenim dokazom apsolutno nije
dokazano da je njegov  branjenik izvršio djelo koje mu se stavlja na teret u
vrijeme, način i mjesto opisanim u dispozitivu optužnog akta. Sve radnje koje
su bile u opisu njegovog posla je savjesno i brižljivo preduzeo, tako je na
polaznoj stanici nakon što je primio putnike i prtljag pregledao tzv. škafove
i oni su u tom trenutku bili svi zatvoreni. Posebno je obratio pažnju na kase
koje su otvarane radi prijema prtljaga. Kritičnog dana niti on, niti bilo ko
drugi nije otvarao spremište alata jer za to apsolutno nije bilo ni potrebe.
Nesporno je utvrđeno da je do otvaranja poklopca na spremištu alata autobusa
došlo u vožnji, a što potvrdjuje činjenicu da njegov branjenik to nije mogao
predvidjeti. Na osnovu nalaza i mšljenja vještaka saobraćajne struke nema
uzročne posledičnog odnosa odnosno njegov branjenik nije uzrokovao predmetnu
nezgodu kako radnjama činjenja, tako ni radnjama propuštanja odnosno
nečinjenja, jer nije mogao pretpostaviti da će doći do otvaranja spremišta za
alat, a isto nije blagovremeno uočio, jer nije mogao uočiti. S obzirom na sve
naprijed navedeno predložio je  da sud M.N. oslobodi  krivične odgovornosti za
izvršenje krivičnog djela koje mu se stavlja optužnicom na teret i izrazio je
u svoje lično ime i u ime M.N. žaljenje porodici pok. J. zbog  tragedije koja
je pogodila  kako njihovu tako i porodicu okrivljenog.  
U dokaznom postupku koi je proveden radi rasvetljavanja činjeničnog stanja
neposredno su saslušani predstavnik oštećene porodice D.N., te svjedoci  B.G.,
C.R. i P.S., vještaci M. N. i P.Č., a na saglasan predlog stranaka pročitsan
je iskaz svjedoka mal.S.G. dat na zapisnik pred Istražnim sudijom ovog suda od
11.08.2010.g. i pročitani su pismeni dokazi: Službena zabilješka UP PI Kotor
od 06. 08. 2010. godine sa tahografom i potvrda o tehničkoj ispravnosti vozila
KO AG 292, Zapisnik o uviđaju  saobraćajne nezgode UP PI Kotor broj 281 od 06.
08. 2010. godine,Zapisnik o uvidjaju Osnovnog suda u Kotoru Kri. 328/10 od 06.
08. 2010. godine, sa skicom lica mjesta i fotoelaboratom UP PI Kotor broj
175/10, Nalaz i mišljenje sudskog vještaka mašinske struke N.M. od 09. 08.
2010. godine, Fotoelaborat UP PI Kotor broj 175-10/1 od 07. 08. 2010. godine,
Izvještaj o alkoholisanosti KC CG broj 1184 i 1185 od 13. 08. 2010. godine,
Nalaz i mišljenje sudskog vještaka saobraćajane struke Č.P. od 01. 10. 2010.
godine, Obdukcioni zapisnik KC CG  broj S 127/10 od 07. 08. 2010. godine, vrši
se uvid u spise Osnovnog suda u Kotoru K. broj 187/06. U dopunu dokaznog
postupka branilac okrivljenog je predlagao novo mašinsko vještačenje, zbog
primjedbi koje je imao na sačinjen nalaz i mišljenje vještaka M., jer je
smatrao da je vještak prekoraičio svoja ovlašćenja i zadatak, koji predlog sud
posebnim rješenjem nije prihvatio, smatrajući činjenično stanje dovoljno
rasvijetljenim.  
Predstavnik oštećene porodice, D.N., otac pok. J., je izjavio da  se
pridružuje krivičnom gonjenju okrivljenog i postavlja imovinsko pravni
zahtjev.  
Svjedokinja mal.S. G. je izjavila da je kritične prilike šetala sa J. i išle
su iz R. do S. pri čemu su stalno hodale po zemljanom proširenju pored puta,
gledano iz pravca R. prema S.. Ona je išla prva, a na nekoliko koraka iza, je
išla Jovanka, pa kada su došle na kritično mjesto primijetila je kako im u
susret ide autobus iz H.N. i  u djeliću sekunde je zapazila da je išao
povečanom brzinom i da su mu otvorena vrata prtljažnika sa njegove desne
strane. Objasnila je da su vrata bila otvrena pod uglom od 90 stepeni što
znači da se nijesu klatila već su stajala u tom položaju i prtljažnik je bio
potpuno otvoren. Nije mogla objasniti kako, smatrala je da je bio u pitanju
instinkt, ona je, vidjevši da se približavaju vrata, odreagovala tako što se
izmakla, sagnula ili čučnula i autobus je prošao pored nje ne povrijedivši je.
Nije ništa čula, ni osjetila, a kada je po prolasku autobusa pogledala gdje je
J., nije je vidjela, medjutim, već u sledećoj sekundi kada se okrenula oko
sebe  vidjela je da leži na zemljanom proširenju i od tada se više ničega ne
sjeća. Šokirala se i zna da je pritrčao neki čovjek koji je J. odveo u
bolnicu, a nju je drugi čovjek,  za koga je kasnije čula da je policijski
starješina, B., odveo do ulaza u bolnicu Risan. Nijesu bile na putu kada je
naišao autobus, već na zemljanom proširenju pored njega. Sam udarac u J. nije
vidjela, niti je čula bilo što, već je samo instinktivno reagovala, kada je
vidjela da nailazi autobus sa podignutim vratima.  
Svjedok B.G. je izjavio da se kritičnog dana oko 15,30 časova kretao putničkim
motornim vozilom na relaciji H.N. –R. i na dionici puta nešto  prije izvorišta
S. primijetio je da su na  autobusu koji se kretao ispred njega, u koloni,
otvorena sa desne bočne strane vrata prtljažnika i to pod pravim uglom i tako
su se  u istom položaju zadržala  i dalje dok se  autobus kretao, po njegovoj
procjeni 200 do 300 m. Kada je ovo primijetio neprestano je držao sirenu, da
bi opomenuo vozača, te je izvukao ruku kroz prozor svojih kola, pokazivao i
mahao, nadajući se da će pokreti privuči pažnju vozača autobusa. Isto to su
radili i vozači 5-6 vozila koji su bili iza njega u koloni. Približavajući se
kritičnom mjestu dok je autobus izlazio iz blage krivine, tačno u trenutku
kada je došlo do kontakta sa nastradalom djevojkom, on je primijetio nju i još
jednu djevojku koje su se kretale iz pravca R. prema S. i to  van kolovozne
trake po zemljanom proširenju. U trenutku kada su vrata otvorenog prtljažnika
udarila nastradalu djevojku od udarca su vrata otpala, a djevojka je odbačena
u vis, napravila je salto i pala na mjestu gdje je došlo do kontakta. Nije
vjerovao da se sve to dešava, izgledalo je kao na filmu i trajalo je veoma
kratko, a za to vrijeme on i ostali učesnici u saobraćaju su i dalje svirali,
a vozač autobusa je nakon udara nastavio vožnju u pravcu R., istom brzinom, da
bi nakon 300 m usporio, pa je on taj momenat iskoristio da ga pretekne, da bi
mu kroz prozor kola pokazao rukom da stane što je ovaj i učinio kada je to
vidio. Rekao je okrivljenom da je udario pješakinju, a on je bio iznenadjen i
rekao mu, "čuo sam neki udar", uhvatio se za glavu i sjeo u vozilo, a potom su
se vratili na mjesto gdje je ležala povrijedjena djevojka, a ona koja nije
povrijedjena je bila u šoku iznad nje. Kod povrijedjene djevojke je stajala
njemu nepoznata žena koja je opipavala puls jer je povrijedjena djevojka bila
u vidno teškom stanju, i ova žena im je sugerisala da je ne pomjeraju, jer je
evidentno da je došlo do povrede kičme. Nakon toga odmah je pozvao dežurnu
službu Kotora i saopštio im da pozovu bolnicu Risan i obavijeste ih o
dogadjaju. Nakon 5-6 minuta specijalno vozilo je stiglo na lice mjesta i
djevojka je odvezena u bolnicu Risan. Izjavio je da se po njegovoj procjeni
autobus kretao brzinom od 60 do 70 km/h, ali na to nije obračao pažnju jer
zbog brzine dešavanja nije imao vremena da obrati pažnju na brzinu. Na glavnom
pretresu je objasnio da je, kada je sustigao predmetni autobus i vidio da je
otvorena zadnja desna stranica, da je čak autobus kačio po šiblju, pa se
sjetio da prije R. postoje stubovi rasvjetle koje bi mogao zakačiti, zbog čega
je počeo vozaču davati zvučni signal sirenom, a mahao mu je rukom iz vozila i
to pokazujući u pravcu otvorene stranice na autobusu. Poznato mu je bilo da su
čak i vozači koji su bili iza njega svirali, takodje radi upozorenja, a on je
čak pokušao jednom da pretekne autobus, ali nije uspio jer se radilo o putu
gdje su uglavnom krivine i nepregledno je. Tada je vidio da nailaze dvije
djevojke od kojih jedna zakačena stranicom autobusa nakon čega je ta stranica
i otpala, a vozač je i dalje nastavio kretanje, a takodje i on za njim ne bi
li ga sustigao i zaustavio. Nije mogao vidjeti da li vozač autobusa eventualno
gleda na retrovizore i posmatra situaciju iza, a za vrijeme dok je išao iza
autobusa poklopac se nije njihao, nije bio siguran da li je bio otvoren pod
uglom od 90 stepeni, ili nešto niže, moguče 75 stepeni.  
Svjedok C.R. je izjavio da je tokom prošlog ljeta bio predstavnik „A.“ u H.N.
i bio je na stanici kritične prilike kada je okrivljeni došao autobusom, a
potom i otišao. Prije odlaska su razgovarali o putu i putnicima, a njegova
obaveza je bila da uzme izkaz sa stanice i da ga preda vozaču prije odlaska,
što je i učinio. Sjećao se da je okrivljeni bio sam u autobusu, kao vozač i
kondukter, primao je putnike i prtljag, i uredno je zatvorio kase u koje je
smještao prtljag. Kako se radilo o ljetnoj sezoni i velikoj gužvi, on je
uobičajeno i te prilike izašao na magistralu kako bi zaustavio saobračaj i
omogučio da autobus izadje sa stanice, jer je to morao rikvercom, i potom
nastaviti put, tako da kritične prilike nije vidio ništa neobično na autobusu.
Smatrao je da nije postojala mogučnost da već na stanici ostanu otvorena vrata
od bilo koje kase, jer bi se to odmah uočilo, i sa tim otvorenim vratima ne bi
mogao izaći sa stanice.  
Svjedok P.S. je izjavio da je kolega sa okrivljenim i da rade u istoj firmi.
Kritične prilike je zajedno sa okrivljenim i C. koji im je tada bio dispečer,
bio na autobuskoj stanici već od 16,15 h, sječao se da je autobus trebao otiči
u 17,00 časova, a prethodno je vidio  da je okrivljeni primao  putnike u
autobus, da je otvarao bunkere za prtljag, medjutim, nije vidio da je otvarao
kritični bunker u kojem se uglavnom nalazio alat. Inače, autobus okrivljenog i
autobus sa kojim je i on išao u 17,00 časova sa stanice su bili jedan pored
drugog, te prolazeći izmedju autobusa „A“ i „N“, u koji je on potom ušao, i
koji se nalazio sa desne strane A. autobusa, vidio je da su vrata predmetnog
bunkera u liniji, odnosno nije vidio da bi eventualno bila odškrinuta, već su
svi bunkeri po njemu bili podjednako zatvoreni. Objasnio je da je on vozač
28.g., da prilikom stajanja na stanice, primanja putnika i prtljaga
provjeravaju bunkere koji su korišćeni, odnosno u koje je prtljag prethodno
stavljan, dok ostale ne bi provjeravali. Nije vidio da je okrivljeni na
stanici uopšte otvarao spremište gdje se nalazi alat, te da ako bi bravica na
bunkeru bila neispravna vrata bi morala biti makar odškrinuta, a to bi se
trebalo vidjeti i na stanici. Okrivljenog poznaje unazad 4.g., od kada je u
firmi A., i zna ga kao savjesnog vozača koji pazi na putnike. Dalje je naveo
da je bilo slučajeva da se njemu otvore vrata bunkera od prtljaga što je
primijetio preko retrovizora, a bilo je slučajeva da se to dešavalo kada bi
prtljag obično ispao. Nije se mogao izjasniti da li bi na retrovizoru mogao i
kako primijetiti otvorena vrata bunkera, gdje se nalazi spremište za alat,
koji je poslednji u redu bunkera, odnosno na kraju autobusa, a sve to zavisi
od modela samog autobusa, jer ukoliko se otvore skroz vrata i nalaze se u
horizontalnom položaju, onda se vidi samo crta.  
Iz nalaza i mišljenja vještaka saobraćajne struke je utvrdjeno da je do
kontakta otvorenog poklopca spremišta za alat na autobusu i pješaka, došlo van
operativne površine kolovoza i to na udaljenosti od desne operativne površine
kolovoza 0,72 m, da je neposredno prije zahvatanja pješaka poklopcem spremišta
za alat, brizina kretanja autobusa iznosila od 60 do 70 km/h. Do nezgode je
došlo usled toga što je na autobusu u toku vožnje došlo do otvaranja poklopca
spremišta alata i opreme, usljed čega se poklopac našao znatno van
dozvoljenih gabarita autobusa i čak van gabarita operativne površine kolovoza
sa desne strane, usljed čega je došlo do zahvatanja pješaka od strane tako
otvorenog poklopca, pri čemu se pješak nalazio van operativne površine
kolovoza za oko 0,72 m. Posebno je objasnio da iz kataloških podataka  za
predmetni autobus se ne vidi da je postojala signalizacija na komandnoj tabli
vozača, a u slučaju otvaranja poklopca spremišta za alat ili prtljažnika, tako
da na ovaj način vozač nije mogao registrovati otvaranje poklopca, da je
postojala mogućnost da to može da uoči preko desnog vozačkog ogledala,
medjutim da treba imati u vidu da kada se poklopac nakon otvaranja našao u
horizontalnom položaju, njegova vidna površina za vozača je bila vrlo mala i
teška za uočavanje. Podignuti poklopac u desnom ogledalu vozaču je izgledao
kao jedna šira linija i da bi je uočio u tom položaju, bilo je neophodno da
vozač duže vremena fiksira pogledom desno vozačko ogledalo, što u toku vožnje
nije moguće, pa je uočavanje otvorenog poklopca preko vozačkog ogledala bilo
vrlo otežano. takodje je objasnio da je poklopac malom površinom (ivicom)
zahvatio pješaka i to nije moglo proizvesti značajniji zvuk koji bi
nedvosmisleno ukazau vozaču da je zahvatio neku prepreku, taj kontakt se nije
mogao registrovati ni preko inercijalnih sila, obzirom na razliku u masama
autobusa i pješaka.  
Na glavnom pretresu vještak  saobraćajne struke je objasnio da što se tiče
mogućnosti opažanja i uočavanja otvorenog poklopca na bunkeru od strane
vozača,  ne može se poistovjetiti pojava kada je autobus u stanju mirovanja, a
sasvim je drugačija mogućnosti registrovanja promjena u zoni desne strane
autobusa,  kada se autobus kreće, jer vozač ima osnovnu dužnost da svoje
vozilo  vodi pravilno po kolovozu, a posmatranje preko vozačkih ogledala vrši
samo povremeno. U slučaju da uoči neku veću nepravilnost preko vozačkih
ogledala onda vrši intervenciju, a u konkretnom slučaju, na taj način nije
mogao da uoči u toku vožnje, pogotovo pri većoj brzini kretanja i krećući se
trasom koja je vijugava, što znači da je angažovanje čula vida od strane
vozača bilo uglavnom usmjereno u vodjenje vozila  pravilnom putanjom po
kolovozu, a ne zagledanje u eventualne sitnice, iako u konkretnom slučaju se
to ne može podrazumijevati ali se govori sa aspekta da vozač nije mogao znati
unaprijed šta će da se dogodi. Ako su drugi vozači primijetivši da je na
bunkeru spremišta otvoren poklopac davali znake upozorenja vozaču zvučnim
znacima i mahanjem rukama, onda je vozač, kada to uoči, morao da shvati da se
radi o nekoj opasnosti i da preduzme zaustavljanje svog vozila na pogodnom
mjestu. Vještak je objasnio da on nije konstatovao  da vozač autobusa  uopšte
nije mogao da uoči da se poklopac prtljažnika otvorio, već je utvrdio da je u
uslovima vožnje i puta po kome se vozač u tom trenutku kretao, to bilo
otežano. Uporno davanje znakova upozorenja od strane drugih vozača treba da
znači za vozača kome su oni dati da nešto sa njegovim vozilom nije u redu ili
se radi o nekom drugom problemu u saobraćaju, pa bi u tom slučaju vozač trebao
da reaguje na način da traži mjesto za zaustavljanje vozila na bezbjedan način
i da izvrši vizuelni pregled vozila. Dalje je naveo   da  je po uvidjajnim
spisima ograničenje brzine iznosilo 50 km/h,  a inače, što je brzina kretanja
manja,  to vozilo predje manju dužinu puta, što znači da je pri manjim
brzinama kretanja, vozaču olakšana mogućnost posmatranja preko  vozačkih
ogledala. Obzirom da je vozačko ogledalo na većoj visini od poklopca
prtljažnika, tačno je da kada se poklopac prtljažnika otvori, u ogledalu se
vidi  gornja površina jednim dijelom otvorenog poklopca, ali kako je on iste
boje kao i čitava bočna stranica autobusa, to vozač može da uoči tu razliku
ako duže vrijeme fiksira pogledom spoljna vozačka ogledala.  
Iz nalaza i mišljenja vještaka  mašinske struke i sačinjene fotodokumentacije
je utvrdjeno da je  izvršio detaljan pregled poklopca spremišta alata, jednog
amortizera i gumene zaptivne brtve poklopca, te je ustanovio da je sigurnosna
bravica na ručki poklopca van funkcije, a da na poklopcu nedostaje desni
amortizer, kao i da je lijeva brava za zabravljivanje pohabana usljed duge
upotrebe ( ne vrši svoju funkciju), nakon čega je dao mišljenje  da je do
otvaranja poklopca spremišta alata u vožnji došlo, jer nije izvršeno pravilno
zatvaranje poklopca.  Vještak je dalje objasnio da su se u spremištu za alat
nalazili kutija raznog alata, lanci i ostala oprema vozila, te nije postojao
kontakt alata sa poklopcem spremišta, zbog čega je isključio otvaranje
poklopca udarom alata i opreme u poklopac, te da bi se isti otvorio u vožnji,
da je desna brava poklopca spremišta vršila svoju funkciju, medjutim da se
nedostaci ogledaju u neispravnosti lijeve brave za zbravljivanje usljed
istrošenosti - pohabanosti, da nemanje desnog amortizera, kao i
nefunkcionalnost sigurnosne bravice na spoljnoj ručki za otvaranje poklopca,
imaju uticaja na sigurnost poklopca jer su zato i predvidjeni, ali zatvaranje
poklopca sa jednom bravom u funkciji, konkretno desnom, može osigurati
poklopac da ne dodje do otvaranja, dok se ne izvrši povlačenje spoljne ručke i
oslobodjanje mehanizma za zabravljivanje, jer ne postoje sile opterećenja koje
utiču da se poklopac otvori. Vještak je bio mišljenja da poklopac na spremištu
alata nije pravilno zatvoren, da lijeva brava za zabravljivanje nije bila u
funkciji, da se tokom vožnje poklopac klatio zavisno od položaja autobusa i
nagiba, usljed čega je došlo do naglog otvaranja poklopca podpomognutog
funkcijom lijevog amortizera. Takodje je vještak izvršio uvid u funkciju
spoljnih retrovizora i ustanovio je ispravnost i funkcionalnost istih, kao i
da je desni spoljni retrovizor podešen da vozač sa svog sjedišta ima potpuni
pregled čitave strane autobusa.  
Na glavnom pretresu vještak je objasnio da je od momenta kretanja autobusa sa
autobuske stanice poklopac sporne kase bio zatvoren, tako da se nije mogao
primijetiti samim gledanjem, ali tek prilikom kretanja i tokom vožnje, se
moglo utvrditi da kasa nije bila zabravljena odnosno da se poklopac klatio u
toku vožnje i prilikom kretanja odnosno savladjivanja odredjenih krivina
poklopac ima veći zamah klaćenja, te ga u odredjenom trenutku prihvata
amortizer i isti se otvara. Nesporno je utvrdio da alat prethodno niko nije
dirao i da nije došlo do udaranja alata u poklopac, jer nijesu primijećena
nikakva oštećenja sa unutrašnje strane poklopca.  
Uvidom u službenu zabilješku UP Kotor od 06.08.2010.g., sa tahografom i
potvrdu o tehničkoj ispravnosti vozila KO ...... je konstatovano da je
sastavljena povodom saobraćajne nezgode tj. obaranja pješaka u mjestu S..
Konstatovano je da je u saobraćajnoj nezgodi učestvovao autobus „A.“ reg.ozn.
KO ........., kojim je upravljao M.N., i D.J., koja je stradala tako što se
kretala pored magistrale i koju su udarila vrata bunkera od alata sa desne
strane autobusa. Iz potvrde je proizilazilo da je tehnički pregled autobusa
uradjen 18.02.2010.g., te da važi do 18.08.2010.g.  
Iz zapisnika o uvidjaju utvrdjeno je da je sastavljen dana 06.08.2010.g.,
povodom saobračajne nezgode na putu K.-R.. Konstatovan je izgled lica mjesta,
učesnici u nezgodi, tragovi pronadjeni na licu mjesta, kao i da je brzina
kretanja regulisana saobraćajnim znakom, do 50 km/h. Iz zapisnika o uvidjaju
Osnovnog suda u Kotoru sa skicom lica mjesta i fotoelaboratom utvrdjeno je da
je sastavljen dana 06.08.2010.g., povodom saobraćajne nezgode u R. kod
izvorišta S.. Konstatovan je opis lica mjesta sa materijalnim tragovima
pronadjenim na licu mjesta, ošećenja na vozilu, te je konstatovano da je
pješakinja D.J. u kritičnom stanju sa povredama opasnim po život prebačena u
bolnicu R.. Sud se uvjerio u izgled lica mjesta, zemljanog proširenja na kome
se kretala pješakinja, tragova koji su zatečeni na licu mjesta, kao i izgled
otkinutih vrata autobusa i brave na vratima.  
Uvidom u fotoelaborat UP PI Kotor od 07.08.2010.g., sud se uvjerio u izgled
autobusa ozn. KO ........, izgled spoljne strane poklopca prostora za smještaj
alata i opreme na autobusu, izgled oštećenja na poklopcu.Takodje sud se
uvjerio i u izgled ručke poklopca prostora za smještaj alata i opreme, i
izgled sigurnosne bravice na ručki za otvaranje poklopca, izgled retrovizora.  
Iz izvještaja o alkoholisanosti KBC od 09.08.2010g., konstatovano je da je
M.N. vadjena krv radi alkotestiranja dana 06.08.2010.g., u 19,20 časova i
19,50 časova, te da je analizom krvi izvršenom po metodi "Widmak"  nadjeno
0,00 promila alkohola u organizmu, kod koje koncentracije alkohola u krvi,
većina ljudi se nalazi u trijeznom stanju.  
Iz  obdukcionog zapisnika je konstatovano da je kod D.J. smrt bila nasilna i
nastupila je uslijed pritiska na srce izlivenom krvlju u srčanu kesu, iz
rascijepa aorte. Rascjep aorte, kao i druge spolja i unutra opisane povrede
nanešene su  tupim, teškim i zamahnutim mehaničkim orudjem, te u vrijeme
umiranja nije postojalo stanje alkoholisanosti.  
Uvidom u  spise predmeta Osnovnog suda u Kotoru K.187/06 utvrdjeno je da je
protiv M. N. vodjen i pravosnažno okončan postupak zbog krivičnog djela teško
djelo protiv bezbjednosti javnog saobraćaja iz čl.348.st.3. u vezi krivičnog
djela ugrožavanja javnog saobračaja iz čl.339.st.3. u vezi st.1. Krivičnog
zakonika, kojom presudom je oglašen krivim i izrečena mu je uslovna osuda.
Presuda je postala pravosnažna 13.03.2008.g.  
Cijeneći sve provedene dokaze pojedinačno i u uzajamnoj povezanosti, kao i u
odnosu na odbranu okrivljenog, sud je utvrdio činjenično stanje opisano u
izreci odluke. Krivično pravno ocjenjujući ovakvo utvrdjeno činjenično stanje
sud je našao da je okrivljeni M. N  učinio krivično djelo teško djelo protiv
opšte sigurnosti iz čl. 338. st. 4. u vezi krivičnog djela izazivanja opšte
opasnosti iz čl. 327. st. 4. u vezi st. 1. Krivičnog zakonika.  
Ovo zbog toga što je za ovo krivično djelo potrebno da neko opšte opasnom
radnjom iz nehata  izazove opasnost za život ili tijelo ljudi, kao i da je
usljed toga nastupila smrt nekog lica,  pa kako je očigledno okrivljeni  dana
06.08.2010 god. na magistralnom putu H. N.–K. upravljajući autobusom marke
»Daf« reg. Ozn. KO ...... vlasništvo AD »A. »K., opšte opasnom radnjom izazvao
opasnost za život ošt. D.J. iz H.N., na način što je započeo vožnju na
relaciji H.N. – B., a da se nije uvjerio da je autobus bezbjedan za vožnju i
druge učesnike u saobraćaju, već je nehatno propustio da provjeri dali su
vrata prostora za alat sa desne bočne strane vozila propisno zatvorena,
uslijed čega je došlo do otvaranja ovih vrata tokom vožnje na području R., te
je takođe propustio da nakon otvaranja istih pogledom u desni retrovizor uoči
da su ista otvorena i da ugrožavaju vozila, lica i objekte koji se nađu na
manjoj udaljenosti od 1,2 metara koliko je dužina vrata u otvorenom položaju,
a propustio je i da uoči zvučna upozorenja drugih učesnika u saobraćaju -
vozača koji su se kretali iza njega i na to mu ukazivali u dužini puta od oko
300 metara, uslijed čega su, na kritičnom mjestu kod izvorišta S., oko 17,35
časova, prilikom prolaska pored ošt. D., koja se kretala pored desne ivice
kolovoza na udaljenosti od 0,42 m od desne ivice gledano iz smjera kretanja
okrivljenog, istu ova vrata udarila u predjelu grudi i oborila na kolovoz
kojom prilikom je zadobila teške tjelesne povrede  u vidu rascjepa zida aorte
i pritiska izlivene krvi na srce, od kojih je preminula iste večeri u bolnici
R.,   pa je time ostvario sve bitne elemente bića navedenog krivičnog djela.  
Sud je utvrdio da je okrivljeni učinio krivično djelo koje mu se stavlja na
teret, što jasno proizilazi iz svih provedenih dokaza, pa i iz same odbrane
okrivljenog. Naime, okrivljeni je potvrdio da prije polaska sa stanice u H.N.,
bunker za alat  autobusa nije otvarao, jer za to nije bilo potrebe, a da je
prethodno, prije kretanja provjerio bunker za prtljag obzirom da je ubacivao
prtljagu putnika u iste, ali ih je uredno i zatvorio, te prije kretanja obišao
autobus da vidi da li su svi bunkeri uredno zatvoreni. Okrivljeni je takodje
potvrdio da tokom vožnje nije primjetio  da se bunker otvorio,  niti je što
čuo, te se zaustavio tek na znak nekog čovjeka koji mu je to pokazao rukom.
Svjedok B.G. je sudu potvrdio da se upravo on kretao svojim vozilom iza
predmetnog autobusa, u koloni, i nakon što je primjetio otvorena bočna desna
vrata, pod pravim uglom, za autobusom se kretao 200 - 300 m i stalno držao
sirenu da bi opomenuo vozača zbog toga, čak je izvukao ruku kroz prozor i
mahao nadajući se da će privući pažnju vozača, kao i da su to radili još neki
vozači iz vozila koja su bila u koloni iza njega. Ovaj svjedok je takodje
objasnio da i nakon što je došlo do kontakta otvorenih bočnih vrata i pješaka,
da je vozač nasatavio normalno sa vožnjom, da bi ga potom nakon nekih 300 m
uspio preteći i zaustaviti. Dakle ovaj svjedok je potvrdio da je odredjeni
vremenski period  autobus se kretao sa otvorenim  desnim poklopcem, da je
odmah pokušao vozaču skrenuti pažnju na to, a očigledno je da okrivljeni
apsolutno nije reagovao, do trenutka dok ga svjedok B. nije pretekao svojim
vozilom i na neki način primorao da se zaustavi. Iz iskaza svjedoka mal. S.G.
sud se uvjerio da se sa pok. J. kretala zemljanim proširenjem, te  je vidjela
momenat kada je nailazio autobus povećanom brzinom i otvorenim vratima
prtljažnika sa desne strane, koja su bila otvorena pod uglom od 90 stepeni,
ali je instiktivnim reagovanjem uspjela da izbjegne kontakt sa ovim vratima, a
nije vidjela kako je došlo do zahvatanja pok. J. ovim vratima. Iskaz ovog
svjedoka je u saglasnosti sa nalazom i mišljenjem vještaka saobraćajne struke,
koji je utvrdio da se autobus kretao od 60 - 70 km/h, da je otvoreni poklopac
bunkera zahvatao dužinu od 120 cm, što je znatno van dozvoljenih gabarita
autobusa i van gabarita operativne površine kolovoza usljed čega je došlo do
zahvatanja pješaka koji se  kretao zemljanim proširenjem, odnosno nalazio van
operativne površine kolovoza za oko 0,72 m. Iz nalaza i mišljenja vještaka
mašinske struke nesporno je proizilazilo da je na poklopcu bunkera bilo
nedostataka, odnosno da je sigurnosna bravica na ručki poklopca bila van
fukcije, da je na poklopcu nedostajao desni amortizer, da je lijeva brava za
zabravljivanje bunkera bila van funkcije, medjutim da u konkretnom slučaju
poklopac na spremištu alata nije bio pravilno zatvoren, pa se tokom vožnje
poklopac prvo klatio,  a usled tog klaćenja je došlo do naglog otvaranja
poklopca, jer ga je u odredjenom trenutku prihvatio lijevi amortizer koji je
bio u funkciji. Nalaze i mišljenje ovih vještaka sud je prihvatio jer su dati
u skladu sa pravilima nauke i struke, a na osnovu svega provedenog nesporno je
proizilazilo da je upravljanje autobusom od strane okrivljenog bilo u okviru
saobraćajnih propisa a u smislu da je autobus pravilno vodio sredinom desne
kolovozne trake, medjutim način upravljanja autobusom nije bio uzrok nastanka
kritičnog dogadjaja. Naime, nesporno je proizilazilo da se okrivljeni, prije
započinjanja vožnje autobusom nije uvjerio da poklopac na predmetnom bunkeru
nije zatvoren, tako da je za sud bila neprihvatljiva njegova odbrana da je
obišao autobus i konstatovao da su svi bunkeri propisno zatvoreni, jer to
očigledno nije bilo tačno, jer da je poklopac bio propisno zatvoren, bez
obzira na neispravnost lijeve brave, desna brava koja je bila u funkciji bi
onemogućila otvaranje, kako je proizilazilon iz mašinskog vještačenja, a
okrivljeni je potvrdio da predmetni poklopac na bunkeru alata prethodno nije
otvarao, što ukazuje na to da je iz tog razloga i nije provjeravao, a imao je
tu obavezu, obzirom da prije kretanja autobusa je njegova obaveza bila da
provjeri sve brave na poklopcima bunkera autobusa, bez obzira da li ih je
otvarao ili ne. U konkretnom slučaju očigledno je da zbog toga što poklopac
nije bio propisno zatvoren, došlo je do njegovog otvaranja u toku vožnje, što
okrivljeni nije primjetio a nesporno je da je bio upozoravan i zvučnim i
vizuelnim signalima od strane svjedoka B., medjutim očigledno je da okrivljeni
za taj vremenski period nije obraćao pažnju na  dešavanja  ni u saobraćaju, ni
na autobusu, jer bi posmatranjem preko vozačkih ogledala prvenstveno zapazio
signale drugih učesnika u saobraćaju, a što se tiče zvučnih signala okrivljeni
je u odbrani naveo da je u autobusu svirala muzika po želji putnika, koja je
očigledno ometala da ima punu pažnju prilikom  upravljanja autobusom. Dakle,
do okrivljenog, kao vozača je na strani taj propust što nije uočio znake
upozorenja, jer da je iste uočio, morao je da shvati da se radi o nekoj
opasnosti i da obrati posebnu pažnju na dešavanja, kako na vozilu kojim
upravlja, tako i na cjelokupnu saobraćajnu situaciju. Takodje je posmatranjem
preko vozačkih ogledala mogao da uoči da se poklopac predmetnog bunkera
otvorio, obzirom da je ipak to bilo vidljivo, iako otežano. Sve navedeno
ukazuje na to da je okrivljeni  opšte opasnom radnjom, u smislu ostavljanja
poklopca bunkera alata u nezatvorenom položaju i propuštanjem da u toku vožnje
konstatuje da je došlo do nepravilnosti u vidu otvaranja predmetnog poklopca,
učinio krivično djelo koje mu je stavljeno  na teret a na način opisan u
izreci odluke.  
Sud je našao da je okrivljeni djelovao nehatno odnosno da je bio svjestan da
navedenim radnjama odnosno propustom da pregleda i uvjeri se da je predmetni
poklopac pravilno zatvoren, može doći do otvaranja ovog poklopca tokom vožnje
i ugrožavanja života drugih lica, ali je olako držao da do ovoga neće doći ili
da će posljedicu moći spriječiti.  
Odlučujući o vrsti i visini kazne sud je imao u vidu da je za ovo krivično
djelo u zakoniku propisana kazna zatvora u trajanju od jedne do osam godina. U
konkretnom slučaju sud je okrivljenom izrekao kaznu zatvora u trajanju od
dvije godine, smatrajući da će se i ovom efektivnom kaznom zatvora ostvariti
svrha kažnjavanja, a to znači da će i ona dovoljno vaspitno uticati na
okrivljenog da u buduće ne čini ovakva i slična krivična djela, kao i na
buduće učinioce krivičnih djela.  
Kao olakšavajuće okolnosti na strani okrivljenog sud je cijenio da se
korektno ponašao na glavnom pretresu, da je porodičan čovjek i činjenicu da je
izrazio iskreno žaljenje i kajanje zbog nastalih teških posljedica. Kao
otežavajuću okolnost na strani okrivljenog sud je cijenio činjenicu da je
okrivljeni pred ovim sudom osudjivan presudom iz 2007.g., zbog krivičnog djela
teškog djela protiv bezbijednosti javnog saobraćaja iz čl. 348.st.3. u vezi
čl. 339.st.3. u vezi st. 1. KZ-a, a iz činjeničnog opisa se utvrdilo da je
predmetno djelo učinio upravljajući autobusom marke "Setra", te je kršenjem
odredbi Zakona o osnovama bezbijednosti saobraćaja na putevima ugrozio javni
saobraćaj i doveo u opasnost život oštećene - pješaka, koja je kritične
prilike zahvaćena autobusom kojim je upravljao okrivljeni i tom prilikom
zadobila tešku tjelesnu povredu.  
Imajući u vidu naprijed navedeno te primjenom čl. 2, 4, 5, 16, 32, 33, 36, 42
i 51 KZ, čl.338 st.4. u vezi sa čl.327. st.4. u vezi st.1 KZ, te čl.364. ZKP
CG, odlučeno je kao u izreci.  
U izrečenu kaznu zatvora okrivljenom je, shodno čl.51 KZ, uračunato vrijeme
koje je proveo u pritvoru u Istražnom zatvoru Podgorica, u periodu od
06.08.2010.g. do 13.08.2010.g., pa će ostatak kazne izdržati po pravosnažnosti
presude.  
Sud je obavezao okrivljenog na plaćanje troškova krivičnog postupka koji se
odnosi na troškove sudskih vještaka medicinske, mašinske i saobraćajne struke,
troškove JKP Kotor, kao i na plaćanje sudskog paušala, odmjernog  shodno
čl.199. i čl.202. ZKP CG, imajući u vidu imovinske prilike okrivljenog, te
složenost i trajanje postupka.  
Ošt. N.D., sud je sa imovinsko pravnim zahtjevom, shodno čl.212.ZKP-a, uputio
na parnicu.  
OSNOVNI SUD U KOTORU
Dana, 29.04.2011.godine 
Zapisničar,
PREDSJEDNIK VIJEĆA - SUDIJA,
Branka Spalević s.r.
Vesna Pean s.r. 
PRAVNA POUKA: Protiv ove presude ima se pravo žalbe u roku od 15 (petnaest)
dana od dana prijema iste, Višem sudu u Podgorici, a preko ovog suda. 