                                                                                                       **Posl.br.K. 223/11/11**

                                                     U IME NARODA 
Osnovni sud u Kotoru kao nadležni prvostepeni krivični sud, u vijeću
sastavljenom od Predsjednika vijeća-sudije dr Vesne Vučković i članova vijeća-
sudija porotnika Petra Mršulje i Vukašina Vujovića, uz učešće zapisničara
Slavice Matijević, u krivičnom predmetu protiv okr. R.V. iz Budve, koga
brani po službenosti dužnosti adv. D.I. iz K., zbog krivičnog djela prevare iz
čl. 244. st.3. u vezi st.1. Krivičnog zakonika, a koji se vodi po optužnici
ODT Kotor Kt.br.830/10 od 27.04.2011.godine, nakon održanog glavnog i javnog
pretresa dana 23.06.2011.godine u prisustvu zamjenika ODT Jovanke Čizmović,
branioca okrivljenog po službenoj dužnosti adv. D.I., a bez prisustva
okrivljenog kome se sudi u odsustvu po riješenju ovog suda Kv. 209/11 od
18.05.2011. godine, donio je i objavio istog dana sljedeću  
                                                     **P R E S U D U**

Okrivljeni R.V. od oca D. i majke S., rođene P., rođen .... godine, u C.,
stalno nastanjen u B., ..........,......., osudjivan  pravosnažnom presudom
ovog suda posl.br.K.559/08 zbog kriv. djela iz čl. 244. st. 4. u vezi st. 1.
KZ, na kaznu zatvora u trajanju od 1 godine, potvrdjena presudom Višeg suda u
Podgorici, sada nepoznatog boravišta,
Kriv je ,
Što je
dana 24.06.2005.godine, u Budvi, u namjeri da sebi pribavi protivpravnu
imovinsku korist, lažno prikazujući oštećenom T.M. da će se shodno zaključenom
ugovoru o kupoprodaji stana od 24.06.2005.godine, moći uknjižiti u Katastar
kao vlasnik, doveo u zabludu oštećenog i naveo ga da mu shodno navedenom
ugovoru, isplati ugovorenu kupoprodajnu cijenu u iznosu od 28.500 eura, za
stan površine 30 m2, na kat. parc. br. 785 KO Budva, prikrivajući činjenicu da
je predmetni stan već prodao Đ.R., koji se uknjižio kao vlasnik predmetne
nepokretnosti dana 15.01.2001.godine, čime je sebi pribavio korist a oštećenom
nanio štetu u visini isplaćene kupoprodajne cijene,  
- čime je učinio krivično djelo prevare iz člana 244. st. 3. u vezi st. 1.
Krivičnog zakonika. 
Pa ga sud na osnovu naprijed navedene krivičnopravne odredbe i čl. 2, 4, 5, 8,
13, 15, 32, 33, 36. i 42. Krivičnog Zakonika i čl. 358. i 364. ZKP-a
O S U Đ U J E 
Na kaznu zatvora u trajanju od jedne godine, koju će izdržati nakon
pravosnažnosti presude.  
Dužan je okrivljeni na ime troškova krivičnog postupka uplatiti iznos od
200,00 eura i na ime sudskog paušala iznos od 50,00 eura u roku od tri mjeseca
od dana pravosnažnosti presude na žiro račun Osnovnog suda Kotor br. 832-16-52
i dokaz o uplati dostaviti ovom sudu s pozivom na br. K. 223/11/11.  
                                              **O b r a z l o ž e nj e**

ODT iz Kotora podnio je ovom sudu optužnicu Kt.br.830/10 dana
27.04.2011.godine protiv R.V. zbog izvršenja krivičnog djela prevare iz čl.
244. st. 3. u vezi st. 1. Krivičnog zakonika.  
Postupajući po podnijetoj optužnici sud je zakazao i održao glavni pretres
dana 23.06.2011. godine u prisustvu zamjenika ODT Jovanke Čizmović, branioca
okr. po službenoj dužnosti adv. D.I., a bez prisustva okrivljenog kojem se
sudi u odsustvu po riješenju ovog suda Kv. 209/11 od 18.05.2011.godine i istog
dana donijeta je odluka u ovoj krivičnopravnoj stvari.  
U završnoj riječi zamjenik ODT Kotor Jovanka Čizmović izjavila je da
ostaje u cijelini kod podnijete optužnice, da smatra da je okrivljeni imao
prevarnu namjeru već prilikom zaključivanja kupoprodajnog ugovora sa
oštećenim, pa je predložila sudu da okr. oglasi krivim i kazni po zakonu.  
U završnoj riječi branilac okrivljenog izjavio je da se radi o
obligacionom odnosu, da okrivljeni nije mogao dovesti u zabludu oštećenog u
vezi činjenica koje se odnose na kupoprodaju stana. Ukoliko sud smatra da
postoji krivično djelo, predložio je sudu da okriv. izrekne što blažu
sankciju, jer bi se time postigla svrha kažnjavanja.  
Okrivljeni R.V. u toku postupka nije pružio odbranu, jer nije bio dostupan
sudu, pa mu je suđeno u odsustvu.  
U dokaznom postupku koji je proveden radi rasvjetljenja činjeničnog stanja
i krivice okrivljenog sud je proveo sljedeće dokaze: pročitani su: izjava pun.
oštećenog D. B. sa zapisnika pred istražnim sudijom od 01.04.2011. godine,
rješenje Uprave za nekretnine PJ Budva od 15.01.2001.g., izvršen je uvid u
ugovor o kupoprodaji od 24.06.2005.god. zaključen između R.V. kao prodavca i
T.M. kao kupca, ovjeren pred ovim sudom 23.09.2005., i 24.06.2005.g. tužba
radi poništenja ugovora i naknade štete od 17.09.2010.g. i  list nepokretnosti
br.2632 KO Budva od 24.12.2009.godine.  
Pun. oštećenog D.B. izjavio je da se pridružuje krivičnom gonjenju, dok
imovinskopravni zahtjev nije postavio, jer je ostvaren u parničnom postupku.
Iz rješenja Uprave za nekretnine PJ Budva od 15.01.2001. god. proizlazi da
je na osnovu Ugovora o kupoprodaji Ov.br.I 5543/01 od 27.09.2001.god. Đ.R.
dozvoljena uknjižba prava svojine na nepokretnosti označenoj kao stambeni
prostor koji se nalazi na trećem spratu u objektu br.2. na kat. parceli 785.
KO Budva, površine 30 m2., dok je R. V. brisan kao nosilac prava svojine na
navedenoj nepokretnosti.  
Iz ugovora o kupoprodaji stana od  24.06.2005.god. ovjerenog kod Osnovnog
suda u Kotoru pod br. Ov. II 3421/2005 dana 24.06.2005.godine i od
24.06.2005.god. ovjerenog kod Osnovnog suda u Kotoru pod br. Ov. II
4936/2005 dana 23.09.2005.godine proizlazi da su oba ugovora zaključena između
R.V., kao prodavca i T.M., kao kupca, a da je predmet kupoprodajnog ugovora
stan broj 19, površine 30 m2, koji je izgrađen na III spratu objekta br. 2. na
kat. parceli 785 KO Budva, upisan u list nepokretnosti 2632 KO Budva, sa
kupoprodajnom cijenom u iznosu od 28.500 eura.  
Iz tužbe radi poništenja ugovora i naknade štete od 17.09.2010. god. – sud
je utvrdio da je T.M. podnio tužbu radi poništenja ugovora o kupoprodaji
ovjerenog kod Osnovnog suda u Kotoru pod br.Ov.II 3421/2005 dana
24.06.2005.godine i pod br.Ov.II 4936/2005 dana 23.09.2005.godine i naknade
štete, protiv R.V.  
Iz lista nepokretnosti br. 2632 KO Budva od 24.12.2009.godine – sud je
utvrdio da je Đ.R. upisan kao vlasnik stana broj 19, površine 30 m2, koji je
izgrađen na III spratu objekta br. 2. na kat. parceli 785 KO Budva.  
Izvod iz kaznene evidencije za okriv nije dostavljen, ali je nesporno da je
okriv. R. V. osudjivan po pravosnažnoj presudi ovog suda posl.br.K.559/08 zbog
kriv.djela iz čl.244. st.4. u vezi st.1. KZ, na kaznu zatvora u trajanju od 1
godine, koja je potvrdjena presudom Višeg suda u Podgorici.
Nakon provedenog dokaznog postupka cijeneći sve provedene dokaze pojedinačno i
u njihovoj uzajamnoj povezanosti sud je utvrdio činjenično stanje kao u
izreci presude.
Nesporno je utvrđeno da je okrivljeni dana 24.06.2005. godine u Budvi, u
namjeri da sebi pribavi protivpravnu imovinsku korist, lažno prikazujući
oštećenom T.M. da će se shodno zaključenom ugovoru o kupoprodaji stana od
24.06.2005.godine, moći uknjižiti u Katastar kao vlasnik, doveo u zabludu
oštećenog i naveo ga da mu shodno navedenom ugovoru, isplati ugovorenu
kupoprodajnu cijenu u iznosu od 28.500 eura, za stan površine 30 m2, na kat.
parc. broj 785 KO Budva, prikrivajući činjenicu da je predmetni stan već
prodao Đ.R. koji se uknjižio kao vlasnik predmetne nepokretnosti dana
15.01.2001.god., čime je sebi pribavio korist, a oštećenom nanio štetu u
visini isplaćene kupoprodajne cijene.  
Ovakvo činjenično stanje sud je utvrdio iz iskaza pun. oštećenog D.B., ugovora
o kupoprodaji stana od 24.06.2005. god., rješenja Uprave za nekretnine PJ
Budva i lista nepokretnosti br. 2632 KO Budva. Naime, sud je iz  ugovora o
kupoprodaji stana, nesporno utvrdio da je oštećeni od okrivljenog kupio stan
površine 30 m2, na trećem spratu objekta broj 2 (stan 19), koji se nalazi na
kat. parceli 785 KO Budva, te da je članom 5. Ugovora o kupoprodaji stana od
24.06.2005. god. precizirano da prodavac garantuje da na predmetnoj
nepokretnosti nema uknjiženih niti neuknjiženih tereta, te da kupčevo pravo
svojine nije ničim ograničeno u korist trećih lica. Uvidom u list
nepokretnosti br. 2632 KO Budva, sud je utvrdio da je predmetni stan upisan
kao svojina Đ.R., te uvidom u rješenje Uprave za nekretnine PJ Budva proizlazi
da je dana 15.01.2001 godine, donijeto rješenje kojim se dozvoljava upis u
katastarski operat Đ. R., a na osnovu zahtjeva za uknjižbu podnijetog od
strane punomoćnika Đ.R., adv. V. B. iz Budve. Dakle, stan je već bio
vlasništvo trećeg lica.  
U radnjama okrivljenog ostvarena su sva bitna obilježja krivičnog djela
prevare iz čl. 244. st. 3. u vezi st. 1. Krivičnog zakonika. Naime imajući u
vidu navedene dokaze, nesporno je da je okrivljeni imao prevarnu namjeru
prilikom zaključenja Ugovora o kupoprodaji, da je tom prilikom znao da je
predmetni stan već bio prodao 2001.god. Đ. R. a pored toga je preuzeo
kupoprodajnu cijenu, a zatim neposredno po zaključenju Ugovora napustio
teritoriju Crne Gore. Okrivljeni je postupio sa direktnim umišljajem jer je
bio svjestan svog djela, i htio je njegovo izvršenje. Okrivljeni je znao da
stan bio prodat prethodno drugom licu i uknjižen na to lice Đ.R., jer je i sam
kao tadašnji vlasnik primio rješenje o promjeni vlasništva sa svog imena na
ime Đ.R.. Upravo ovakvo ponašanje okrivljenog nakon izvršenja djela upućuje na
zaključak da je imao prevarnu namjeru u vrijeme zaključenja i ovjere ugovora,
znao je da je stan već prodat, pa je lažnim prikazivanjem činjenica za sebe
pribavio protivpravnu imovinsku korist u iznosu od 28.500 eura, koliko mu je
oštećeni isplatio za predmetni stan.  
Prilikom odluke o vrsti i visini krivične sankcije sud na strani okrivljenog
nije našao olakšavajuće okolnosti u smislu odredbe čl. 42. Krivičnog zakonika,
imajući u vidu da se okrivljenom sudilo u odsustvu i da u toku postupka nije
pružio odbranu, kao otežavajuću okolnost cijenio je raniju osuđivanost
okrivljenog za istovrsno krivično djelo, da je okrivljeni nedostupan sudu i
državnim organima što upućuje na njegovo ponašanje nakon izvršenja krivičnog
djela, pa ga je osudio na kaznu zatvora u  trajanju od jedne godine,
smatrajući da će se ovom kaznom uticati na okrivljenog da u buduće ne čini
ovakva i slična krivična djela. Sud smatra da će se izrečenom kaznom ostvariti
ciljevi generalne i specijalne prevencije, tj. svrha kažnjavanja.  
Sud je na osnovu naprijed navedene krivično pravne odredbe i čl. 2, 4, 5, 8,
13, 15, 32, 33, 36. i 42. Krivičnog Zakonika i čl. 358. i 364. ZKP-a, riješio
kao u izreci.  
Sud je obavezao okrivljenog da na ime troškova postupka uplati iznos od 200,00
eura i na ime sudskog paušala iznos od 50,00 eura u roku od tri mjeseca od
dana pravosnažnosti presude na žiro račun Osnovnog suda Kotor br. 832-16-52 i
dokaz o uplati dostaviti ovom sudu s pozivom na br. K. 223/11/11, shodno čl.
199. i 202. ZKP-a.
OSNOVNI SUD U KOTORU
Dana 23.06.2011.godine
Zapisničar,
Predsjednik vijeća-sudija
Slavica Matijević
Dr Vesna Vučković   
PRAVNA POUKA: Protiv ove presude dozvoljena je žalba Višem sudu u
Podgorici, u roku od 15 dana od dana prijema, a preko ovog suda.  
DNA: ODT, adv., u spise. Izrada 30.06.2011.g.  