Posl. br. K. 249/10/09 
U IME   NARODA 
Osnovni sud u Kotoru kao nadležni prvostepeni krivični sud, po predsjedniku
vijeća - sudiji dr Vesni Vučković, uz učešće sudija–porotnika Vukašina
Vujovića i Petra Mršulje, uz učešće zapisničara Slavice Matijević, u krivičnom
predmetu protiv okrivljenog T.R. iz B., kojeg brani adv. V.Z. iz B., zbog
krivičnog djela nasilja u porodici ili porodičnoj zajednici u produženom
trajanju iz člana 220. st. 3. u vezi st.1. u vezi sa čl. 49. Krivičnog
zakonika, a koji se vodi po optužnici ODT Kotor Kt.br.157/09 od 11.05.2009.g.,
nakon održanog glavnog i javnog pretresa dana 13.04.2011.g., u prisustvu
zastupnika optužbe iz ODT Kotor Tanje Čolan, zamjenika ODT-a, okrivljenog,
njegovog branioca, i oštećene T.J., donio je i javno objavio dana
14.04.2011.godine sledeću  
P R E S U D U 
Okrivljeni T.R. od oca V. i majke O., rođene Č., rođen ........ godine u
B., stalno nastanjen u B.,...., državljanin Crne Gore, profesor, oženjen, otac
dvoje mal.djece, sa završenom VŠS, lošeg imovnog stanja, neosuđivan, protiv
kojeg se ne vodi postupak za drugo krivično djelo,  
Kriv   je, 
1. Što je dana 08.12.2008.g., oko 11,00 časova u Budvi, u stanu, primjenom
nasilja ugrozio tjelesni integritet člana svoje porodice i to supruge J., na
način što je nakon kraće rasprave oko fotoaparata koji je oštećena htjela da
dohvati iz ruke okrivljenog, počeo da izvrće mali prst desne ruke, kojom
prilikom joj je nanio teške tjelesne povrede u vidu preloma pete kosti desnog
doručja, nagnječenja desne šake sa krvnim podlivom kože i otokom u predjelu
spoljašnjeg brida desne šake, ugrožavajući tako njen tjelesni integritet,  
2. Dana 01.03.2009.g,  oko 10,00 časova, u Budvi, u svom stanu, primjenom
nasilja i ugrozio tjelesni integritet člana svoje porodice supruge, na način
što je suprugu nakon vrijedjanja i udaranja pesnicom po glavi, stinuo sa obje
ruke oko vrata, kojom prilikom joj je nanio lake tjelesne povrede u vidu
površinske ogrebotine u predjelu donjih kapaka oba oka sa krvnim podlivom i
otokom kože donjih kapaka oba oka, i crtaste ogrebotine kože u predjelu lijeve
bočne strane vrata,  
- čime je učinio krivično djelo nasilja u porodici ili porodičnoj zajednici
u produženom trajanju iz člana 220. st. 3. u vezi st.1. u vezi sa čl. 49.
Krivičnog zakonika.  
Pa mu sud na osnovu naprijed navedene krivičnopravne odredbe i čl. 3, 5, 8,
13, 15, 36, 42, 52, 53, 54. Krivičnog zakonika i čl. 358. i 364. ZKP-a, izriče  
USLOVNU OSUDU 
Na kaznu zatvora u trajanju od pet mjeseci i istovremeno odredjuje da se kazna
neće izvršiti ukoliko okrivljeni za vrijeme od jedne godine od dana
pravosnažnosti presude ne učini novo krivično djelo.  
Dužan je okrivljeni da na ime troškova krivičnog postupka plati iznos od 50 €
i na ime sudskog paušala iznos od 50 €, koje će platiti u roku od dva mjeseca
od dana pravosnažnosti presude, na žiro račun Osnovnog suda Kotor
br.832-16-52, i dokaz o uplati dostaviti ovom sudu s pozivom na broj
K.249/10/09.  
Oštećena Tmušić Jasna se sa eventualnim imovinskopravnim zahtjevom upućuje na
parnicu.  
O b r a z l o ž e nj e 
ODT iz Kotora je podnio ovom sudu optužnicu Kt.br.157/09 od 11.05.2009.godine
protiv T. R., zbog krivičnog djela nasilja u porodici ili porodičnoj zajednici
u produženom trajanju iz člana 220. st. 3. u vezi st. 1. u vezi sa čl. 49.
Krivičnog zakonika.  
Postupajući po podnijetoj optužnici, sud je zakazao i održao glavni pretres
dana 20.11.2009.g. u prisustvu zastupnika optužbe iz ODT Kotor Danke Živković,
okrivljenog i oštećene T.J. i istog dana donjeta je odluka u ovoj
krivičnopravnoj stvari.  
Na predmetnu presudu uložena je žalba i rješenjem Višeg suda u Podgorici posl.
br. Kž.32/10 od 06.04.2010.godine, ranija presuda ovog suda posl. br. K.
305/09 je ukinuta i predmet je vraćen ovom sudu na ponovni postupak.  
U ponovnom postupku sud je zakazao i održao glavni pretres dana
13.04.2011.godine u prisustvu zamjenika ODT Kotor Tanje Čolan, oštećene,
okrivljenog, njegovog branioca adv. V.Z., a dana 14.04.2011. godine donijeta
je odluka u ovoj krivičnopravnoj stvari.  
U završnoj riječi zamjenik ODT Kotor Tanja Čolan je ostala u svemu pri
ranije datoj završnoj riječi, u prethodnom postupku.  
U završnoj riječi branilac okr. adv. V.Z. izjavio je da okrivljeni nije
izvršio krivično djelo, da se povrede oštećene-teška tjelesna povreda ne može
dovesti u vezu sa nastalim dogadjajem, a da ukoliko je okrivljeni i imao sukob
sa oštećenom, ne može se govoriti o stavu 3. čl. 220 KZ, pa je predložio da
sud cijeni tu okolnost.  
U završnoj riječi oštećena T.J. je izjavila da se pridružuje krivičnom
gonjenju i da postavlja imovinskopravni zahtjev.  
U svojoj odbrani okrivljeni je u ponovnom postupku u svemu ostao kod
ranije date izjave, kada je naveo da ne priznaje izvršenje krivičnog djela, da
je istina da sukobi i neslaganje izmedju njega i supruge traju odavno, a da su
u zadnje vrijeme sve učestaliji, da je 08.12.2008.godine njegova supruga imala
jedan od svojih nagona samopovrijedjivanja, pa kada je krenuo da taj trenutak
fotografiše digitalnim fotoaparatom kako bi to pokazao njenoj rodbini, i kako
bi joj pružio pomoć u prevazilaženju tog problema. On je fotografisao dok je
bila u kupatilu i grebala se po ledjima, pa kada je vidjela da je on
fotografiše, skočila je na njega bijesna, počela mu otimati fotoaparat, kako
bi izbrisala snimak. U trenutku otimanja uhvatila ga je za prst, grubo, i on
je jauknuo, a kako se sve to dešavalo u njihovoj sobi, oboje su pali na
krevet. Dakle, nije tačno da joj je on uvrtao prst, kao i da djeca nisu
vidjela što se medju njima dešavalo. Dalje je naveo da se dana
01.03.2009.godine u jutarnjim časovima, desila još jedna od njihovih
uobičajenih svadji, da je on kako bi istu prekinuo odlučio da odvede kćerku u
šetnju, medjutim njegova supruga je bila jako ljuta i agresivna, skočila je na
njega i ogrebala ga po licu, zbog čega je on čisto instiktivno odgurno i
ošamario, a zatim se okrenuo da ide iz kuće, a ona je za njim povikala da će
mu „smjestiti da će da ga pošalje u ludnicu“. Medjutim, on se na navedeno nije
obazirao, već je bez djeteta napustio kuću, a ona je zaista preduzela sve kako
bi se njene prijetnje obistinile. Izjavio je da je prosvetni radnik, da je
svjestan kakve posljedice roditeljske svadje mogu da ostave na psihu djece i
upravo radi toga nikada nije dozvolio da djeca prisustvuju njihovim svadjama,
svaki put je to svjesno izbjegavao kako bi djecu poštedio. Takodje je objasnio
da nakon što je njegova supruga povrijedila prst, poveo ju je kod N.R. u B.,
kako bi joj ukazao ljekarsku pomoć, medjutim taj čovjek je rekao da se ne radi
o velikoj povredi i da je dovoljno samo da u manjoj mjeri obavlja kućne
poslove, nakon čega je on nudio da je odvede na snimanje, medjutim ona to nije
prihvatila, da bi nakon nekoliko dana njegova supruga bez njega sama otišla na
C. u bolnicu, radi povrede tog prsta.  
U dokaznom postupku radi utvrdjivanja činjeničnog stanja sud je proveo
sledeće dokaze i to pročitao izvještaj Doma zdravlja Cetinje od 12.12. 2008.g.
i izvještaj Doma zdravlja Budva 1.3. 2009.g. na ime T.J.,pročitan je dopis
bolnice Danilo I Cetinje nalaz vještaka medicinske struke dr. K.N. od 9.4.
2009.g. saslušana je ošt. T.J. i pročitan je izvod iz kaznene evidencije za
okriv. UP Berane od 29.4.2009.g.  
Oštećena T.J. je izjavila i svemu kao u ranijem postupku, da već duži
period postoji neslaganje izmedju nje i supruga, da do neslaganja dodje iz
najbanalnijih razloga a obično se završi fizičkim maltretiranjem i udarcima,
da sve što se dešavalo medju njima dešavalo se u prisustvu maloljetne djece.
Dana 08.12.2008.godine njen suprug je počeo iz čista mira da je fotografiše i
pri tom joj je govorio da je slika i da će te slike da pokaže kako bi narod
vidio kakva je ludača i slično, što je njoj strašno smetalo, bilo joj je
ponižavajuće, tim prije što se radilo o običnim snimcima domaćice u poslu,
zbog čega je ona krenula da dohvati aparat iz njegove ruke, medjutim on ga
nije pustio, a umjesto toga počeo je da joj izvrće mali prst desne ruke, kako
bi je na taj način natjerao da pusti aparat. U jednom trenutku prst joj je
okrenuo naopako i ona je osjetila snažan bol, pustila aparat i umjesto da
vrisne ona, vrisnuo je on. Nakon toga vidjela je da joj je ruka teško
povrijedjena pa je otišla kod R.N. u B., istog dana, ali kako joj to nije
pomoglo jer se osim isčašenja prsta radilo i o prelomu kostiju u šaci, morala
je da ode na C. o čemu i postoji izvještaj ljekara specijaliste sa Cetinja od
12.12.2008.godine.   Tada je snimila prst, ali da snimak nema kod sebe, da su
tada ona i okr. bili u braku tako da nije podnosila zbog ovog dogadjaja
prijavu nadležnoj Upravi policije. Nakon ovog, svadje izmedju nje i supruga su
se nastavile pa je 01.03.2009.godine u jutarnjim časovima bez ikakvog povoda i
razloga njen suprug je prvo izvrijedjao, a zatim počeo da joj prijeti, nakon
čega je udario nekoliko puta stisnutom u glavu, a zatim je nastavio stiskati
sa obje ruke oko vrata. I ovaj dogadjaj dešavao se pred djecom, zapravo oboje
djece su joj bili u naručju, oboje su bili uplašeni i plakali su. Takodje je
navela da su njihovi odnosi trajno poremećeni, da od svog supruga redovno
dobija batine, bez ikakvog povoda i razloga, kao i da njegovo maltretiranje
potiče još od rodjenja prvog djeteta, jer je zapravo istog dana kada je izašla
iz bolnice on počeo da je stiska za vrat, nakon što su gosti otišli. Nakon
ovog dogadjaja prijavila je okrivljenog Upravi policije i tada su je pitali da
li još nešto postoji i tada je navela dogadjaj od 08.12.2008.g. Ovom drugom
dogadjaju prisustvovala su djeca kćerka M. tada stara dvije ipo godine, koja
je vrištala i mal. sin J. koji je tada imao deset mjeseci. Kao oštećena
pridružila se krivičnom gonjenju i postavila je imovinskopravni zahtjev.  
Okrivljeni je prigovorio iskazu ošt. navodeći da djeca nijesu bila prisutna,
kao ni da on nije vršio nasilje kako je to oštećena izjavila.  
Iz izvještaja Doma zdravlja Cetinje utvrdjeno je da se T.J. javila u
navedenu ustanovu dana 12.12.2008.godine, zbog povreda u desnoj šaci i
odredjena joj je dijagnoza i data terapija.  
Iz izvještaja Doma zdravlja Budva utvrdjeno je da je T.J. primljena u
navedenu ustanovu dana 01.03.2009.godine, zbog povreda koje je zadobila u
svadji sa suprugom, a iz izvještaja Bolnice "Danilo I" Cetinje , utvrdjuje
se da je T.J. pregledana u toj ustanovi, da je uradjen RTG snimak desne šake,
kao i da je snimak dat pacijentu-oštećenoj na čuvanje.  
Iz nalaza i mišljenja vještaka medicinske struke utvrdjeno je da je kod
T.J. dana 12.12.2008.godine dijagnostifikovano nagnječenje desne šake sa
krvnim podlivom kože i otokom u predjelu spoljašnjeg grida   desne šake, i sa
prelomom pete kosti desnog doručja, što predstavlja tešku tjelesnu povredu
nanesenu najvjerovatnije prekomjernim istezanjem – prekomjernim ispružanjem i
uvijanjem malog prsta. Takodje je utvrdjeno da je imenovana dana
01.03.2009.godine zadobila površinske ogrebotine u predjelu donjih kapaka oba
oka sa krvim podlivom i otokom kože donjih kapaka oba oka, koja povreda je
nanešena dvokratnim dejstvom tupine aktivno zamahnutog oruđa u što bi spadalo
stisnuta pesnica, šaka, noga i slično, kao i ogrebotinu kože u predjelu lijeve
bočne strane vrata, koja povreda je nanešena stiskanjem vrata, te da navedene
povrede u svom zbiru predstavljaju laku tjelesnu povredu.  
Iz izvoda iz kaznene evidencije UP PJ Berane za orkivljenog je utvrdjeno
da isti nije ranije osudjivan.  
Cijeneći sve provedene dokaze pojedinačno i u njihovoj uzjamnoj povezanosti
sud je utvrdio činjenično stanje kao u izreci presude. Naime, okrivljeni je
dana 08.12.2008.g., oko 11,00 časova u Budvi, u stanu, primjenom nasilja
ugrozio tjelesni integritet člana svoje porodice i to supruge J., na način što
je nakon kraće rasprave oko fotoaparata koji je oštećena htjela da dohvati iz
ruke okrivljenog, počeo da izvrće mali prst desne ruke, kojom prilikom joj je
nanio teške tjelesne povrede u vidu preloma pete kosti desnog doručja,
nagnječenja desne šake sa krvnim podlivom kože i otokom u predjelu spoljašnjeg
brida desne šake, ugrožavajući tako njen tjelesni integritet, a dana
01.03.2009.g,  oko 10,00 časova, u Budvi, u svom stanu, takodje primjenom
nasilja ugrozio tjelesni integritet člana svoje porodice supruge na način što
je suprugu nakon vrijedjanja i udaranja pesnicom po glavi, stisnuo sa obje
ruke oko vrata, kojom prilikom joj je nanio lake tjelesne povrede u vidu
površinske ogrebotine u predjelu donjih kapaka oba oka sa krvnim podlivom i
otokom kože donjih kapaka oba oka, i crtaste ogrebotine kože u predjelu lijeve
bočne strane vrata. Dakle, ugrožavanje obuhvata one djelatnosti, radnje kojima
se stvara mogućnost povrede određenih dobara-u konkretnom slučaju tjelesni
integritet oštećene. Nije sporno da je tjelesni integritet povrijeđen, jer su
konstatovane povrede kod oštećene, koje je kvalifikovao vještak sudsko
medicisnke struke. Po stanovištu suda ovakvo ponašanje okr. predstavlja
ugrožavanje tjelesnog integriteta člana porodice.  
Ovakvo činjenično stanje sud je utvrdio iz svih provedenih dokaza. Naime, iz
iskaza oštećene T.J. sud je nedvosmisleno utvrdio da je duži period postojalo
neslaganje između nje i biv. supruga, da je često dolazilo do svadja iz
najbanalnijih razloga a koje su se obično završavale fizičkim maltretiranjem i
udarcima. Objasnila je da je dana 08.12.2008.godine okr. počeo da je
fotografiše, govoreći joj da će te slike da pokaže kako bi narod vidio kakva
je ludača i slično, što je njoj strašno zasmetalo tj.ponižavalo je, tim prije
što se radilo o običnim snimcima domaćice u poslu, zbog čega je krenula da
dohvati aparat iz njegove ruke, medjutim on ga nije pustio nego je uhvatio za
mali prst desne ruke i počeo da ga  izvrće i u  jednom trenutku prst joj je
okrenuo naopako, tako da je osjetila snažan bol, pustila aparat i umjesto da
vrisne ona, vrisnuo je on. Od tog uvrtanja prsta njoj je ruka bila teško
povrijeđena pa je otišla kod R.N., istog dana, ali to  joj nije pomoglo, zbog
čega je otišla u bolnicu na C. gdje su utvrdili da se osim isčašenja prsta
radilo i o prelomu kostiju u šaci. I nakon ovog događaja svadje izmedju nje i
okr. su se nastavile pa je tako dana 01.03.2009.godine u jutarnjim časovima
bez ikakvog povoda i razloga okr. je prvo izvrijedjao, a zatim počeo da joj
prijeti, nakon čega je udario nekoliko puta stisnutom pesnicom u predjelu
glave, a zatim je nastavio stiskati sa obje ruke oko vrata. Sud je iskaz
oštećene u potpunosti prihvatio obzirom da je isti saglasan sa nalazom
vještaka medicinske struke iz kojeg je sud utvrdio da je kod T.J. dana
12.12.2008.godine dijagnostifikovano nagnječenje desne šake sa krvnim podlivom
kože i otokom u predjelu spoljašnjeg grida  desne šake, i sa prelomom pete
kosti desnog doručja, što predstavlja tešku tjelesnu povredu nanesenu
najvjerovatnije prekomjernim istezanjem – prekomjernim ispružanjem i uvijanjem
malog prsta, kao i  da je imenovana dana 01.03.2009.godine zadobila površinske
ogrebotine u predjelu donjih kapaka oba oka sa krvim podlivom i otokom kože
donjih kapaka oba oka, koja povreda je nanešena dvokratnim dejstvom tupine
aktivno zamahnutog oruđa u što bi spadalo stisnuta pesnica, šaka, noga i
slično, kao i ogrebotinu kože u predjelu lijeve bočne strane vrata, koja
povreda je nanešena stiskanjem vrata, te da navedene povrede u svom zbiru
predstavljaju laku tjelesnu povredu, koji nalaz vještaka je sud cijenio kao
stručan, dat po pravilima struke, te ga je kao takvog u potpunosti prihvatio.  
Sud nije mogao prihvatiti odbranu okrivljenog koji je izjavio da je on biv.
suprugu fotografisao zbog toga što je ona tog 08.12.2008.godine imala nagon za
samopovrijeđivanjem, da je bila u kupatilu i grebala se po leđima, pa da je
fotografisao jer je želio da te fotografije pokaže njenoj rodbini kako bi joj
se pružila stručna pomoć, da je oštećena kada ga je vidijela što radi skočila
na njega bijesna, počela mu otimati fotoaparat, kako bi izbrisala snimak i u
tom trenutku uhvatila ga grubo za  prst tako da je on jauknuo, i da se sve to
dešavalo u njihovoj spavaćoj sobi. Povodom drugog događaja od
01.03.2009.godine naveo je se desila još jedna od njihovih uobičajenih svadja,
da je on kako bi istu prekinuo odlučio da odvede kćerku u šetnju, medjutim
njegova supruga je bila jako ljuta i agresivna, skočila je na njega i ogrebala
ga po licu, zbog čega je on čisto instiktivno odgurno i ošamario, a zatim se
okrenuo da ide iz kuće. Naime odbrana okrivljenog u potpunosti je opovrgnuta
logičnim iskazom oštećene kao i nalazom vještaka medicinske struke iz kojeg je
sud utvrdio koje je poverede oštećena zadobila, a utvrđen je način i mehanizam
nastanka povreda; u izvještaju Doma zdravlja Budva navedeno je da je povreda
nastala u svađi sa suprugom, pesnicom, a to je potvrdio i vještak sudske
medicine; dakle, upravo na način kako je to opisala i oštećena u svom iskazu,
zbog čega je sud punu vjeru poklonio njenom iskazu.
Imajući u vidu izvedene dokaze koji su međusobno neprotivrječni, logični i
potkrijepljeni med. dokumentacijom, odbrana okrivljenog nije se mogla
prihvatiti jer je nelogična, usmjerena na izbjegavanje krivice, jer ni
okrivljeni nije sporio netrpeljivost sa suprugom u toku trajanja braka, s tim
što je to opravdavao njenim „psihičkim stanjem“, opisujući je kao osobu sklonu
samopovrijeđivanju.  
Sud je utvrdio da su se u radnjama okrivljenog ostvarila sva bitna obilježja
bića krivičnog djela nasilje u porodici ili u porodičnoj zajednici u
produženom trajanju iz člana 220. stav  3. u vezi st. 1. u vezi čl.49.
Krivičnog zakonika, jer je nastupila teška tjelesna povreda.  
Okrivljeni je krivično djelo učinio sa umišljajem, jer je bio svjestan da
nasilje vrši prema članu porodice-supruzi, a u odnosu na težu posljedicu
postupao je iz nehata.  
Prilikom odluke o vrsti i visini krivične sankcije sud je cijenio sve
okolnosti u smislu odredbe čl.42. Krivičnog zakonika, pa je kao olakšavajuće
cijenio da se radi o mlađoj osobi, dok otežavajućih okolnosti nije bilo, pa mu
je utvrdio kaznu zatvora u trajanju od pet mjeseci uz istovremeno određenje da
se kazna neće izvršiti ukoliko okrivljeni za vrijeme od jedne godine od
pravosnažnosti presude ne učini novo krivično djelo-uslovna osuda.  
Sud smatra da su se stekli uslovi za izricanje uslovne osude i da će se
upozorenjem uz prijetnju kaznom dovoljno uticati na okrivljenog da ubuduće ne
vrši ovakva i slična krivična djela, te smatra da će se ostvariti ciljevi
generalne prevencije, a uzimajući u obzir ličnost okrivljenog, njegov raniji
život. Sud smatra da su sve ove okolnosti od uticaja kada se opredijelio za
izricanje uslovne osude, odnosno da su ispunjeni uslovi iz čl.54.Krivičnog
zakonika za izricanje uslovne osude.  
Sud je na osnovu naprijed navedene krivičnopravne odredbe i čl. 3, 5, 8, 13,
16, 36 42, 52, 53. i 54. KZ i čl. 358. i 364 ZKP, riješio kao u izreci.  
Sud je obavezao okrivljenog da na ime troškova krivičnog postuška uplati iznos
od 50,00 eura i to za vještačenje po vještaku medicinske struke i na ime
sudskog paušala iznos od 50,00 eura u roku od  dva mjeseca od dana
pravosnažnosti presude na žiro račun Osnovnog suda Kotor broj  832-16-52 i
dokaz o uplati dostaviti ovom sudu s pozivom na broj K. 249/10/09. Odluka o
troškovima donijeta je shodno čl.199. i 202.ZKP.  
Oštećenu T.J. sud je sa eventualnim imovinskopravnim zahtjevom uputio na
parnicu, shodno čl.212.ZKP-a, jer nije precizirala visinu istog niti je to sud
mogao dosuditi na osnovu podataka iz spisa predmeta.  
OSNOVNI SUD U KOTORU
Dana, 14.04.2011.godine 
Zapisničar
Predsjednik vijeća – sudija
Slavica Matijević
Dr Vesna Vučković 
PRAVNA POUKA: Protiv ove presude ima se pravo žalbe u roku od 15 dana od
dana prijema iste Višem sudu u Podgorici, a preko ovog suda.  
DNA: ODT; okr; u spise. Izrada, 29.04.2011. godine  