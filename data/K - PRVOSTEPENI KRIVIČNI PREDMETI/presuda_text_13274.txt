OSNOVNI SUD U PLAVU
K. br. 28/2012  
U IME CRNE GORE
      OSNOVNI SUD U PLAVU, sudija Hilmija Sujković, sa zapisničarem Senadom Radončić, u krivičnom predmetu okrivljenog K. H., iz G., opština P., zbog produženog krivičnog djela falsifikovanje isprave iz čl. 412. st. 2. u vezi st. 1. u vezi sa čl. 49. st. 1.   Krivičnog zakonika, po optužnom predlogu Osnovnog državnog tužilaštva u Plavu, KT br.24/2012 od 10.05.2012 godine, po održanom usmenom, glavnom, javnom pretresu,  u prisustvu: ODT u Plavu Feratović Erdana , branioca okrivljenog advokata D. B.  i oštećenog G. B. a u odsustvu  okrivljenog K. H., donio je i javno objavio dana 04.10.2012  godine

P R E S U D U
      Okrivljeni K. H., JMBG ..., od oca R. i majke A., rodj. Š. rodjen ... godine, u G., opština P., gdje ima i prebivalište,  državljanin Crne Gore, nezaposlen, pismen, završio srednju školu, oženjen, otac petoro djece, srednjeg imovnog stanja, osudjivan presudom Osnovnog suda Plav, K.br. 73/89 od 20.11.1990 godine, zbog krivičnog djela iz čl. 143. st. 2. KZ SRCG,  na kaznu zatvora u trajanju od 100 dana - uslovno za jednu godinu.

KRIV JE
      Što je:

      1.  Dana 23.05.2007 godine, u P., napravio lažnu javnu ispravu- akceptiranu mjenicu serijski br. ..., na način što je na prvoj strani ove mjenice i na njenoj poledjini pod brojem 1 , bez njegovog znanja i saglasnosti svojeručno potpisao mjeničnu izjavu na ime G. B., nakon čega je    ovu mjenicu istog dana upotrijebio kao pravu tako što ju je u službenim prostorijama A. banke u P. predao službenicima ove banke zajedno sa ostalom kreditnom dokumentacijom, na osnovu čega mu je od strane ove banke, kao korisniku, odobren i isplaćen kredit u traženom iznosu od 10.000,00 eura , po ugovoru br. ... .

      2\. Dana 02.09.2008 godine, u P., napravio lažnu javnu ispravu- akceptiranu mjenicu serijski br. ..., na način  što je na prvoj strani ove mjenice i na njenoj poledjini pod brojem 1, bez njegovog znanja i saglasnosti svojeručno potpisao mjeničnu izjavu na ime G. B., nakon čega je ovako napravljenju mjenicu istog dana predao svojoj snahi K. V.,  iz G., koja je na osnovu takve lažne mjenice kod A. banke u P., kao korisnik, realizovala nenamjenski kredit u iznosu od 6.000,00 eura, po ugovoru br. ... .

      -čime je izvršio produženo krivično djelo falsifikovanje isprave  iz čl. 412. st. 2. u vezi st. 1. u vezi sa čl. 49 st. 1. KZ.

      Pa ga sud za izvršeno krivično djelo na osnovu navedenog zakonskog propisa, te primjenom  čl: 4, 32, 36 i 42 KZ i čl. 374 ZKP-a.

O S U Đ U J E
      Na kaznu zatvora u trajanju od 3 (tri) mjeseca .

      Okrivljeni  se obavezuje da naknadi troškove krivičnog postupka u ukupnom iznosu od 380,00 ( tristotineosamdeset) eura, u roku od 15 dana po pravosnažnosti presude, pod prijetnjom prinudnog izvršenja.

      Imovinsko pravnog zahtjeva za naknadu štete nije bilo.

O   b r a z l o ž  e n j e
      Osnovno državno tužilaštvo u Plavu, optužnim predlogom KT br. 24/2012 0d 10.05.2012 godine, optužilo je K. H., iz G., opština P.,  za  produženo krivično djelo falsifikovanje isprave  iz čl. 412. st. 2. u vezi st. 1. u vezi sa čl. 49 st. 1. KZ.

      Obzirom da je okrivljeni K. H., za svo vrijeme vodjenja krivičnog postupka bio nedostižan našim državnim organima, to je rješenjem Višeg suda u Bijelom Polju Kv.br. 178/12 od 20.07.2012.  godine, odlučeno da se istom sudi u odsustvu, pa je ovaj sud dana 04.10.2012 godine, u prisustvu ODT u Plavu Feratović Erdana, branioca okrivljenog kojeg mu je sud postavio po službenoj dužnosti advokata D. B. i oštećenog G. B., održao i okončao glavni pretres u ovoj krivičnoj stvari.

       U završnoj riječi ODT u Plavu, Feratović Erdan je u svemu ostao pri podnesenom optužnom predlogu i predložio sudu da okrivljenog K. H. oglasi krivim za navedeno krivično djelo i osudi ga na kaznu zatvora u trajanju od  3 (tri) mjeseca.

       Oštećeni G. B.  se  u završnoj riječi pridružio krivičnom gonjenju protiv okrivljenog K. H.,  a obzirom da mu po osnovu kredita podignutih na osnovu spornih tj. falsifikovanih mjenica do okončanja krivičnog postupka nije odbijen nijedan euro,  to nije postavio nikakav odštetni zahtjev.

      Branilac okrivljenog, advokat D. B. je u završnoj riječi istakao da se mjenica kao instrument obezbjedjenja kredita potpisuje u Banci koja odobrava kredit i da predmetne mjenice nijesu realizovane u svrhu obezbedjenja kredita kroz ulaganje protesta tako da u suštini nemaju nikakav značaj za pravni saobraćaj i samo mogu biti predmet gradjansko pravnog odnosa. Pošto sama Banka, kao davalac kredita, snosi rizik u slučaju nepoštovanja zakonskih odredbi o mjenici, što je u jednom periodu bila opšta pojava kod svih banaka koje su plasirale novac i davale dokumentaciju na ruke budućim glavnim dužnicima koji su ovu dokumentaciju sami ovjeravali i potpisivali, to je takva pojava trebala biti sankcionisana u okviru banaka, pa je zbog svega izloženog i predložio da sud njegovog branjenika oslobodi od optužbe. Medjutim, ukoliko sud zauzme suprotno stanovište odnosno nadje da u radnjama okrivljenog ima elemenata predmetnog krivičnog djela, molio je da u tom slučaju na njegovoj strani cijeni kao  olakšavajuće okolnosti, da isti uredno vraća sporne kredite i da je prema kazivanju njegovog brata pošao u inostranstvo da bi obezbijedio sredstva za njihovo vraćanje, da je porodičan čovjek, da ranije nije osudjivan i da je sa oštećenim G. B.  dugogodišnji prijatelj, te da mu s obzirom na ove okolnosti izrekne uslovnu jer bi se  prema njegovom mišljenju i sa ovom krivičnom sankcijom  u punoj mjeri postigla svrha kažnjavanja.

      Sud je radi što pravilnijeg i zakonitijeg rješavanja predmetne krivične stvari u dokaznom postupku izveo sledeće dokaze: saslušao u svojstvu svjedoka oštećenog G. B. i svjedoke H. D., R. E., K. A. i K. V., sproveo vještačenje putem vještaka grafološke struke dipl.ing. S. S. i pročitao  nalaz i mišljenje pomenutog vještaka br. ... od 20.09.2012. godine, izjavu za žiranta G. B., br. ... od 09.05.2007 godine, potvrdu Elektrodistribucije B. br. ... od 09.05.2007 godine, Odluku A. banke AD P.- Ekspoziture P. br. ... od 23.05.2007 godine, Ugovor o gotovinskom nenamjenskom kreditu A. banke AD P. br. ... od 23.05.2007 godine,  potvrdu Elektrodistribucije B. br. ... od 26.08.2008 godine, Zahtjev za kredit K. V. podnesen  A. banci AD P.  dana 25.08.2008 godine, rješenje o administrativnoj zabrani Elektrodistribucije B. na ime G. B. br. ... od 26.08.2008 godine, Ugovor o gotovinskom nenamjenskom kreditu A. banke AD P. br ... od 02.09.2008 godine  i izvod iz kaznene evidencije za okrivljenog K. H. i izvršio uvid u sporne mjenice serijski br. ... i ..., pa je svestranom ocjenom izvedenih dokaza i njihovim uporedjivanjem sa navodima javne optužbe utvrdio da svi izvedeni dokazi u potpunosti potvrdjuju navode javne optužbe u pogledu krivice i krivično pravne odgovornosti okrivljenog K. H., za produženo krivično djelo falsifikovanje isprave  iz čl. 412. st. 2. u vezi st. 1. u vezi sa čl. 49 st. 1. KZ, koje mu je javnom optužbom stavljeno na teret.

      Tako je oštećeni G. B., izjašnjavajući se na okolnosti  koje su mu poznate u vezi sa predmetnim slučajevima falsifikovanja spornih mjenica , u svemu  potvrdio navode javne optužbe u pogledu krivice i krivično-pravne odgovornosti okrivljenog K. H. za izvršeno krivično djelo, istakavši  da kao prvi žirant nikada nije potpisao niti mjenicu serijski broj ... koja se odnosi na kredit kod A. banke  u iznosu od 10.000,00 eura, na ime okrivljenog  K. H., niti mjenicu serijski br. ... koja se odnosi na kredit kod iste banke u iznosu od 6.000,00 eura, na ime korisnika K. V., već je njegove potpise na ovim mjenicama sigurno falsifikovao okrivljeni. Za ove kredite je saznao tek nakon što je pomenuta banka kod Osnovnog suda u Plavu, kao tužilac, protiv njega kao tuženog pokrenula parnični postupak, zbog čega je u Centralnoj banci  P. tražio i dobio izvještaj  ne samo za ove već i za sve ostale kredite  u kojima se pojavljuje kao žirant.  Dalje je naveo da on nikada za ove kredite nije dao saglasnost okrivljenom K. H. da mu bude žirant niti je u vezi istih potpisao sporne mjenice ili bilo kakvu drugu dokumentaciju u firmi u kojoj radi ili u Banci u kojoj su krediti odobreni. Nadalje je naveo je da su on i okrivljeni radili u istoj firmi ,Elektrodistribuciji B. - Poslovnici P., tako da je iz tog razloga okrivljeni lako mogao pribaviti svu potrebnu dokumentaciju na njegovo ime. Ovo utoliko prije što je on jednom prilikom,  u toku 2007 godine, okrivljenom pristao da bude žirant kod neke banke na iznos od 1.000,00 eura i tom prilikom mu za potrebe ovog kredita potpisao mjenicu i dao mu svoju ličnu kartu. I pored toga što okrivljeni tada ovaj kredit nije realizovao, iskoristio je njegovu ličnu kartu tako što ju je fotokopirao u više primjeraka i kasnije ove fotokopije koristio ne samo za podizanje spornih kredita već i drugih kredita na njegovo ime kao i na ime nekih drugih lica. Na kraju je istakao da mu po osnovu kredita koje je okrivljeni K. H. realizovao uz pomoć spornih mjenica, do dana okončanja krivičnog postupka nije odbijen nijedan euro, ali da ga je cijela ta situacija psihički koštala zbog čega se i pridružio njegovom krivičnom gonjenju.

      Navode javne optužbe u pogledu pravljenja i upotrebe jedne od dvije falsifikovane mjenice a samim tim i u pogledu  krivice i krivično - pravne odgovornosti okrivljenog K. H. za jedno od dva krivična djela  falsifikovanje isprave iz čl. 412. st. 2. u vezi st. 1. KZ,  koje je ušlo u sastav produženog krivičnog djela koje mu  je stavljeno na teret,  je u svemu potvrdila i svjedok K. V.  istakavši da je tačno da je jedan od spornih kredita br. ... od 02.09.2008 godine, u iznosu od  6.000,00 eura, realizovan na njeno  ime ali da je svu potrebnu dokumentaciju za ovaj kredit, pa i spornu mjenicu ser.br. ..., pribavio okrivljeni K. H., koji joj je djever, dok je ona samo na kraju podigla novac od ovog kredita i isti odmah predala suprugu A. radi plaćanja troškova oko izgradnje njihove  kuće. Naime, navela je da su u tom periodu ona i njen suprug A. započeli izgradnju porodične stambene kuće u G., opština P. , a pošto za tako nešto nijesu imali dovoljno novca to su odlučili da kod različitih banaka na njeno ime podignu nekoliko kredita. Pošto je okrivljeni radio u Elektrodistribuciji B. - Poslovnici P. i poznavao puno više ljudi koji bi se mogli pojaviti kao žiranti u ovim kreditima,  to je on umjesto njih za sve ove kredite ne samo pribavio žirante već i svu potrebnu dokumentaciju. To je učinio i za predmetni kredit kod A. banke u P.,  na iznos od 6.000,00 eura, kod kojeg  se ona pojavljuje  kao nosilac, pribavivši pri tom lično ne samo spornu mjenicu već i svu ostalu potrebnu dokumentaciju.  Ona je samo nakon toga svu ovu dokumentaciju predala službenicima A. banke u P. i novac od odobrenog kredita lično podigla uz uredno potpisanu priznanicu.

      Izjašnjavajući se na okolnosti koje su mu poznate u vezi sa spornim mjenicama čije se falsifikovanje stavlja na teret okrivljenom K. H.,  navode javne optužbe u pogledu njihovog pravljenja i upotrebe  za podizanje kredita kod A. banke u P. je u svemu potvrdio i svjedok K. A. istakavši da je obje ove mjenice,  kao uostalom i svu ostalu dokumentaciju za kredite u kojima su ove mjenice upotrijebljene, pribavio okrivljeni, koji mu je brat. Novac od kredita, pa i novac od dva predmetna kredita je potrošio za svoje potrebe,  tačnije za izgradnju  svoje porodične kuće, a sve poslove u vezi ovih kredita koji su se odnosili na obezbjedjivanje žiranata, pribavljanje potrebne dokumentacije i predaju ove dokumentacije Banci  je u njegovo ime izvršio okrivljeni. Ovo iz razloga jer je okrivljeni radio u Elektrodistribuciji B. - Poslovnici P.,  tako da mu je zbog toga bilo puno lakše da za ove kredite obezbijedi žirante iz redova svojih kolega. Pri tom je svu potrebnu dokumentaciju za ove kredite: izjave za žirante, administrativne zabrane i mjenice, okrivljeni K. H. takodje lično nosio na potpis i ovjeru u Elektrodistribuciji B.,  tako da mu iz tog razloga nije ni  poznato ko je u ime žiranta G. B. potpisao sporne mjenice, odnosno nije mu poznato da li je ove mjenice potpisao pomenuti žirant ili okrivljeni. Novac od realizovanih kredita su nosioci kredita nakon podizanja lično davali njemu a  on je ovaj novac kasnije utrošio za izgradnju porodične kuće. Na kraju je naveo da po osnovu ovako podignutih kredita, pa i spornih kredita na ime okrivljenog K. H., u iznosu od 10,000,00 eura  i supruge K. V., u iznosu od 6.000,00 eura, do okončanja krivičnog postupka nijednom od žiranata nije odbijen nijedan euro,  te  da će ove kredite okivljeni isplaćivati redovno i ubuduće.

      Konačno navode javne optužbe u pogledu krivice i krivično pravne odgovornosti okrivljenog K. H. za produženo krivično djelo falsifikovanje isprave iz čl. 412. st. 2. u vezi st. l. KZ, koje mu je javnom optužbom stavljeno na teret,  je u svom nalazu i mišljenju u potpunosti potvrdio i vještak grafolog dipl.ing. Sekulović Slobodan, izjasnivši se  da je na spornim mjenicama ser.br. ... i ... potpise prvog žiranta G. B. i tekst koji se odnosi na podatke ovog žiranta napisao okrivljeni K. H.. Naime, izjašnjavajući se o vjerodostojnosti potpisa prvog žiranta G. Bo. na spornim mjenicama, pomenuti vještak je naveo  da je na osnovu izvršene Grafološke Ekspertize inkriminisanog rukopisa zasnovane na zakonitostima, principima i metodama kriminalistike, tačnije na grafoskopiji, grafometriji, grafonomiji i grafologiji uz pomoć funkcionalnih optičkih instrumenata i psihologije pisara u rukopisnom izrazu kao i na osnovu komparacije dobijenih rezultata tj. karakteristika spornog i nespornog rukopisnog izraza, odnosno inkriminisanog i komparativnog materijala, ne samo utvrdio odredjene sličnosti koje ukazuju i dokazuju da je sporne potpise i tekst za prvog žiranta G. B. ispisao okrivljeni K. H., već i razlike koje ukazuju i dokazuju da ove sporne potpise i tekst nije napisao oštećeni G. B..

      Što se tiče iskaza svjedoka H. D. i R. E., sud ove njihove iskaze nije posebno niti cijenio niti obrazlagao obzirom da su one samo na molbu i za potrebe okrivljenog K. H., kao nosioci  podigle neke druge kredite, tako da se iz tog razloga u svojim iskazima nijesu ni mogle izjasniti o spornim kreditima odnosno o falsifikovanim mjenicama koje su poslužile za realizaciju ovih kredita.

      Zbog svega izloženog sud je iskazu oštećenog G. B. u potpunosti povjerovao i isti u cjelosti prihvatio ocijenivši ga jasnim, logičnim i što je  najvažnije u najbitnijem saglasnim, kako sa iskazima svjedoka K. V. i K. A. tako i sa nalazom i mišljenjem vještaka grafološke struke dipl.ing. S. S., a samim tim i uvjerljivim.

       Sud je prihvatio i iskaze svjedoka K. V. i K. A. u dijelu u kojem tvrde  da je svu potrebnu dokumentaciju za predmetne kredite, pa i sporne mjenice, pribavio okrivljeni K. H., jer je našao da su i  njihovi iskazi u ovom dijelu takodje jasni,  potpuni i u skladu sa ostalim izvedenim dokazima. Medjutim njihove iskaze u dijelu da je okrivljeni K. H., ukoliko je u ime žiranta G. B. i  potpisao sporne mjenice, to učinio uz njegovu saglasnost te da samim tim nije izvršio krivična djela koja ulaze u sastav produženog krivičnog djela falsifikovanje isprave koje mu je javnom optužbom stavljeno na teret, sud nije mogao prihvatiti,  već ih je kao suprotne iskazu oštećenog G. B. i sračunate na zaštitu okrivljenog od krivično pravne odgovornosti,  u ovom dijelu u cjelosti odbacio.

      Konačno, sud je u potpunosti prihvatio i nalaz i mišljenje vještaka grafološke struke, dipl.ing. S. S., br. 23/12 od 20.09.2012. godine,  jer je našao da je isti ne samo jasan, potpun i  objektivan  već i u dovoljnoj mjeri stručno obrazložen.

      Istovremeno sud stanovište branioca okrivljenog, advokata D.B., kojim negira izvršenje predmetnog krivičnog djela od strane okrivljenog iz razloga što sporne mjenice nijesu realizovane u svrhu obezbedjenja kredita kroz ulaganje protesta tako da u suštini nemaju nikakvog značaja za pravni saobraćaj već samo mogu biti predmet gradjansko pravnog odnosa, kao potpuno suprotno prihvaćenim dokazima a samim tim i neosnovano, nije mogao prihvatiti već ga je kao sračunato na odbranu okrivljenog od   krivično pravne odgovornosti za izvršeno krivično djelo u cjelosti odbacio.  Ovo iz razloga što je mjenica hartija od vrijednosti po naredbi kojom  izdavalac "trasant"  izdaje bezuslovni nalog drugom licu "trasatu" da korisniku isprave "remitentu" isplati odredjenu sumu novca, što znači da se potpisivanjem mjenice od strane trasata vrši njeno akceptiranje pa kako je okrivljeni predmetne mjenice svojeručno potpisao u ime oštećenog G. B., kao trasata, to je na taj način iste i akceptirao odnosno u njegovo ime prihvatio odgovornost za mjenične obaveze. Dakle, akcept mjenice je mjenična radnja kojom se kod trasirane mjenice označava prihvat mjenične obaveze od strane trasata kojega je pri izdavanju mjenice naznačavanjem njegovih ličnih podataka i svojstava trasant pozvao da akceptira mjenicu, pa akceptiranjem mjenice trasat postaje akceptant i ujedno glavni mjenični dužnik kao što je to u predmetnim kreditima postao i oštećeni G. B. falsifikovanjem njegovog potpisa na spornim mjenicama od strane optuženog.

      Kako iz svega izloženog  proizilazi da u pogledu utvrdjivanja krivičnih djela koja su ušla u sastav jedinstvenog tj. produženog krivičnog djela falsifikovanje isprave iz čl. 412. st. 2. u vezi st. 1. KZ koje je javnom optužbom stavljeno na teret okrivljenom K. H., nakon sprovedenog dokaznog postupka i ocjene izvedenih dokaza,  nije bila sporna nijedna činjenica, sud je stao na stanovište da su činjenice iz činjeničnog opisa izreke presude u svemu dokazane i da je okrivljeni  počinio predmetno krivično djelo.

      Naime, ocjenjujući pravno utvrdjeno činjenično stanje sud nalazi da su u radnjama okrivljenog K. H. sadržana sva bitna obilježja produženog  krivičnog djela falsifikovanje isprave iz čl. 412. st. 2. u  vezi st. l.  KZ,  koje mu je javnom optužbom stavljeno na teret, pa mu  je za izvršeno krivično djelo i izrekao kaznu bliže opisanu u izreci presude. Ovo iz razloga jer su i prema stanovištu suda u konkretnom slučaju ispunjeni svi potrebni uslovi za konstrukciju produženog krivičnog djela, a ti uslovi su: da je isto lice izvršilo dvije ili više istovrsnih vremenski odvojenih radnji od kojih svaka pojedinačno sadrži sva zakonska obelježja istog krivičnog djela odnosno njegovog privilegovanog ili kvalifikovanog oblika, da postoji odredjeni vremenski kontinuitet tj. vremenska povezanost izmedju izvršenih krivičnih djela i da inkriminisane krivično - pravne radnje predstavljaju takvu kontiuniranu djelatnost koja ima vid prirodne tj. jedinstvene cjeline. Primjenom navedenih uslova na konkretan slučaj proizilazi sledeće: okrivljeni K. H. je izvršio 2 krivična djela falsifikovanje isprave. Oba krivična djela su izvršena na sličan način i izmedju njih postoji vremenski kontinuitet tj. povezanost. Konačno oba djela predstavljaju prirodnu tj. jedinstvenu cjelinu jer ih pored navedenih povezujućih elemenata u ovu cjelinu još vežu:  istovjetnost oštećenog, isti krajnji cilj, isto mjesto izvršenja , istovrsnost predmeta djela, korišćenje iste sutuacije i jedinstvo umšljaja, pa sve ove okolnosti i ukazuju da su u konkretnom slučaju ispunjeni svi potrebni uslovi za konstrukciju produženog krivičnog djela, koje je stavljeno na teret okrivljenom K. H..

      Inače, radnje izvršenja krivičnih djela koja su ušla u sastav jedinstvenog tj. produženog krivičnog djela koje je stavljeno na teret okrivljenom K. H. se sastoje u tome što je isti  u vrijeme i na mjestu kako je navedeno u izreci presude ne samo napravio lažne javne isprave - akceptirane mjenice serijski br. ... i ... na način što je na prvim stranama ovih mjenica  i na njihovoj poledjini pod br. 1, bez njegovog znanja i saglasnosti, potpisao G. B., već i što je mjenicu ser.br. ... istog dana upotrijebio kao pravu tako što ju je zajedno sa ostalom kreditnom dokumentacijom predao službenicima A. banke u P. na osnovu čega mu je od strane ove Banke, kao korisniku, isplaćen kredit u traženom iznosu od 10.000,00 eura , dok je drugu mjenicu serijski br. ...  predao svojoj snahi K. V., iz G., koja je na osnovu nje, kod iste Banke, na svoje ime takodje realizovala kredit u iznosu od 6.000,00 eura. Medjutim, obzirom da je okrivljeni u oba ova slučaja krivično djelo počinio u pogledu mjenice, to je samim tim i izvršio teži oblik produženog krivičnog djela falsifikovanje isprave (stav  2) pa ga je sud za ovo djelo i oglasio krivim i krivično pravno odgovornim.

       Sud je cijenio i vinost, odnosno psihički odnos okrivljenog  u odnosu na radnje izvršenja krivičnih djela koja su ušla u sastav jedinstvenog tj. produženog krivičnog djela falsifikovanje isprave, pa je našao da je okrivljeni prilikom izvršenja oba ova djela postupao sa umišljajem. Naime, okrivljeni je bio svjestan da pravljenjem i upotrebom lažnih tj. falsifikovanih mjenica  čini krivično djelo, pa je i pored toga u vrijeme i na mjestu kako je navedeno u izreci presude ne samo napravio lažne mjenice serijski br. ... i ...,  već je mjenicu serijski br. ... i lično upotrijebio radi realizacije kredita na svoje ime u iznosu od 10.000,00 eura kod A. banke , dok je mjenicu ser.br. ... predao svojoj snahi K. V. kako bi ista na osnovu nje kod iste banke na svoje ime takodje realizovala kredit u iznosu od 6.000,00 eura,  čime je i manifestovao svoje htjenje za izvršenje krivičnih djela koja su ušla u sastav  produženog krivičnog djela falsifikovanje isprave koje mu je javnom optužbom stavljeno na teret. Kod okrivljenog je istovremeno postojala svijest i o tome da pravljenjem odnosno upotrebom lažnih mjenica čini teži oblik krivičnog djela falsifikovanje isprave (stav 2), pa  ova činjenica ukazuje da je okrivljeni postupao sa umišljajem i u pogledu težeg oblika ovog djela.

      Prilikom izbora vrste i visine krivične sankcije koju treba primijeniti prema okrivljenom za izvršeno krivično djelo falsifikovanje isprave u produženom trajanju, sud je pored težine, načina izvršenja i društvene opasnosti krivičnog djela, uzeo u obzir i stepen krivične odgovornosti okrivljenog  kao i sve ostale okolnosti koje su relevantne u tom pogledu.

      Tako je od olakšavajućih okolnosti sud okrivljenom cijenio i uzeo u obzir da je porodičan čovjek i  da je otac  petoro djece,  dok mu je kao otežavajuću okolnost cijenio njegovu raniju osudjivanost, pa mu je s obzirom na sve ove okolnosti i izrekao kaznu zatvora u trajanju od 3 mjeseca sa uvjerenjem da je izrečena kazna srazmjerna težini izvršenog krivičnog djela i stepenu krivično-pravne odgovornosti okrivljenog i da će  se  u konkretnom slučaju samo sa  ovom vrstom i visinom kazne , u okviru opšte svrhe izricanja krivičnih sankcija predvidjene čl. 4 st. 2 KZ , postići svrha kažnjavanja propisana čl. 32 istog Zakona. Osnovano se može očekivati da će izrečena kazna pozitivno djelovati na prevaspitanje okrivljenog i da će ista uticati na njega  da ubuduće ne vrši krivična djela.

      Odluka o troškovima krivičnog postupka je zasnovana  na odredbi čl. 229 st. 1 ZKP.  Visina troškova u ukupnom iznosu od 380,00 eura, predstavlja izdatke iz budžetskih sredstava, od čega iznos od 330,00 eura predstavlja nagradu vještaku grafološke struke, dipl.ing. S. S., dok iznos od 50,00 eura predstavlja paušal koji je odmjeren  s obzirom na složenost i trajanje krivičnog postupka te obzirom na imovno stanje okrivljenog , shodno čl. 226 st. 3 ZKP.

      Imovinsko pravnog zahtjeva za naknadu štete nije bilo .

      Na osnovu iznijetih razloga odlučeno je kao u izreci presude.

OSNOVNI SUD U PLAVU
Dana, 04.10.2012 .godine.
Zapisničar
S U D I J A
Senada Radončić
Hilmija Sujković  
PRAVNA POUKA:
Protiv ove presude može se izjaviti žalba
Višem sudu u Bijelom Polju  u roku od
 8 (osam) dana od dana  njenog prijema
preko ovog suda.  
DNA: 1 x ODT u Plavu
           1 x okrivljenom K. H.
           1 x braniocu okrivljenog , adv. D. B.
           1 x oštećenom G. B.