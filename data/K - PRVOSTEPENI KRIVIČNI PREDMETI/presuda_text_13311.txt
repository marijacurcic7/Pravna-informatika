OSNOVNI SUD U PLAVU
K.br.59/2012  
U IME CRNE GORE
      Osnovni sud u Plavu,  sudija  Hilmija Sujković, u krivičnom predmetu optuženog Č. A., iz sela K., opština P., zbog krivičnog djela obljuba nad nemoćnim licem iz čl.205. st. 1. Krivičnog zakonika, po optužnici Osnovnog državnog tužilaštva u Plavu, Kt. br. 60/2012 od 12.09.2012. godine, po održanom usmenom, javnom, glavnom pretresu u prisustvu: ODT u Plavu  Feratović Erdana, optuženog Č. A., njegovog branioca advokata L. D. i zakonskih zastupnika oštećene N. E.1, oca N. E.2 i majke N. H., donio je dana 11.10.2012 god.

P R E S U D U
      Optuženi  Č. A. , JMBG ..., od oca  R. i majke  B. rodj. J., rodjen ... god. u selu K., opština P., gdje i živi, državljanin CG, nezaposlen , neoženjen, pismen, završio srednju školu, srednjeg  imovnog stanja, neosudjivan.

K r i v   j e
      Što je:

      Dana 16.08.2012. godine,  u svojoj porodičnoj kući, u mjestu K., opština P.,  iskoristivši njen zaostali duševni razvoj i nemoć, izvršio obljubu nad oštećenom N. E.1, na način što ju je i pored znanja da se radi o osobi zaostalog duševnog razvoja svojim putničkim motornim vozilom marke "G.", reg. označa PL., iz G., gdje inače živi,  doveo kod  svoje kuće u mjesto K. i negdje oko 17,00 časova je odveo u svoju spavaću sobu na prvom spratu kuće gdje joj je skinuo svu odjeću, legao sa njom u krevet i nad njom izvršio obljubu, da bi negdje oko 22,00 časa sve to opet ponovio tako što ju je ponovo odveo u spavaću sobu i nad njom još jednom izvršio obljubu, u kojoj kući su ih sjutradan 17.08.2012. godine, oko 10,00 časova zatekli E.1 otac  N. E.2, majka N. H., tetak B. E.  i tetka D. S. .

        \- čime je izvršio krivično djelo obljuba nad nemoćnim licem iz čl. 205. st. 1.   Krivičnog  zakonika  
      Pa ga sud za izvršeno krivično djelo, na osnovu navedenog zakonskog propisa te primjenom čl:4,32,36 i 42  KZ i čl. 374 ZKP

O S U D J U J E
      Na kaznu zatvora u trajanju od 1 (jedne) godine i 2 (dva)  mjeseca.

      Vrijeme koje je optuženi proveo u pritvoru od 17.08.2012 godine do 11.10.2012 godine, uračunava mu se u izrečenu zatvorsku kaznu.

      Optuženi se obavezuje da naknadi troškove krivičnog postupka u ukupnom iznosu od 632,50 (šestotinatridesetdvaeuraipedesetcenti), u roku od 15 dana po pravosnažnosti presude, pod prijetnjom prinudnog izvršenja.

      Oštećena N. E.1 se preko zakonskih zastupnika,  oca N. E.2 i majke N. H.,  radi ostvarivanja imovinsko pravnog zahtjeva za naknadu štete upućuje na parnicu.

O b r a z l o ž e n j e
      Osnovno državno tužilaštvo u Plavu,  optužnicom Kt. br. 60/2012 od 12.09.2012. godine,  optužilo je Č. A., iz sela K., opština P.,  za krivično djelo obljuba nad nemoćnim licem iz čl. 205. st. 1. Krivičnog zakonika.

      U završnoj riječi ODT u Plavu Feratović Erdan je precizirao podnesenu optužnicu u njenom činjeničnom opisu, pa je pri tako preciziranoj optužnici ostao u svemu i predložio sudu da optuženog Č. A.  oglasi krivim za navedeno krivično djelo i osudi ga na  kaznu zatvora u trajanju od  1 (jedne) godine i 2 (dva) mjeseca.

      Zakonski zastupnici oštećene N. E.1, otac N. E.2 i majka N. H.2 su se u završnim riječima pridružili krivičnom gonjenju protiv optuženog i zadržali pravo da odštetni zahtjev ostvaruju u parnici.

      Izjašnjavajući se o optužbi  Osnovnog državnog tužilaštva u Plavu , optuženi Č. A. u svojim odbranama iz prethodnog postupka i sa glavnog pretresa   priznaje da je u vrijeme i na mjestu kako je navedeno u dispozitivu podnesene optužnice jednom izvršio obljubu nad oštećenom N. E.1 ali ne priznaje niti da je to uradio  dva puta niti da je takvom svojom radnjom izvršio krivično djelo koje mu se javnom optužbom stavlja na teret obzirom da je to učinio uz njen pristanak. Naime, izjašnjavajući se o slučaju za koji je optužen kao i o okolnostima koje su prethodile ovom slučaju, optuženi Č. A. je u svojim odbranama iz  prethodnog postupka i sa glavnog pretresa istakao da oštećenu N. E.1 poznaje iz vidjenja već dvije godine i da se otprilike mjesec dana prije predmetnog slučaja sa njom  u više navrata čuo putem telefona. Pošto ga je oštećena tom prilikom prva zvala, u početku je mislio da se neko sa njim zajebava ili da je bolestan . Zbog toga joj je prilikom ovih razgovora u šali uvijek govorio da se vide pa je to učinio i dana 16.08.2012. godine, predloživši joj da se nadju u G., gdje ona inače živi. Zbog toga se i iznenadio kada je nakon dolaska u G. istu susreo u blizini  Doma zdravlja.  Tek nakon što je oštećena dobrovoljno ušla u njegovo vozilo te nakon što je započeo razgovor sa njom shvatio je  da se radi o psihički bolesnoj osobi. Medjutim i pored toga istu nije pokušavao izbaciti iz svog vozila jer je pretpostavio da ona na tako nešto ne bi pristala tako da bi to morao učiniti na silu. Zbog toga je sa oštećenom pošao u pravcu sela K., gdje inače živi i kod svoje kuće stigao negdje oko 17,00 časova. Pošto je u razgovoru sa E.1  saznao da njena porodica ne zna gdje se ona nalazi te pošto mu je bilo neugodno da ih o tome obavijesti telefonom, odlučio je da podje do njihove kuće. Zbog toga je E.1 ostavio u svojoj kući i vozilom pošao do sela D. kako bi njenu porodicu obavijestio da se ona nalazi kod njega. Medjutim i pored toga što je na terasi kuće vidio E.1 oca opet mu je bilo neugodno da sa njim o tome razgovara. Zbog toga je otišao u P. gdje se zadržao do 21,00 časova. Nakon toga se vratio svojoj kući i E.1 zatekao u prizemlju, gdje je inače i ostavio. Pošto su zajedno večerali i popili kafu otišao je u svoju spavaću sobu koja se nalazi na spratnom dijelu kuće i nakon što je sa sebe skinuo svu odeću, osim gaća, legao u krevet.  Ubrzo za njim je u ovu sobu došla i E.1 i nakon što je i sama sa sebe skinula svu odjeću, osim grudnjaka kojeg joj je on skinuo, takodje legla u isti krevet. Pošto je bio jako umoran to su se jedno vrijeme samo grlili i ljubili da bi nakon toga zaspao. Kada se poslije izvjesnog vremena probudio, skinuo je gaće sa sebe i obzirom da su tada oboje bili goli legao na nju. Nakon toga je svoj polni organ stavio u E.1 polni organ i pri tom se  E.1 nije niti ljutila na njega  niti mu je govorila da je išta boli već mu je naprotiv pričala da joj je jako prijatno i da se dobro osjeća. Kada je trebao da svrši to nije učinio u njoj već je prije toga svoj polni organ izvadio i svršio na njenom stomaku. Inače, i pored toga što je u životu imao puno žena nije primijetio da je E.1 bila nevina. Nakon toga su sišli u prizemlje kuće gdje su se u kupatilu oprali i obukli isti veš. Oštećena E.1 je i nakon toga tražila od njega da ponovo vode ljubav ali je on to  odbio  jer je bio umoran i neispavan. Zbog toga je odmah zaspao i kada se probudio negdje oko 09,00 časova ujutru, E.1 je još uvijek ležala pored njega u  donjem vešu.  I tada  je tražila da ponovo vode ljubav ali on to nije prihvatio.  Nakon što su se obukli i sišli u dnevni boravak  počeo je  razmišljati o E.1 i situaciji u kojoj se našao. Pošto je još prethodnog dana shvatio da se radi o psihički bolesnoj osobi to iz tog razloga ni prije ni poslije polnog odnosa nije pomislio da je oženi, već je sa njom htio samo voditi ljubav. Dok je razmišljao o svemu tome,  negdje izmedju 09,00 časova i 10,00 časova ga je iz Ispostave policije u P. pozvao policajac T. D. i obavijestio ga da odmah mora da se javi  u ovu Ispostavu. Ubrzo nakon toga su kod njegove kuće došli  policajac B. E. i dvije žene od  kojih je poznao E.1 majku. Nakon što su ušli u kuću i pitali ga : "Šta si to uradio", odgovorio im je da ništa nije uradio na silu. Tada je E.1 majka počela da viče na njega i da razbacuje stvari po dnevnoj sobi. Poslije pola sata je kod njegove kuće došao i E.1 otac. Nakon što je prvo u dvorištu kuće polomio zadnje staklo na njegovom vozilu, ušao je u kuću i takodje počeo da galami na njega u čemu ga je spriječio policajac B. E.. Ubrzo nakon toga su u njegovu kuću došli i policajci Stanice policije u G. i priveli ga u stanicu.

      U završnoj riječi je u potpunosti prihvatio konačnu riječ svog branioca advokata L. D., koji je istakao da je optuženi i pored toga što je prilikom izjašnjavanja negirao izvršenje predmetnog krivičnog djela svojom iskrenom odbranom, kako u dijelu da je sa oštećenom imao seksualni odnos tako i u dijelu da je prije takvog odnosa saznao da se radi o psihički bolesnoj osobi, ustvari priznao njegovo izvršenje. Pri tom kod njegovog branjenika nije postojala nikakva namjera da oštećenoj ili njenoj familiji nanese psihički, emotivni ili bilo koji drugi bol tim prije što je ona na tako nešto pristala, pa je s tim u vezi predložio da ga sud oslobodi od optužbe za krivično djelo koje mu se stavlja na teret. Medjutim, ukoliko sud zauzme suprotno stanovište od njegovog,  molio je da u tom slučaju na strani optuženog ima u vidu, kao olakšavajuće okolnosti, da ranije nije osudjivan, da se radi o primjernom i uzornom gradjaninu i da je i pored  toga što se izjasnio da nije kriv za djelo koje mu se stavlja na teret izrazio iskreno kajanje za čitav dogadjaj.

      Sud je cijeno odbranu optuženog Č. A. u dijelu u kojem priznaje da je dana 16.08.2012. godine, u svojoj porodičnoj kući koja se nalazi u mjestu K., opština P., izvršio obljubu nad oštećenom N. E.1 , pa je našao da je ista u svemu u skladu sa izvedenim dokazima te ju je kao takvu  u ovom dijelu u cjelosti prihvatio.

      Medjutim, njegovu odbranu u dijelu da je tom prilikom obljubu nad oštećenom E.1 izvršio jednom a ne dva puta i da takvom svojom radnjom nije izvršio krivično djelo koje  mu je javnom optužbom stavljeno na teret obzirom da istu na tako nešto nije prinudio već da je ona na to dobrovoljno pristala, sud nije mogao prihvatiti, jer je našao da je ista ne samo nejasna i nelogična već i protivrječna, kako sama sebi tako i izvedenim dokazima .

      Naime, sud je radi provjere odbrane optuženog Č. A.  u dijelu u kojem negira izvršenje krivičnog djela koje mu je javnom optužbom stavljeno na teret odnosno radi što pravilnijeg i zakonitijeg rješavanja ove krivične stvari u dokaznom postupku izveo sledeće dokaze: saslušao u svojstvu svjedoka oštećenu N. E.1 i svjedoke N. E.2, N. H. i  B. E., na saglasan predlog stranaka pročitao iskaz svjedoka D. S. dat u istražnom postupku pred Osnovnim državnim tužiocem u Plavu dana 22.08.2012. godine, pročitao zapisnik o uvidjaju Osnovnog državnog tužioca u Plavu , Ktr.br. 25/2012 od 17.08.2012 godine, potvrde Uprave policije - Ispostave policije P. br. ... i br. .... obje  od 17.08.2012. godine, Predlog Republičke komisije za pregled djece i omladine ometene u fizičkom ili psihičkom razvoju pri KBC P. br. ... od 23.06.2003 godine, Nalaz ocjenu i mišljenje Prvostepene socijalno - ljekarske komisije Ministarstva rada i socijalnog staranja br. ... od 19.05.2004 godine , rješenje Ministarstva prosvjete i nauke, br. ... od 17.11.2003 godine , rješenje JU Centra za socijalni rad opštine P. br. ... od 14.10.2005 godine , izvještaj Komisije ginekologa Opšte bolnice B., br. ... od 20.08.2012. godine, Nalaze i mišljenje vještaka medicinske struke spec.psihijatra dr D. - K. E. od 06.09.2012 godine i 10.09.2012 godine i izvod iz kaznene evidencije za optuženog Č. A., izdat od Uprave policije - Ispostave P. br. ... od 04.10.2012. godine i izvršio uvid u fotodokumetnaciju Uprave policije - Ispostave policije P., br. ... od 17.08.2012 godine, pa je svestranom ocjenom izvedenih dokaza i njihovim uporedjivanjem sa navodima javne optužbe i odbranom optuženog utvrdio da su činjenice iz činjeničnog opisa izreke presude u svemu dokazane i da je optuženi počinio krivično djelo obljuba nad nemoćnim licem iz čl. 205. st. 1. Krivičnog zakonika, i to iz sledećih razloga:

       U toku krivičnog postupka je nesporno utvrdjeno, kako na osnovu odbrane optuženog tako i na osnovu svih izvedenih dokaza, u prvom redu izvještaja Komisije ginekologa Opšte bolnice B. br. ... od 20.08.2012. godine, da je optuženi Č. A. dana 16.08.2012 godine, u svojoj porodičnoj kući, u mjestu K., opština P., nad oštećenom N. E.1 izvršio obljubu. Na osnovu Predloga Republičke komisije za pregled djece i omladine ometene u fizičkom ili psihičkom razvoju pri KBC P. br. ... od 23.06.2003 godine, nalaza ocjene i mišljenja Prvostepene socijalno - ljekarske komisije Ministarstva rada i socijalnog staranja br. ... od 19.05.2004 godine, rješenja Ministarstva prosvjete i nauke, br. ... od 17.11.2003 godine , rješenja JU Centra za socijalni rad opštine P. br. ... od 14.10.2005 godine  i  nalaza i mišljenja vještaka medicinske struke spec.psihijatra dr D. - K. E. od 06.09.2012 godine i 10.09.2012 godine je dalje takodje nesporno utvrdjeno da je oštećena N. E.1 osoba zaostalog duševnog razvoja i da se kao takva smatra nemoćnom osobom kako u vrijeme predmetnog slučaja tako i sada. Konačno, na osnovu priznanja okrivljenog i ostalih izvedenih dokaza je nesporno utvrdjeno i to da je optuženi Č. A. obljubu nad oštećenom N. E.1 izvršio i pored toga što je prije obljube znao da se radi o psihički poremećenoj i nemoćnoj osobi.

      Medjutim, obzirom da je optuženi i pored takvog priznanja negirao izvršenje krivičnog djela koje mu je javnom optužbom stavljeno na teret tvrdnjom da oštećenu N. E.1 ni na koji način nije prinudio na tako nešto već da je ona na polni odnos sa njim pristala dobrovoljno, to je sud radi provjere osnovanosti odbrane optuženog u ovom dijelu pored njegovog saslušanja izveo i sve potrebne dokaze , pa je njihovom uporednom analizom i ocjenom nesumnjivo utvrdio ne samo da je ovakva  njegova odbrana nejasna , nelogična  i protivrječna, kako sama sebi tako i izvedenim dokazima, već i da kao takva ustvari  predstavlja njegovo priznanje samog krivičnog djela.

      Naime, jasno je da su u radnji optuženog Č. A.  koju i sam u svojoj odbrani u potpunosti priznaje  a koja se sastoji u obljubi nad oštećenom N. E.1 i pored znanja da je ista zaostalog duševnog razvoja sadržani svi bitni elementi krivičnog djela obljuba nad nemoćnim licem iz čl. 205. st. 1. KZ, koje mu je javnom optužbom stavljeno na teret, tako da samim tim u pogledu njegove krivice i krivično pravne odgovornosti za navedeno krivično djelo nije od nikakvog uticaja niti činjenica da to nije učinio prisilno obzirom da ni sam pristanak na obljubu lica koje se nalazi u psihičkom stanju kao oštećena pa čak i davanje inicijative u tom pogledu ne isključuje postojanje ovog krivičnog djela, niti činjenica da li je to učinio jednom, kako sam navodi u svojoj odbrani, ili dva puta, kako to u svojoj izjavi tvrdi oštećena.

      Dakle, sud je ovakvo svoje utvrdjenje i odluku u pogledu krivice i krivično pravne odgovornosti optuženog Č. A. za navedeno krivično djelo zasnovao ne samo na njegovoj odbrani u dijelu u kojem priznaje da je dana 16.08.2012 godine izvršio obljubu nad njom i pored toga što je znao da se radi o duševno zaostaloj osobi već i na svim  izvedenim  dokazima, u prvom redu iskazima oštećene N. E.1 i svjedoka N. E.2, N. H., B. E. i D. S., nalazu i mišljenju vještaka medicinske struke spec. psihijatra D. -  K. E. i izvještaju Komisije ginekologa Opšte bolnice B. br. ... od 20.08.2012. godine, koji su ne samo potvrdili odbranu optuženog u ovom dijelu već i obezvrijedili njegovu odbranu u dijelu da takvom svojom radnjom nije izvršio predmetno krivično djelo.

      Tako je oštećena N. E.1, čijem je iskazu i pored toga što se radi o osobi zaostalog duševnog razvoja sud poklonio punu vjeru i isti u cjelosti prihvatio, u potpunosti obezvrijedila odbranu optuženog kako u dijelu da je dana 16.08.2012 godine, nije obljubio u dva navrata tako i u dijelu u kojem negira izvršenje krivičnog djela koje mu je stavljeno na teret, istakavši da su navedenog dana dva puta imali seksualni odnos te da joj je prije toga optuženi obećao da će da je ženi. Naime, izjašnjavajući se o samom predmetnom slučaju kao i o okolnostima koje su mu prethodile, oštećena E.1 je u svojoj izjavi datoj pred Osnovnim državnim tužiocem u Plavu, istakla da je optuženog Č. A. upoznala preko telefona te da ju je dana 16.08.2012 godine isti  pozvao na telefon i rekao joj da dodje do Ambulante u G. , jer hoće da je ženi i vodi svojoj kući. Zbog toga je izašla iz kuće svoje bijače H., gdje se nalazila, i došla do ambulante gdje ju je u kolima čekao optuženi. Nakon što joj je otvorio vrata i uveo je u auto, pošli su do njegove kuće u selo K.. Dok su u jednoj od soba u prizemlju kuće pili kafu optuženi joj je kazao da će da je ženi, što je i ona sama željela. Nakon toga ju je negdje oko 17,00 časova, uhvatio za ruku i odveo u spavaću sobu na spratu kuće. Pošto je prvo skinuo njenu pa svoju odjeću legao ju je na krevet, privukao je prema sebi, popeo se na nju i tako su vodili ljubav. Tom prilikom ju je nešto dolje zaboljelo i vidjela je da joj je procurela krv. Poslije toga su sišli u prizemlje kuće odakle je  optuženi negdje otišao dok je nju ostavio u jednoj sobi. Kada se ponovo vratio, prvo su zajedno večerali i popili kafu, da bi je negdje oko 22,00 časa, optuženi ponovo uhvatio za ruku i odveo u istu sobu na spratu kuće. Nakon što je ponovo skinuo i njenu i svoju garderobu, opet ju je legao na krevet , popeo se na nju  i ponovo su vodili ljubav, ali je ovog puta manje boljelo nego prvi put. Poslije toga su zaspali a sjutradan su se obukli i sišli u prizemlje kuće gdje je optuženi stavio kafu. Dok su pili kafu u kuću su došli njena majka H., tetka S. i tetak E., a ubrzo za njima su u kuću došli i policajci. Dalje je navela kako joj je optuženi govorio da će je odvesti kod njegove tetke u P.  a da će on poći za P.  kako bi uzeo pare koje su mu poslali iz Nj.. Na kraju je navela da je kritične prilike optuženi nije niti tukao niti joj je prijetio već da je prevario da će da je ženi. U izjavi sa glavnog pretresa je i pored toga što je bila vidno uznemirena i pravila pauze izmedju rečenica u potpunosti potvrdila izjavu koju je dala u prethodnom postupku i dodala da joj je optuženi prilikom razgovora telefonom i dogovora da se nadju u G. dana 16.08.2012. god. kao i prilikom vožnje kolima do njegove kuće rekao da će da je ženi, da bi joj sjutradan u njegovoj kući,  nakon što su ustali iz kreveta , kazao kako  neće da je ženi i tjerao je iz kuće. Na pitanje branioca optuženog, advokata L. D., je navela i to da ju je optuženi prvi put zvao preko telefona u avgustu mjesecu 2012 godine i da su se nakon toga telefonom često čuli, uglavnom u večernjim satima. Nakon što su se po dogovoru putem telefona, dana 16.08.2012. godine našli kod Bolnice u G., optuženi joj je prvo  kazao da je  sa njim razgovarala preko telefona i pozvao je da udje u vozilo ali da o tome ne priča ni majci ni tetki, nakon čega su pošli njegovoj kući.

      Što se tiče zakonskih zastupnika oštećene N. E.1, oca N. E.2 i majke N. H. , koje je sud saslušao u svojstvu svjedoka, isti se u svojim izjavama nijesu mogli izjasniti na okolnosti predmetnog dogadjaja ali su svojim iskazima u dijelu da je oštećena E.1 od malena zaostalog duševnog razvoja i da se kao takva ne može sama starati o sebi ne samo potvrdili navode javne optužbe u pogledu njenog psihičkog stanja već i obezvrijedili odbranu optuženog Č. A. u dijelu u kojem negira izvršenje predmetnog krivičnog djela. Naime, izjašnjavajući se o okolnostima koje su im poznate u vezi sa predmetnim slučajem svjedoci N. E.2 i N. H. su saglasno istakli da je oštećena E.1 dana 16.08.2012 godine, kada se desio ovaj slučaj, bez njihovog znanja i saglasnosti napustila kuću svoje bijače H., kod koje je boravila zadnjih mjeseci, i sa optuženim Č. A. otišla njegovoj kući u selo K.. Pošto se ista,  i pored toga što je znala da zovne ili da se odazove  na mobilni telefon koji je imala, nije javljala na njihove mnogobrojne pozive to su odmah o njenom nestanku obavijestili policiju. Istovremeno su je i sami tražili i raspitivali se za nju, ali bezuspješno. Tek nakon što ih je sjutradan tj. 17.08.2012. godine policajac T. D. obavijestio da je saznao da se E.1 nalazi u kući optuženog Č. A. , koja se nalazi  u selo K. , svjedok N. H. je sa svjedocima B. E. i D. S. pošla u pomenuto selo kako bi zajedno provjerili ovu informaciju. Kod kuće optuženog su došli negdje oko 09,00 časova,  gdje im je na njihovo kucanje vrata lično otvorio optuženi. Nakon što su sa dozvolom optuženog ušli u njegovu kuću, E.1 su zatekli u dnevnoj sobi. Svjedok N. H. je dalje navela da je tom prilikom bila veoma uznemirena i nervozna ali se i pored toga sjeća da je u jednom trenutku rekla optuženom: "Šta si ovo uradio , jesi li mislio da uzmeš ćerku za suprugu ili samo za jednu noć" . Istovremeno ga je pitala: " Kako si ovo mogao da uradiš a znao si da je ona bolesna osoba". Kasnije istog dana joj je i sama E.1 rekla da je spavala sa optuženim Č. A. i da je imala odnos sa njim, kao i da ju je optuženi prevario kako hoće da je ženi i na taj način je odveo u svoju kuće.  Iz tog razloga se  ne može pomiriti sa tim što je optuženi uradio njenoj ćerki a  ovo utoliko prije što ona do tada nije spavala ni sa jednim muškarcem već je bila je nevina. Na kraju je navela da se E.1 od tada veoma loše osjeća i da je veoma uznemirena i nervozna tako da redovno mora da uzima ljekove za smirenje. Što se tiče svjedoka N. E.2, isti je dalje istakao da je u kuću optuženog Č. A. došao nakon pola sata i tom prilikom u ovoj kući pored njega i ćerke E.1 zatekao još i suprugu H., svastiku B. S. i pašenoga B. E..  I pored toga što je bio veoma ljut na optuženog Č. A. i sa njim se zbog toga htio fizički obračunati u tome ga je sprečavao  prisutni B. E..  Na kraju je naveo da je ovaj dogadjaj izazvao loše posledice ne samo kod oštećene E.1 ,koja je od tada stalno uplašena i uznemirena,  već i kod njega i njegove supruge H., jer su zbog ovog dogadjaja i  njih dvoje takodje uznemireni i zabrinuti za E.1 zdravlje.

      Na okolnosti predmetnog slučaja se iz istog razloga nijesu mogli izjasniti ni svjedoci B. E. i D. S.. Medjutim, izjašnjavajući se na okolnosti koje su se odnosile na psihičko stanje oštećene N. E.1 kao i na okolnosti koje su prethodile predmetnom dogadjaju pomenuti svjedoci su saglasno istakli da je i njima lično poznato da je oštećena E.1 osoba zaostalog duševnog razvoja koja se ne može sama o sebi starati i brinuti zbog čega su je  dana 16.08.2012. godine , kada je bez ičijeg znanja napustila kuću svoje bijače, i oni tražili zajedno sa njenim roditeljima. Pošto ih je sjutradan policajac T. D. obavijestio da je saznao da se E.1 nalazi u selu K., kod kuće optuženog Č. A., to su istog dana sa njenom majkom N. H. pošli u pomenuto selo kako bi provjerili ove navode. Nakon što im je na njihovo kucanje, vrata lično otvorio optuženi i dozvolio im ulazak u kuću, E.1 su zatekli  u dnevnoj sobi. Tom prilikom su se svi  vidno uznemirili i unervozili  a to se najviše odrazilo na njenu majku H. koja se ljutila i galamila  na optuženog A. pitajući ga: "Šta si to uradio od moje bolesne ćerke". Svjedok B. E. je dalje naveo da je odmah nakon toga telefonom pozvao policiju koja je došla nakon pola sata. U medjuvremenu je kod kuće optuženog došao i otac oštećene  N. E.2, koji je takodje bio vidno uznemiren i nervozan zbog ovog dogadjaja. Izjašnjavajući se dalje na okolnosti koje su se desile u kući optuženog  nakon njihovog dolaska, oba pomenuta svjedoka su saglasno istakli da im je tom prilikom optuženi lično kazao da je spavao sa oštećenom E.1 i da je znao da je ista  psihički bolesna osoba, čime su takodje ne samo potvrdili njegovu odbranu u ovom dijelu već istovremeno i negirali njegove navode u dijelu da takvom svojom radnjom nije izvršio krivično djelo koje mu je javnom optužbom stavljeno na teret.

      Ako se svemu izloženom dodaju i nesporne činjenice do kojih je sud došao na osnovu Izvještaja Komisije ginekologa Opšte bolnice B. br. ... od 20.08.2012 godine da oštećena E.1 prije predmetnog slučaja nije nikada imala seksualni odnos i Nalaza i mišljenja vještaka specijaliste psihijatra dr D. - K. E. da se radi o  licu zaostalog duševnog razvoja, to i ove činjenice u sveukupnosti sa ostalim utvrdjenim činjenicama utvrdjenje suda u pogledu krivice i krivično pravne odgovornosti optuženog Č. A. za predmetno krivično djelo čine još osnovanijim i utemeljenijim. Naime, izjašnjavajući se o izvršenom ginekološkom pregledu nad oštećenom N. E.1 nakon predmetnog slučaja Komisija ginekologa u sastavu dr M. P. , dr D. A. i dr R. K. je u svom izvještaju  konstatovala da na himenu oštećene postoje svježi rascepi na 9 i 2 sata koji dopiru do baze himena kao i da na granici medjice i vagine takodje postoji površinski svježi rascep promjera 1,5 x 0,5 cm,  čime je potvrdila ne samo priznanje optuženog da je dana 16.08.2012 godine, imao polni odnos sa oštećenom već i iskaze oštećene i njene majke N. H. u dijelu  da je oštećena prije predmetnog slučaja bila nevina. Isto tako izjašnjavajući se o psihičkom stanju oštećene E.1 prije i u vrijeme izvršenja predmetnog krivičnog djela vještak dr D. - K. E. je u svom nalazu i mišljenju utvrdila  da se radi o nemoćnom licu zaostalog duševnog razvoja i da je ista u takvom stanju bila i u vrijeme samog predmetnog dogadjaja kao i sada,  čime je ne samo potvrdila navode javne optužbe u tom dijelu već i obezvrijedila odbranu optuženog Č. A. u dijelu da i pored toga što je dana 16.08.2012 godine izvršio obljubu nad oštećenom nije izvršio krivično djelo koje mu se javnom otpužbom stavlja na teret obzirom da je ona na to dobrovoljno pristala, jer ni sam pristanak na obljubu lica koje se nalazi u takvom stanju,  pa čak i davanje inicijative u tom pogledu, ne isključuje postojanje ovog djela.  Izjašnjavajući se dalje o razlozima ovakvog psihičkog stanja oštećene, pomenuti vještak je dalje istakla da je kod iste dijagnostifikovan zaostali umni razvoj na nivou umjerene mentalne retardacije koji se ogleda u tome što je kod osoba sa ovakvom retardacijom prisutno zaostajanje u intelektualnom razvoju koje se ispoljava teškoćama u učenju tako da ove osobe nijesu sposobne da se opismene, otežano im je shvatanje,  viši misaoni procesi su nerazvijeni i smanjena im je sposobnost izražavanja govorom. Dalje je navela da su  takve osobe sugestibilne tj. podvodljive, da nijesu sposobne da formiraju pojmove i da funkcionišu na konkretnom nivou zbog čega im  je pamćenje uglavnom mehaničko i zasniva se  na čulnim iskustvima. Znaju da budu osetljive i da frustracije teže obradjuju. Neprijatne dogadjaje trajno vezuju za mjesta i osobe i generalizuju loše iskustvo na druge osobe iz razloga što imaju smanjenu sposobnost intelektualne obrade traumatičnog dogadjaja. Nadalje je navela da se ova bolest javlja u ranom djetinjstvu i traje za cijeli život te da osoba sa ovom bolešću nije sposobna za samostalni život,  odnosno nije sposobna da se sama brine o sebi i da odlučuje tako da se može smatrati nemoćnom osobom. Na kraju je istakla da zbog  svega izloženog smatra da oštećena N. E.1 zbog zaostalog umnog razvoja na nivou umjerene mentalne retardacije - imbecilnost sa IQ 42 nije mogla upravljati svojim radnjama i postupcima dana 16. i 17.08.2012. godine, kako prije tako i poslije predmetnog dogadjaja i da se sobzirom na stepen zaostalog umnog razvoja može smatrati nemoćnom osobom, čime je potvrdila navode javne optužbe i u ovom dijelu.

      Zbog svega izloženog sud je iskazu oštećene N. E.1 u pogledu načina odvijanja predmetnog dogadjaja, bez obzira na njen zaostali duševni razvoj,  u potpunosti povjerovao i isti u cjelosti prihvatio ocijenivši ga logičnim i što je najvažnije u najbitnijem saglasnim ne samo sa iskazima svjedoka N. E.2, N. H., B. E. i D. S. već i sa nalazom i mišljenjem vještaka medicinske struke, specijaliste psihijatra dr D. - K. E., koji je sud takodje bez rezerve prihvatio kao potpun, objektivan i u dovoljnoj mjeri stručno obrazložen. Pri tom je sud iskaz oštećene, sobzirom na njeno psihičko stanje usled zaostalog duševnog razvoja i umjerene retardiranosti, cijenio sa naročitom pažnjom i kritičnošću pa je i pored toga ocijenio da se istom može pokloniti puna vjera. Ovo ne samo zbog toga što je oštećena, i pored toga što je prilikom davanja svog iskaza na glavnom pretresu pravila prekide zbog otežanog izražavanja i komunikacije usled zaostalog duševnog razvoja, u istom  praktično u najbitnijem ponovila svoj iskaz iz istrage već i zbog toga što je ovakav njen iskaz, kao što je već navedeno, u bitnom  potvrdjen i svim ostalim izvedenim dokazima.

      Istovremeno, sud odbranu optuženog Č. A. kojom negira izvršenje krivičnog djela koje mu je javnom optužbom stavljeno na teret, kao potpuno suprotnu prihvaćenim iskazima oštećene i navedenih svjedoka, nije mogao prihvatiti, već ju je kao neosnovanu i sračunatu na izbjegavanje krivično pravne odgovornosti u potpunosti odbacio.  Naime, jasno je da je odbrana optuženog Č. A., kako u dijelu da je dana 16.08.2012. god. nad oštećenom E.1 izvršio obljubu jednom a ne dva puta tako i u dijelu da i pored takve svoje radnje nije izvršio predmetno krivično djelo obzirom da je E.1 na to sama pristala,  iz izloženih razloga ne samo nejasna i nelogična već i neosnovana, jer ni sam pristanak na obljubu lica koje se nalazi u psihičkom stanju kao oštećena , pa čak i davanje inicijative u tom pogledu, ne isključuje postojanje ovog krivičnog djela.  Ovo utoliko prije što je njegova odbrana u ovom dijelu, kao što je već navedeno, pored toga što je nejasna i nelogična,  u najbitnijem još i suprotna, kako iskazima oštećene E.1 i svjedoka N. E.2, N. H., B. E i D. S. tako i izvještaju Komisije ginekologa Opšte bolnice B. i nalazu i mišljenju vještaka specijaliste psihijatra dr D. - K. E.. Naime, i pored toga što nijedan od navedenih svjedoka nije prisustvovao predmetnom dogadjaju, što je uostalom i logično sobzirom na vrstu predmetnog krivičnog djela kao i na mjesto njegovog izvršenja, sud je brižljivom analizom i ocjenom iskaza ovih svjedoka i njihovim uporedjivanjem sa iskazom oštećene i ostalim izvedenim dokazima nesumnjivo utvrdio da se predmetni dogadjaj odvijao na način kako je to u svom iskazu opisala oštećena N. E.1 i da je samim tim ovakva odbrana okrivljenog sračunata i usmjerena na izbjegavanje njegove krivično pravne odgovornosti i kao takva neprihvatljiva.

      Dakle i pored toga što u konkretnom slučaju,  osim same oštećene N. E.1, nije bilo drugih lica koja bi kao svjedoci na osnovu neposrednih čulnih opažanja potvrdili navode javne optužbe u pogledu krivice i krivično pravne odgovornosti optuženog Č. A. za predmetno krivično djelo,  sud je svoje stanovište u pogledu njegove krivice za izvršeno krivično djelo pored iskaza oštećene, izvještaja Komisije ginekologa Opšte bolnice B. i nalaza i mišljenja vještaka specijaliste psihijatra dr D. - K. E., zasnovao još i na izvedenim posrednim dokazima tj. iskazima svjedoka N. E.2, N. H., B. E. i D. S.. Ovo iz razloga jer izvedeni posredni dokazi u ukupnosti sa iskazom oštećene N. E.1, po ocjeni suda, predstavljaju jednu skladnu i logičnu cjelinu koja isključuje svaku drugu mogućnost osim da se predmetni slučaj odigrao na način kako je to u svom iskazu opisala sama oštećena . Naime , uzimajući u obzir činjenice utvrdjene izvedenim posrednim dokazima i dovodeći ove činjenice u vezu sa iskazom oštećene i nesporno utvrdjenim činjenicama da je oštećena osoba zaostalog duševnog razvoja i da je prije obljube od strane optuženog bila  djevica,  jasno je kako na osnovu logike stvari tako i na osnovu životnog iskustva da se predmetni dogadjaj odigrao na način kako je to u svom iskazu opisala oštećena N. E.1.

      Kako iz svega izloženog proizilazi da u pogledu utvrdjivanja krivičnog djela koje je optužnicom ODT u Plavu , stavljeno na teret optuženom Č. A., nakon sprovedenog dokaznog postupka i ocjene izvedenih dokaza, nije bila sporna nijedna činjenica, sud je stao na stanovište da su činjenice iz činjeničnog opisa izreke presude u svemu dokazane i da je optuženi  počinio predmetno krivično djelo.

      Ocjenjujući pravno utvrdjeno činjenično stanje, sud nalazi da su u radnji optuženog  činjenično opisanoj u izreci presude sadržani svi bitni elementi, subjektivni i objektivni, krivičnog djela obljuba nad nemoćnim licem iz čl. 205. st. 1. KZ,  pa mu je za izvršeno krivično djelo i izrekao kaznu bliže opisanu u izreci presude. Radnja izvršenja krivičnog djela koje je počinio optuženi  se sastoji u tome što je u vrijeme, na mjestu i na način kako je to navedeno u izreci presude,  iskoristivši njen zaostali duševni razvoj i nemoć izvršio obljubu nad oštećenom N. E.1. Dakle, nesporno utvrdivši da je optuženi Č. A. dana 16.08.2012. godine, u svojoj porodičnoj kući koja se nalazi u mjestu K., opština P., izvršio obljubu nad oštećenom N. E.1 i pored toga što je znao da se radi o osobi zaostalog duševnog razvoja, to je sud takvu njegovu radnju  i okvalifikovao kao krivično djelo obljuba nad nemoćnim licem iz čl. 205. st. 1. KZ i za ovo djelo ga oglasio krivim i krivično pravno odgovornim.

      Sud je cijenio i vinost odnosno psihički odnos optuženog Č. A. u odnosu na radnju izvršenja predmetnog krivičnog djela, pa je našao da je optuženi  prilikom izvršenja ovog djela postupao sa direktnim umišljajem. Naime, optuženi je bio svjestan  ne samo činjenice da je oštećena N. E.1 osoba zaostalog duševnog razvoja, jer se u tom pogledu  i lično izjasnio, već i da izvršenjem obljube nad njom iskorišćavanjem  takvog njenog stanja čini krivično djelo, pa je i pored toga nad istom izvršio obljubu čime je i manifestovao svoje htjenje za njegovo izvršenje.

      Prilikom izbora, vrste i visine krivične sankcije koju treba primijeniti prema optuženom  za učinjeno krivično djelo, sud je pored težine, načina izvršenja i društvene opasnosti krivičnog djela uzeo u obzir i stepen krivične odgovornosti optuženog   kao i sve ostale okolnosti koje su relevantne u tom pogledu. Tako je od olakšavajućih okolnosti sud optuženom  cijenio i uzeo u obzir: da je nezaposlen da je srednjeg imovnog stanja, da ranije nije osudjivan i da je i pored toga što nije priznao izvršenje krivičnog djela koje mu je javnom optužbom stavljeno na teret ipak priznao sam čin obljube  nad oštećenom N. E.1 i izrazio kajanje za takav svoj postupak, pa mu je sobzirom  na cijenjene okolnosti i izrekao kaznu zatvora u trajanju od 1 (jedne) godine i 2 (dva) mjeseca,  sa uvjerenjem da je izrečena kazna srazmjerna težini izvršenog krivičnog djela i stepenu krivično  pravne odgovornosti optuženog, te da će se  u konkretnom slučaju jedino sa ovom vrstom i visinom kazne,  u okviru opšte svrhe izricanja krivičnih sankcija predvidjene čl. 4. st.2 KZ, postići svrha kažnjavanja propisana čl. 32 istog Zakona. Osnovano se može očekivati da će izrečena kazna pozitivno djelovati na prevaspitanje optuženog i da će ista uticati na njega da ubuduće ne vrši krivična djela.

      Na osnovu čl. 51 st.1. KZ,vrijeme koje je optuženi Č. A. proveo u pritvoru od 17.08.2012.godine do 11.10.2012 godine, uračunato mu je u izrečenu kaznu zatvora.

      Odluka o troškovima krivičnog postupka je zasnovana na odredbi čl. 229 st.1. ZKP. Visina troškova u ukupnom iznosu od 632,50 eura , predstavlja izdatke iz budžetskih sredstava, od čega iznos od 500,00 eura predstavlja nagradu advokatu Dj. V., koji mu je za branioca postavljen po službenoj dužnosti , iznos od 82,50 eura, predstavlja nagradu vještaku medicinske struke,  dr D. - K. E., dok iznos od 50,00 eura predstavlja paušal koji je  odmjeren s obzirom na složenost i trajanje krivičnog postupka te obzirom na imovno stanje optuženog, shodno čl. 226 st.3. ZKP.

      Pošto su zakonski zastupnici oštećene N. E.1, otac N. E.2 i majka N. H., u završnoj riječi zadržali pravo da imovinsko pravni zahtjev za naknadu štete ostvaruju u parnici , to je sud u pogledu ovog zahtjeva odlučio kao u izreci presude , na osnovu čl. 239. st. 2. ZKP.

      Na osnovu iznijetih razloga odlučeno je kao u izreci presude.

OSNOVNI SUD U PLAVU
Dana 11.10.2011 godine
Zapisničar
S U D I J A
Senada Radončić
Hilmija Sujković  
PRAVNA POUKA :
Protiv ove presude nezadovoljna stranka
ima pravo žalbe u roku od 15 dana od dana
prijema iste preko ovog sudaVišem sudu B. Polje.  
DNA:1 x ODT u Plavu
           1 x optuženom Č. A. 
           1 x braniocu - advokatu  L. D.
           1 x zakonskom zastupniku
           oštećene N. E.1 ocu N. E.2   