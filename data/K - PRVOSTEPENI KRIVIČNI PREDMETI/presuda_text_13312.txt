OSNOVNI SUD U PLAVU
K. br. 74/2012  
U IME CRNE GORE
      OSNOVNI SUD U PLAVU, sudija Hilmija Sujković, sa zapisničarem Senadom Radončić, u krivičnom predmetu okrivljenog  K. O., iz V. S., opština P., zbog krivičnog djela protivpravno zauzimanje zemljišta iz čl. 254. st. 1.  Krivičnog zakonika, po optužnom predlogu Osnovnog državnog tužilaštva u Plavu, KT br.64/2012 od 16.11.2012 godine, po održanom usmenom, glavnom, javnom pretresu u prisustvu: okrivljenog, zamjenika ODT u Plavu Rugovac Drite i predstavnika oštećene opštine P., dipl. pravnika R. H.,  donio je i javno objavio , dana 25.12.2012. godine

P R E S U D U
      Okrivljeni K. O.,  JMBG ... , od oca I.  i majke S., rodj. M. , rodjen ... godine, u V. S., opština P., gdje i prebiva, državljanin Crne Gore, nezaposlen, oženjen, otac jednog djeteta, pismen, završio Višu školu za upravne poslove, lošeg imovnog stanja, osudjivan presudama: Osnovnog suda Bijelo Polje, K.br. 597/99 od 10.12.1999 godine , zbog krivičnog djela iz čl. 177 . st. 3. u vezi sa članom 172. st. 3. u vezi st. 1. KZ RCG na kaznu zatvora u trajanju od 1 godine i 6 mjeseci i Osnovnog suda Plav, K.br. 96/'04. od 12.11.2004 godine, zbog krivičnog djela iz čl. 239. st. 1. RCG na kaznu zatvora u trajanju od 30 dana - uslovno za 1 godinu  i K.br. 157/07 od 26.12.2008 godine, zbog krivičnog djela iz čl. 254. st. 1. KZ CG na novčanu kaznu u iznosu od 600,00 eura.

KRIV   JE  
       Što je

U toku jula mjeseca 2012 godine, u V. S., opština P., protivpravno zauzeo
tudje zemljište - južni dio parcele br. ... , po kulturi nekategorisani putevi
upisane u listu nepokretnosti br. ... KO V. S., na ime opštine P., na način
što je ovaj dio parcele oblika trougla, čija dužina strane sa sjevera iznosi
15,35 m , sa juga 13,60 m i sa jugozapada 3,85 m, ukupne površine 18 m2,
pripojio svojoj parceli br. ... , po kulturi voćnjak IV klase , upisanoj u
listu nepokretnosti br. ... KO V. S., tako što je sa sjeverne strane svoje
parcele na liniji izmedju protivpravno zauzetog zemljišta i ostalog dijela
parcele br. ... postavio ogradu od 11 drvenih kolaca i dva reda bodljikave
žice  
- čime je izvršio krivično djelo  protivpravno zauzimanje zemljišta iz čl.
254. st. 1. Krivičnog zakonika.  
      Pa ga  sud za izvršeno krivično djelo na osnovu navedenog zakonskog propisa, te primjenom  čl: 4, 32, 39 i 42 KZ i čl. 374 ZKP.

O S U Đ U J E
      Na novčanu  kaznu u iznosu od  800,00  (osamstotina)  eura, koju je dužan  platiti u roku od  3 mjeseca od   dana pravosnažnosti presude.

      Ukoliko se novčana kazna ne plati u odredjenom roku, ista će se zamijeniti kaznom zatvora, računajući svakih započetih 25,00 € (dvadesetpet) eura, novčane kazne za 1 (jedan) dan zatvora.

      Okrivljeni  se obavezuje da  naknadi troškove krivičnog postupka u ukupnom iznosu od 222,50 (dvijestotinedvadesetdvaeuraipedesetcenti), u roku od 15 dana po pravosnažnosti presude, pod prijetnjom prinudnog izvršenja.

      Imovinsko pravnog zahtjeva za naknadu štete nije bilo.

O   b r a z l o ž  e n j e
Osnovno državno tužilaštvo u Plavu, optužnim predlogom KT br.64/2012 od
16.11.2012  godine, optužilo je K. O., iz V. S., opština P.,  za krivično
djelo protivpravno zauzimanje zemljišta iz čl. 254. st. 1. Krivičnog zakonika.  
      U završnoj riječi zamjenik ODT u Plavu, Rugovac Drita, je precizirala podneseni optužni predlog u njegovom činjeničnom opisu, kako u pogledu vremena izvršenja krivičnog djela tako i u pogledu bliže identifikacije protivpravno zauzetog zemljišta, pa je pri tako preciziranom optužnom predlogu ostala u svemu i predložila sudu da okrivljenog K. O. oglasi krivim za navedeno krivično djelo i osudi ga na novčanu kaznu u iznosu od 1.200,00 eura.

      Predstavnik oštećene opštine P., dipl.pravniik R. H., je u  završnoj riječi istakao da se ne pridružje  krivičnom gonjenju protiv okrivljenog K. O.  i da ne postavlja imovinsko pravni zahtjev za naknadu štete.

      Izjašnjavajući se o optužnom predlogu ODT u Plavu, okrivljeni K. O. priznaje da je  u toku jula mjeseca 2012 godine, u V. S., opština P., na zemljištu na kojem se nalazi "S. česma"  postavio ogradu od 11 drvenih kolaca i dva reda bodljikave žice, ali ne priznaje da je takvom svojom radnjom  zauzeo dio opštinskog zemljišta, kako ga tereti javna optužba, jer je ovom ogradom samo ogradio sjeverni dio svog imanja. Naime, naveo je da je ovo imanje i kuću kupio 03.03.2003 godine i pošto isto nije bilo ogradjeno sa sjeverne strane to je odmah nakon njegove kupovine na lice mjesta izveo geometra Dj. Š., koja je u to vrijeme radila u Upravi za katastar, kako bi mu ista odredila ovu graničnu liniju. Pošto mu je ona tom prilikom kazala da sjeverna granica imanja koje je kupio obuhvata i izvor "S. česme" koji je od česme udaljen 5 do 6 m i da ide pravo,  to je shvatio da ova granična linija obuhvata i dio same, česme pa je na tom mjestu i postavio ogradu od drvenog kolja i bodljikave žice. Medjutim, ubrzo nakon postavljanja ove ograde ista mu je na zahtjev mještana V. S. uklonjena od strane nadležnog organa opštine P., koji nije htio prihvatiti mišljenje geometra Dj. Š., tako da mu je i od tada pa sve do jula mjeseca 2012 godine, kada je postavio spornu ogradu, ova strana njegovog imanja bila neogradjena. Spornu ogradu je inače postavio nakon što je kod Osnovnog suda u Plavu, po njegovom predlogu okončan postupak za uredjenje medja , odnosno nakon što je rješenje koje je sud donio o ovom postupku Rs.br. 17/09. od  09.09.2011 godine postalo pravosnažno. Tom prilikom  je ogradu od drvenog kolja i bodljikave žice postavio na medji koja je u ovom postupku odredjena od strane suda i geometra M. V. postavljanjem drvenih kočića. Kako je tako uredjena medja obuhvatala kompletnu "S. česmu" i dio njenog korita, to je iz tog razloga i on ovom ogradom obuhvatio ne samo česmu već i dio korita. Zbog svega toga smatra da je ovu ogradu postavio na medjnoj liniji koju su prilikom izlaska na lice mjesta utvrdili sud i pomenuti geometar tako da samim tim nije ni izvršio krivično djelo koje mu se javnom optužbom stavlja na teret. Na kraju je naveo da mu je krajem avgusta mjeseca iste godine, po prijavi mještana V. S., od strane Inspektora za vodoprivredu opštine P. i ova ograda uklonjena na način što je umotana u rolnu i ostavljena na licu mjesta. U završnoj riječi je još jednom negirao izvršenje krivičnog djela koje mu je stavljeno na teret i predložio sudu da ga za ovo djelo oslobodi od optužbe.

      Sud je cijenio odbranu okrivljenog u dijelu u kojem priznaje da je u vrijeme i na mjestu kako je navedeno u izreci presude postavio spornu ogradu od 11 drvenih kolaca i dva reda bodljikave žice, pa je našao da je ista u svemu u skladu sa izvedenim dokazima te ju je kao takvu u ovom dijelu u cjelosti prihvatio.

      Medjutim, njegovu odbranu u dijelu u kojem tvrdi da je spornu ogradu postavio na medji koja je u postupku uredjenja medja odredjena od strane suda i vještaka geometra M. V. te da samim tim nije ni izvršio krivično djelo koje mu je javnom optužbom stavljeno na teret, sud nije mogao prihvatiti, jer je našao da je ista ne samo nejasna i nelogična već i protivrječna, kako sama sebi tako i izvedenim dokazima.

      Naime, sud je radi provjere odbrane okrivljenog K. O. u dijelu u kojem negira izvršenje krivičnog djela koje mu je javnom optužbom stavljeno na teret, odnosno radi što pravilnijeg  i zakonitijeg rješavanja ove krivično pravne stvari u dokaznom postupku izveo sledeće dokaze: saslušao svjedoke M. K., M. H., D. M. i K. H., na saglasan predlog stranaka pročitao  iskaz svjedoka M. Z. koji je isti dao kod ODT u Plavu dana 21.09.2012. godine,  nalaz i mišljenje vještaka geometra - ing. geodezije M. V. od 12.11.2011 god. i pojašnjenje ovog nalaza sa glavnog pretresa od 25.12.2012 godine, rješenje Osnovnog suda u Plavu Rs.br. 17/09 od 09.09.2011 godine, rješenje Inspektora za vodoprivredu opštine P. br. ... od 08.08.2012 godine, zapisnik o izvršenju Inspektora za vodoprivredu opštine P. br. ... od 29.08.2012. godine, Zapisnik o uvidjaju Osnovnog državnog tužilaštva u Plavu Kt.br. 64/2012 od 14.09.2012 godine, nalaz vještaka geometra Dj. Š. od 04.05.2006 godine i rješenje Sekretarijata lokalne uprave - Odjeljenja za privredu i razvoj opštine P. br. ... od 16.08.2002 godine i izvršio uvid u list nepokretnosti br. ... KO V. S., fotodokumentaciju Uprave policije - Ispostave P., br. ... od 14.09.2012. godine, skicu lica mjesta sačinjenu od strane vještaka geometra, ing. geodezije M. V. i izvod iz kaznene evidencije za okrivljenog K. O. br. ... od 24.10.2012. godine, izdat od Uprave policije - Ispostave policije P., pa je svestranom  ocjenom izvedenih dokaza i njihovim uporedjivanjem sa navodima javne optužbe i odbranom okrivljenog utvrdio da isti u potpunosti obezvredjuju ovakvu njegovu odbranu i da je okrivljeni izvršio krivično djelo protivpravno zauzimanje zemljišta iz čl. 254. st. 1. KZ  koje mu  je javnom optužbom stavljeno na teret.  
      Ovakvo svoje utvrdjenje i odluku u pogledu krivice i krivično pravne odgovornosti okrivljenog K. O. za izvršeno krivično djelo, sud je zasnovao na sledećim razlozima:

      U  toku krivičnog postupka je nesporno utvrdjeno, kako na osnovu prznanja okrivljenog  tako i na osnovu svih izvedenih dokaza, da je okrivljeni K. O. u toku jula mjeseca 2012. godine, sa sjeverne strane svoje parcele  br. ..., po kulturi voćnjak IV klase , upisane u listu nepokretnosti br. ... KO V. S., sa koje strane se ova parcela medji sa parcelom br. ..., po kulturi nekategorisani putevi, upisanoj u listu nepokretnosti br. ...KO V. S., na ime opštine P., u dužini od 15,35 m postavio ogradu napravljenju od 11 drvenih kolaca sa dva reda bodljikave žice.

      Medjutim, obzirom da je okrivljeni K. O. i pored takvog svog priznanja negirao izvršenje krivičnog djela koje mu je javnom optužbom stavljeno na teret, odnosno negirao ne samo da je ovu ogradu postavio na parceli br. ..., vlasništvo opštine P. već i da je njenim postavljanjem protivpravno zauzeo 18 m2  ove parcele, to je samim tim u toku krivičnog postupka bila sporna ova činjenica, pa ju je kao takvu trebalo nesumnjivo utvrditi tj. dokazati obzirom da ista ustvari predstavlja i samu radnju izvršenja predmetnog krivičnog djela.

      Optužba je inače u tom pogledu jasna i njeno stanovište je da je okrivljeni K. O., u toku  jula mjeseca 2012 godine, u V. S., opština P., protivpravno zauzeo zemljište opštine P. u površini od 18 m2, dok okrivljeni u svojoj odbrani tvrdi suprotno braneći se da je ogradjeni dio zemljišta čije mu se zauzimanje stavlja na teret njegovo vlasništvo i da samim tim nije ni izvršio krivično djelo koje mu se javnom optužbom  stavlja na teret.

      Da bi provjerio osnovanost odbrane okrivljenog u ovom dijelu a samim tim i utvrdio pravo stanje stvari, sud je, kao što je već navedeno, saslušao okrivljenog i izveo sve potrebne dokaze, pa je njihovom uporednom analizom i ocjenom našao da je ovakva njegova odbrana ne samo nejasna i nelogična već i u svemu suprotna izvedenim dokazima, u prvom redu iskazima svjedoka: M. H., M. Z. i M. K. i nalazu i mišljenju vještaka geometra, ing, geodezije M. V., koje dokaze je, za razliku od odbrane okrivljenog i iskaza svjedoka K. H., sud u potpunosti prihvatio ocijenivši ih jasnim, potpunim, objektivnim i što je najbitnije medjusobno saglasnim a samim tim i uvjerljivim.

      Tako su svjedoci M. H. i  M. Z., izjašnjavajući se na okolnosti koje su im poznate u vezi sa predmetnim slučajem u prvom redu na okolnosti koje se odnose na pravo vlasništva na dijelu zemljišta koje je okrivljeni K. O. ogradio, u potpunosti obezvrijedili odbranu okrivljenog u dijelu da je ovu ogradu postavio na svom zemljištu a samim tim i u dijelu u kojem negira izvršenje krivičnog djela koje mu je javnom optužbom stavljeno na teret, saglasno istakavši da ovaj dio zemljišta nije nikada bio u privatnom vlasništvu pa ni u vlasništvu okrivljenog obzirom da se na tom dijelu zemljišta nalazi česma zv. "S. česma" sa koje su još kao djeca koristili vodu, kako za piće tako i za napajanje stoke. Otuda im je i poznato da je ova česma proglašena za javnu česmu još 2002 godine, a svjedok M. Z. je kao član režijskog odbora čak učestvovao i u podnošenju zahtjeva za njeno proglašenje javnom, nadležnom opštinskom organu. Kako je kasnije svaka kuća u V. S., u kojem inače obojica žive, priključena na gradski vodovod, to su od tada pa sve do jula mjeseca 2012 godine, kada im je to njenim ogradjivanjem onemogućio okrivljeni, vodu sa "S. česme" uglavnom koristili za napajanje stoke. Dalje su naveli da "S. česma" nije nikada ranije bila ogradjena i da je za vrijeme ranijeg vlasnika Z. B., od kojeg je okrivljeni kupio imanje iza ove česme, ograda bila postavljena na udaljenosti od oko 5 m od česme. Na kraju su naveli da su se,  nakon što je okrivljeni ogradio česmu i na taj način ih onemogućio u njenom korišćenju, u vezi toga obratili Inspektoru za vodoprivredu opštine P., pa je isti postupajući po ovom njihovom zahtjevu krajem avgusta mjeseca ovu ogradu uklonio i tako im ponovo omogućio njeno nesmetano korišćenje.

      Odbranu okrivljenog u dijelu da se "S. česma" nalazi na njegovoj imovini i da njenim ogradjivanjem nije izvršio krivično djelo protivpravno zauzimanje zemljišta koje mu je javnom optužbom stavljeno na teret je u svom iskazu u potpunosti obezvrijedio i svjedok M. K., istakavši da mu je kao Inspektoru za vodoprivredu opštine P., ne samo poznato da je "S. česma" još 2002 godine proglašena za javnu česmu već i da se ista nalazi na parceli br. ... koja se vodi kao državna. Zbog toga je na zahtjev mještana V. s. , u kojem se ova česma nalazi , dana 06.08.2012 godine, izašao na lice mjesta i nakon što je utvrdio da je ista ogradjena drvenim koljem i bodljikavom žicom nadjeno stanje konstatovao u zapisniku.  Nakon toga je dana 08.08.2012 godine,  donio rješenje br ... kojim je okrivljenom K. O. naložio da postavljenu ogradu ukloni u roku od 3 dana od dana njegovog prijema. Pošto okrivljeni u ostavljenom roku nije postupio po ovom rješenju, to je dana 17.08.2012. godine, donio zaključak o dozvoli njegovog izvršenja, da bi dana 29.08.2012 godine, preko angažovanog lica, ovo rješenje i prinudno izvršio tako  što je ograda koju je okrivljeni postavio uklonjena i na taj način omogućen pristup česmi od strane njenih korisnika. Na kraju je naveo da na mjestu na kojem je okrivljeni postavio spornu ogradu ranije nije nikada postojala ograda tako da je i iz tog razloga bilo očigledno da je ovom ogradom okrivljeni protivpravno zauzeo državno zemljište.

      Konačno, odbranu okrivljenog kojom negira izvršenje krivičnog djela koje mu je javnom optužbom stavljeno na teret tvrdnjom da spornom ogradom nije protivpravno zauzeo dio parcele br. ... vlasništvo opštine P.,  je u svom osnovnom nalazu i mišljenju od 12.11.2012 godine i  pojašnjenju ovog nalaza od 25.12.2012. godine, u potpunosti obezvrijedio i vještak, ing. geodezije M. V., istakavši da je ograda postavljena na dijelu parcele br. ..., vlasništvo opštine P. i da je njenim postavljanjem okrivljeni protivpravno zauzeo 18 m2 ove parcele. Naime, izjašnjavajući se o pravu vlasništva na dijelu zemljišta koje je okrivljeni ogradio i prisvojio, vještak M. V. je u svom nalazu i mišljenju istakao da je nakon izvršenog uvidjaja  na licu mjesta u prisustvu zamjenika ODT u Plavu i okrivljenog K. O. i uporedjivanjem dobijenih podataka sa podacima iz katastarske dokumentacije ne samo utvrdio medjnu liniju izmedju kat. parcele ... "R." po kulturi voćnjak IV klase , upisane u listu nepokretnosti br. ... KO V. S., na ime okrivljenog K. O. i kat. parcele br. ... po kulturi nekategorisani putevi, upisane u listu nepokretnosti br. ... KO V. S., na ime opštine P., već i da je postavljanjem sporne ograde okrivljeni zauzeo dio opštinske imovine u površini od 18 m2, na kojem  se nalazi česma sa izbetoniranim koritom. Izjašnjavajući se dalje o mjerama i granicama protivpravno zauzetog zemljišta od strane okrivljenog, vještak M. V. je dalje istakao da se ovaj dio zemljišta sa sjeverne strane, u dužini od 15,35 m, graniči sa parcelom br. ..., upisanom u listu nepokretnosti br. ... KO V. S., na ime opštine P., sa južne strane, u dužini od 13,60 m, parcelom br. ..., upisanom u listu nepokretosti br. ... KO V. S., na ime K. O.,  koja medjna linija je uredjena rješenjem Osnovnog suda u Plavu, Rs. br. 17/09 od 09.09.2011 godine i označena tačkama  br. 13 i 14  i sa jugozapadne strane u dužini od 3,85 m parcelom br. ... vlasništvo okrivljenog K. O., koja medjna linija je takodje uredjena istim rješenjem Osnovnog suda u Plavu i označena tačkom br. 15, čime je negirao odbranu okrivljenog  u dijelu da je spornu ogradu postavio na medjnoj liniji koju je  on kao vještak postavio u postupku uredjenja medja Rs.br. 17/09. Na kraju je, odgovarajući na pitanje okrivljenog da se izjasni o razlikama u mjerama koje postoje u skicama koje je kao vještak sačinio u predmetnom postupku i u postupku uredjenja medja Rs. br. 17/09, istakao da je mjere i granice spornog zemljišta u postupku uredjenja medja uzeo iz dokumentacije Uprave za nekretnine - Područne jedinice P. i nakon toga ove mjere prenio na teren, dok je prilikom sačinjavanja skice u predmetnom postupku ove mjere utvrdio neposrednim mjerenjem na terenu koristeći koordinatne tačke, koji način mjerenja je najprecizniji, tako da ove mjere ustvari i predstavljaju stvarne mjere zemljišta koje je okrivljeni protivpravno zauzeo. Pošto su skice radjene u razmjeri 1 : 1000,  to su se iz tog razloga kao i zbog toga što je sporni teren pod nagibom u njima i pojavile neznatne razlike u mjerama, koje razlike se iz navedenih razloga smatraju tolerantnim. Na kraju je, takodje na pitanje okrivljenog, istakao da je sva potrebna mjerenja na licu mjesta izvršio geodetskim instrumentom "Totalna stanica laica" sa preciznošću mjerenja od plus-minus 1 cm, a nakon nedelju dana je iskoristio dolazak svog kolege iz P., koji je u P. došao zbog vještačenja u drugom postupku, pa je njegovim instrumentom GPS izvršio kontrolu ranije utvrdjenih mjera protivpravno zauzetog zemljišta obzirom da je ovaj instrument direktno povezan sa Upravom za nekretnine P. tako da se  samim njegovim uključenjem svi podaci o izvršenim mjerenjima automatski registruju u ovoj Upravi i na taj način se vrši njihova kontrola, čime je negirao odbranu okrivljenog i u dijelu da prilikom izvršenih mjerenja na licu mjesta nije koristio nikakav aparat.

      Ako se na kraju svemu izloženom dodaju i nesporne činjenice utvrdjene na osnovu izvedenih pismenih dokaza, u prvom redu:  rješenja Osnovnog suda u Plavu Rs.br. 17/09 od 09.09.2011 godine, rješenja Sekretarijata lokalne uprave - Odjeljenja za privredu i razvoj br. ... od 16.08.2002, rješenja Inspektora za vodoprivredu opštine P., br. ... od 08.08.2012. godine i nalaza geometra Dj. Š. od 04.05.2006 godine, to  i ove činjenice u sveukupnosti sa ostalim utvrdjenim činjenicama takodje ne samo da u potpunosti obezvredjuju odbranu okrivljenog kojom negira izvršenje krivičnog djela koje mu je stavljeno na teret već istovremeno i potvrdjuju navode javne optužbe u pogledu njegove krivice i krivično pravne odgovornosti za ovo djelo. Ovo iz razloga jer je na osnovu rješenja Osnovnog suda u Plavu, Rs. l7/09 od 09.09.2011 god. utvrdjeno da je ovaj sud, postupajući po Predlogu okrivljenog K. O., kao predlagača, protiv:  Države Crne Gore , Uprave za šume P. -  PJ P. i opštine P., kao protivnika predlagača, radi uredjenja medja, pored ostalih spornih medja ovim rješenjem uredio i medju izmedju parcele br. ..., po kulturi voćnjak IV klase, upisane u listu nepokretnosti br. ... KO V. S., na ime okrivljenog i parcele br. ..., po kulturi nekategorisani putevi, upisane u listu nepokretnosti br. ... KO V. S., na ime opštine P.,  tako  što je čitavom dužinom ove medje postavio drvene kočiće, čime je ne samo potvrdjen nalaz i mišljenje vještaka ing. geodezije M. V. u ovom dijelu već i negirana odbrana okrivljenog u dijelu  da je spornu ogradu postavio na tako uredjenoj medji. Na osnovu rješenja Sekretarijata lokalne uprave - Odjeljenja za privredu i razvoj, br. ... od 16.08.2012. god. je dalje utvrdjeno da je ovim rješenjem mještanima V. S., medju kojima i okrivljenom K. O., odobrena izgradnja javne česme na izvoru "S. česma"  i da vodu sa ove česme mogu koristiti svi stanovnici V. S. kao i putnici namjernici, odnosno svako lice koje bude željelo da je koristi i to u toku čitave godine , čime je takodje negirana odbrana okrivljenog kako u dijelu da je česma izgradjena na njegovoj imovini tako i u dijelu da njenim ogradjivanjem nije protivpravno zauzeo zemljište opštine P.. Na osnovu rješenja Inspektora za vodoprivredu  opštine P., br. ... od 08.08.2012 god. je nadalje utvrdjeno da je ovim rješenjem okrivljenom K. O. naredjeno da u roku od 3 dana od dana njegovog prijema povadi i odgradi drveno kolje  i ukloni bodljikavu žicu u dužini od oko 20 m, kojom je ogradio izvorište i zemljiše oko "S. česme" iz razloga što ogradjeno zemljište nije njegovo, dok je na osnovu Zapisnika o izvršenju sačinjenog od strane istog inspektora br. ... od 29.08.2012. godine, utvrdjeno da okrivljeni nije postupio po ovom rješenju u ostavljenom roku zbog čega je na osnovu Zaključka br. ... od 17.08.2010 godine, pristupljeno njegovom prinudnom izvršenju tako što je svih 11 drvenih kolaca od ograde izvadjeno iz zemlje i sa bodljikavom žicom sakupljeno u "trubu " i ostavljeno na licu mjesta, čime je takodje negirana odbrana okrivljenog  u dijelu da postavljanjem  ove ograde  nije zauzeo opštinsko zemljište. Konačno, na osnovu nalaza geometra Dj. Š. od 04.05.2006 god. sačinjenog i izvedenog kao dokaz na zahtjev, odnosno predlog  okrivljenog K. O. radi identifikacije parcele br. ... je utvrdjeno da se ova parcela, po kulturi voćnjak, vodi na ime okrivljenog i da se ista sa sjeverne strane graniči sa parcelom br. ... po kulturi nekategorisani put . Na osnovu istog nalaza je dalje utvrdjeno da se česma nalazi na parceli br. ... vlasništvo opštine P., dok se izvor od ove česme nalazi na parceli br. ... koja je vlasništvo okrivljenog, čime je takodje u potpunosti negirana odbrana okrivljenog u dijelu da se "S. česma" koju je ogradio drvenim koljem i bodljikavom žicom nalazi na njegovoj imovini te da samim tim takvom svojom radnjom nije ni izvršio krivično djelo protivpravno zauzimanje zemljišta koje mu se  javnom optužbom stavlja na teret.

      Što se tiče iskaza svjedoka D. M., isti se u svom iskazu nije mogao izjasniti na okolnosti koje su se odnosile na predmetni slučaj protivpravnog zauzimanja zemljišta od strane okrivljenog K. O., već samo na okolnosti njegovog postupanja, kao Komunalnog policajca, po prijavi mještana V. S., protiv okrivljenog,  u dijelu koji se odnosio na kanalizaciju i smeće tj. otpad, tako da iz tog razloga sud njegov iskaz nije posebno niti cijenio niti obrazlagao.

      Zbog svega izloženog sud je iskazima svjedoka M. Z., M. H. i M. K. u potpunosti povjerovao i iste u cjelosti prihvatio ocijenivši ih jasnim, logičnim i što je najbitnije saglasnim,  kako medjusobno tako i sa izvedenim pismenim dokazima i nalazom i mišljenjem vještaka ing. geodezije M. V., koji  je sud takodje bez rezerve prihvatio kao jasan, potpun, objektivan i u dovoljnoj mjeri stručno obrazložen.

      Istovremeno sud odbranu okrivljenog K. O., kojom negira  izvršenje krivičnog djela koje mu  je javnom optužbom stavljeno na teret, kao potpuno suprotnu prihvaćenim dokazima, nije mogao prihvatiti, već ju je kao neosnovanu i sračunatu na izbjegavanje krivično pravne odgovornosti u potpunosti odbacio.

      Iz istog razloga sud nije prihvatio ni iskaz svjedoka K. H., jer je našao da je i iskaz ovog svjedoka, s obzirom na njegovo blisko srodstvo sa okrivljenim,  takodje sračunat i usmjeren na zaštitu okrivljenog od krivično pravne odgovornosti za izvršeno krivično djelo. Naime, prilikom ocjene iskaza pomenutog svjedoka u dijelu u kojem potvrdjuju odbranu okrivljenog da je spornu ogradu od drvenog kolja i bodljikave žice postavio na medji koju je u postupku utvrdjivanja medja u prisustvu suda utvrdio vještak M. V. i da samim tim nije izvršio protivpravno zauzimanje opštinskog zemljišta, sud je ovaj njegov iskaz, iz već navedenih razloga, cijenio sa naročitom pažnjom i kritičnošću, pa je nakon njegove svestrane analize i  ocjene, kako pojedinačno tako i u vezi sa ostalim izvedenim dokazima i odbranom okrivljenog,  našao da je isti sračunat i usmjeren na zaštitu okrivljenog od krivično - pravne odgovornosti  za izvršeno krivično djelo.

      Sud nije prihvatio ni predlog okrivljenog K. O. da se u dopunu dokaznog postupka izvrši ponovno vještačenje od strane nekog drugog vještaka geometra, i to ne samo zbog toga što je ocijenio da je nalaz i mišljenje vještaka ing geodezije M. V. jasan, potpun, objektivan i u dovoljnoj mjeri stručno obrazložen već i zbog toga što je pomenuti vještak ovaj svoj nalaz zasnovao na podacima koje je utvrdio na licu mjesta pomoću savremenih instrumenata za mjerenje tako da se ponovnim vještačenjem od strane nekog drugog vještaka ne bi mogle utvrditi nikakve nove činjenice  niti u pogledu mjera i bliže identifikacije protivpravno zauzetog zemljišta niti u pogledu prava vlasništva na ovom zemljištu već bi samo došlo do bespotrebnog odugovlačenja krivičnog postupka i stvaranja nepotrebnih troškova.

      Kako iz svega izloženog  proizilazi da u pogledu utvrdjivanja krivičnog djela koje je optužnim predlogom ODT u Plavu , stavljeno na teret okrivljenom K. O., nakon sprovedenog dokaznog postupka i ocjene izvedenih dokaza, nije bila sporna nijedna činjenica, sud je stao na stanovište da su činjenice iz činjeničnog opisa izreke presude u svemu dokazane i da je okrivljeni izvršio  predmetno krivično djelo.

      Ocjenjujući pravno utvrdjeno činjenično stanje, sud nalazi da su u radnji okrivljenog sadržani svi bitni elementi, kako subjektivni tako i objektivni, krivičnog djela protivpravno zauzimanje zemljišta iz čl. 254. st. 1 KZ  pa mu je za izvršeno krivično djelo i izrekao kaznu bliže opisanu u izreci presude. Radnja izvršenja krivičnog djela koje je počinio okrivljeni se sastoji u tome što je u vrijeme i na mjestu kako je navedeno u izreci presude, protivpravno zauzeo tudje zemljište- južni dio parcele br. ... , po kulturi nekategorisani putevi upisane u listu nepokretnosti br. ... KO V. S., na ime opštine P., na način što je ovaj dio parcele oblika trougla , čija dužina strane sa sjevera iznosi 15,35 m , sa juga 13,60 m i sa jugozapada 3,85 m , ukupne površine 18 m2 , pripojio svojoj parceli br. ... , po kulturi voćnjak IV klase , upisanoj u listu nepokretnosti br. ... KO V. S., tako što je sa sjeverne strane svoje parcele na liniji izmedju protivpravno zauzetog zemljišta i ostalog dijela parcele br. ... postavio ogradu od 11 drvenih kolaca i dva reda bodljikave žice. Dakle, nesporno utvrdivši da je okrivljeni K. O. postavljanjem ograde od drvenog kolja i bodljikave žice zauzeo tudje zemljište u površini od 18 m2, to je takvom svojom radnjom i počinio krivično djelo protivpravno zauzimanje zemljišta iz čl. 254. st. 1. KZ ,  pa ga  je sud za ovo krivično djelo  i oglasio krivim i krivično pravno odgovornim.

      Sud je cijenio i vinost, odnosno psihički odnos okrivljenog   u odnosu na radnju izvršenja predmetnog krivičnog  djela,  pa je našao da je okrivljeni prilikom  izvršenja ovog djela postupao sa direktnim umišljajem. Naime, okrivljeni K. O. je bio svjestan ne samo činjenice da je zemljište, koje je ogradio i na taj način ga pripojio svojoj imovini, vlasništvo opštine P., već i da njegovim ogradjivanjem i stavljanjem u svoju državinu čini krivično djelo, pa je isto i pored toga ogradio drvenim koljem i bodljikavom žicom,  čime je i manifestvovao svoje htjenje za njegovo izvršenje. U prilog zaključenju suda da je okrivljeni prilikom izvršenja predmetnog krivičnog djela postupao sa umišljajem, pored već navedenog ide i činjenica što je isti ranije već jednom osudjivan za isto krivično djelo, tako da su mu i iz tog razloga bili poznati svi elementi i radnje koje zasnivaju ovo djelo.

      Prilikom izbora vrste i visine krivične sankcije koju treba primijeniti prema okrivljenom za izvršeno krivično djelo, sud je pored težine, načina izvršenja i društvene opasnosti krivičnog djela, uzeo u obzir i stepen krivične odgovornosti okrivljenog kao i sve ostale okolnosti koje su relevantne u tom pogledu. Tako je od olakšavajućih okolnosti sud okrivljenom cijenio i uzeo u obzir: da je porodičan čovjek, da je otac jednog  djedeta , da je nezaposlen  i da je lošeg imovnog stanja, dok mu je kao otežavajuću okolnost cijenio njegovu raniju osudjivanost, pored ostalog i za isto krivično djelo.

      Medjutim, i pored cijenjene otežavajuće okolnosti - ranije osudjivanosti okrivljenog, sud je našao da zbog navedenih olakšavajućih okolnosti u konkretnom slučaju opet ima uslova da se prema okrivljenom primijeni blaža vrsta kazne, obzirom da su za ovo djelo alternativno predvidjene novčana i kazna zatvora, pa mu je i izrekao novčanu kaznu  u naznačenom iznosu sa uvjerenjem da je izrečena kazna srazmjerna težini izvršenog krivičnog djela i stepenu krivično-pravne odgovornosti okrivljenog  te da će se  u konkretnom slučaju i  ovom vrstom i visinom kazne, u okviru opšte svrhe izricanja krivičnih sankcija predvidjene čl. 4 st. 2 KZ, postići svrha kažnjavanja propisana čl. 32 istog Zakona. Osnovano se može očekivati da će izrečena kazna pozitivno djelovati na prevaspitanje okrivljenog i da će ista uticati na njega  da ubuduće ne vrše krivična djela.

      Odluka o troškovima krivičnog postupka je zasnovana  na odredbi čl. 229 st. 1 ZKP. Visina troškova u ukupnom iznosu od 222,50 eura, predstavlja izdatke iz budžetskih sredstava, od čega iznos od 192,50 eura  predstavlja nagradu vještaku, ing. geodezije M. V., dok iznos od 30,00 eura predstavlja paušal koji je odmjeren sobzirom na složenost i trajanje krivičnog postupka te obzirom na imovno stanje okrivljenog , shodno čl. 226 st. 3 ZKP.

      Imovinsko pravnog zahtjeva na naknadu štete nije bilo.

      Na osnovu iznijetih razloga odlučeno je kao u izreci presude.

OSNOVNI SUD U PLAVU
Dana, 25,12.2012 godine.
Zapisničar
S  U D I J A
Senada Radončić
Hilmija Sujković  
PRAVNA POUKA:  
Protiv ove presude može se izjaviti žalba
Višem sudu u Bijelom Polju  u roku od
8 (osam) dana od dana  njenog prijema
preko ovog suda.  
DNA:  1 x  ODT u Plavu
            1 x  okrivljenom K. O.  
           1 x oštećenoj opštini P.