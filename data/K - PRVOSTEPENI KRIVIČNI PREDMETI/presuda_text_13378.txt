K.br.148/12
U IME CRNE GORE
OSNOVNI SUD U BIJELOM POLJU, po sudiji pojedincu Raičević Violeti uz učešće
namještenika suda Ljiljane Joksimović kao zapisničara u krivičnom predmetu
protiv okrivljenih M.O.zbog krivičnog djela teška tjelesna povreda iz
čl.151.st.1. KZ i B.M.a, zbog krivičnog djela laka tjelesna povreda iz
čl.152.st.2 u vezi st.1.KZ, po optužnom aktu ODT-a u B.Polju Kt.br.349/10 od
24.01.2011.godine, izmijenjenom u optužni predlog dana 16.05.2012.godine,
nakon održanog usmenog glavnog i javnog pretresa u prisustvu zamjenika ODT-a
Perović Cmiljane, okrivljenog M.O., branioca okrivljenog B.M.a adv. B.L.i
oštećenog M.V., a u odsustvu B.M.a, dana 30.08.2012.godine donio je i javno
objavio:
P R E S U D U
Okrivljeni M.O.A zv. S., JMBG...., od oca P. i majke M. rodjene M., rodjen
....godine u Bijelom Polju, sa prebivalištem u mjestu rodjenja P.J. - T.,
oženjen, otac četvoro maloljetne djece, pismen, sa završenom osnovnom školom,
zemljoradnik, srednjeg imovnog stanja, osudjivan.
Okrivljeni B.M. JMBG...., od oca M. i majke S., rodjene L., rodjen ...godine u
Bijelom Polju, sa prebivalištem u mjestu rodjenja naselje LJ.a, oženjen, otac
jednog djeteta, pismen, sa završenom srednjom školom, po zanimanju radnik,
srednjeg imovnog stanja, neosudjivan.
K R I V I S U
Što su:
1. Okrivljeni M.O.a dana 02.04.2010.godine, oko 02,00 h u B.Polju u
ugostiteljskom objektu "A." u ul. Mojkovačkoj, teško tjelesno povrijedio B.M.a
na način što ga je udario pesnicom u predjelu lijeve strane lica, od kojeg
udarca je zadobio povrede u vidu preloma spoja lijeve jagodične i lijeve
gornjovilične kosti.
-čime je izvršio krivično djelo teška tjelesna povreda iz čl. 151 st. 1 Krivičnog zakonika Crne Gore,
2. Okrivljeni B.M. dana 02.04.2010.godine, oko 02,00 h u B.Polju u
ugostiteljskom objektu zv. "A." u ul.Mojkovačkoj, lako tjelesno povrijedio
oštećenog M.V., na način što ga je pivskom flašom, sredstvom podobnim da
tijelo teško povrijedi i zdravlje teško naruši, udario u predjelu nosa, kojom
prilikom mu je nanio povredu u vidu preloma nosnih kostiju bez pomaka koštanih
odlomaka.
- čime je izvršio krivično djelo laka tjelesna povreda iz čl.152.st.2. u vezi
st.1. Krivičnog zakonika Crne Gore,
- pa ih sud primjenom citiranog zakonskog propisa i čl. 2, 4, 5, 13, 15, 32,
36, 39, 42, 45 i 46 Krivičnog zakonika Crne Gore /KZ/ i čl. 226, 229, 239 i
374 Zakonika o krivičnom postupku Crne Gore / ZKP/
O S U Đ U J E
I to:
1. Okrivljenog M.O.u na kaznu zatvora u trajanju od 3 /tri/ mjeseca.
2. Okrivljenog B.M.a na novčanu kaznu u iznosu od 1.500,00 € /jednu hiljadu i
petsto eura/ koju je dužan da plati u roku od 3 /tri/ mjeseca po
pravosnažnosti presude na žiro račun 832-151-35 Depozita novčanih kazni,
troškova postupka i paušala CG.Ako osuđeni ne plati novčanu kaznu u određenom
roku, sud će novčanu kaznu zamijeniti kaznom zatvora, tako što će za svakih
započetih 25,oo /dvadesetpeteura/ € novčane kazne odrediti jedan dan kazne
zatvora, a ako osuđeni plati samo dio novčane kazne sud će ostatak kazne
srazmjerno zamijeniti kaznom zatvora, a ako osuđeni isplati ostatak novčane
kazne izvršenje kazne zatvora će se obustaviti.
Okrivljeni se obavezuju na plaćanje paušala ovom sudu u iznosu od po 50 € i na
ime troškova krivičnog postupka da solidarno plate iznos 520,00 € /pedsto
dvadeset eura/na račun Depozita novčanih kazni, troškova postupka i paušala CG
broj 832-151-35, u roku od 15 dana po pravosnažnosti presude, pod prijetnjom
prinudnog izvršenja.
Oštećeni M.V.a se upućuje na parnični postupak, radi ostvarenja imovinsko-
pravnog zahtjeva.
O b r a z l o ž e nj e
Optužnicom ODT-a u Bijelom Polju, Kt.br. 349/10 od 24.01.2011.godine,
okrivljenom M.O.i stavljeno je na teret izvršenje krivičnog djela teška
tjelesna povreda iz čl. 151 stav 1 Krivičnog zakonika Crne Gore, a okrivljenom
B.M.u krivično djelo laka tjelesna povreda iz čl.152.st.2. u vezi st.1.
Krivičnog zakonika Crne Gore.
Na glavnom pretresu održanom dana 16.05.2012.godine, zamjenik ODT-e je
izmijenila optužnicu u optužni predlog.
Ovaj sud je presudom K.br.97/11 od 29.11.2011.godine, okrivljene oglasio
krivim i M.O.u osudio na kaznu zatvora u trajanju od 3 mjeseca a okrivljenog
B.M.a na novčanu kaznu u iznosu od 1.500,00 € koju presudu je Viši sud u
B.Polju ukinuo rješenjem Kž.br.128/12 od 06.04.2012.godine i predmet vratio
ovom sudu na ponovno sudjenje.
Glavni pretres je zaključen u prisustvu zamjenika ODT-a, okrivljenog M.O.,
branioca okrivljenog B.M.a adv. B.L.i oštećenog M.V., a u odsustvu uredno
pozvanog okrivljenog B.M.a shodno čl.457.ZKP-a.
Zamjenik ODT-e je u završnoj riječi ostala pri preciziranom optužnom predlogu
i predložila sudu da okrivljene oglasi krivim i osudi na kazne po zakonu.
Oštećeni M.V.a se pridružio krivičnom gonjenju protiv okrivljenog B.M.a.
Okrivljeni M.O.a u svojoj odbrani tokom postupka je istakao da je dana
02.04.2010.godine, u vrijeme oko ponoći, došao sa društvom u ugostiteljski
objekat "A." u B.Polju. Sjeo je za jedan sto nedaleko od šanka zajedno sa
M.V.om, R.B.i G.D., naručili su piće, sjedjeli i razgovarali. Poslije njihovog
dolaska došli su neki momci koje ranije nije poznavao a medju kojima je bio i
B.M. kojeg je poznavao samo iz vidjenja. U restoranu je bila muzika uživo, a
primijetio je kako B.M. maše rukama i plazi jezik, medjutim, nije obraćao
pažnju na sve to do momenta kada je primijetio da isti rukom pokazuje M.V.i da
pridje njihovom stolu. M.V.a je prišao do stola za kojim je sjedio B.M. i
naslonio se na sto rukama, nešto su njih dvojica razgovarali. Smatrao je da se
poznaju od ranije pa nije predpostavljao da će doći do konflikta izmedju njih.
U jednom momentu B. je ustao i nešto govorio žustro, uzeo je pivsku flašu sa
stola zamahnuo i flašom udario M.V. u predjelu glave - lica i to u momentu dok
je M.V.a stajao oslonjen rukama na sto. M. je potekla krv niz lice, pa je
prišao do stola. Medjutim, prije nego što je došao do stola B.M. je M.V. još
nekoliko puta gadjao čašama sa stola u predjelu glave.Kada je prišao sa
namjerom da spriječi dalji konflikt, odgurnuo je B.M.a rukama u predjelu
grudi, medjutim, nije uspio da ga udalji od M.V., jer je B.M. M.V. uhvatio u
grif i u tom momentu njih dvojica su pali na pod ispod šanka. Neko od
prisutnih je njega povukao tako da nije bio u situaciji da pridje M.V.i i
B.M.u pa se nije mogao izjasniti šta se dešavalo dalje obzirom da se stvorila
gužva.Negira da je za vrijeme kritičnog dešavanja na ma koji način udario
B.M.a i tvrdi da istom nije nanio povrede niti je doprinio njegovom
povredjivanju.
U završnoj riječi je ostao pri ranije datoj završnoj riječi u kojoj je tražio
od suda da se oslobodi od optužbe i u bitnom istakao da je nesporno da je B.M.
zadobio tešku tjelesnu povredu koja je verifikovana medicinskom dokumentacijom
ali da je ona posledica fizičkog obračuna B.M.a i oštećenog M.V. tj. napada
B.M.a i odbrabenog djelovanja M.V. te da smatra da je oštećeni B.M. prilikom
pada od hvatanja u grif sa M.V.om mogao zadobiti povrede.
Okrivljeni B.M. u svojoj odbrani u bitnom je istakao: da je kritičnog dana u
vrijeme poslije ponoći došao u ugostiteljski objekat "A." sa K.Z., J.N.i
izvjesnim V. gdje su sjedjeli i pili piće. U jednom momentu pored stola za
kojim je sjedio prišao je M.V.a i zakačio ga nogom i rukom, predpostavlja
namjerno, na šta on nije reagovao već je samo prokomentarisao, obraćajući se
licima sa kojima je sjedio "šta je sa ovim čovjekom". M.V.a je bio u društvu
sa M.O.om, R.B.i G.D.. Nisakim od njih nije imao nesporazum od ranije pa mu
nije poznato šta je doprinijelo kritičnom dešavanju koje je uslijedilo. U
jednom momentu vidio je kako mu M.V.a kažiprstom prijeti, zatim ustaje dolazi
do njegovog stola i govori mu "šta hoćeš ti, znaš li ko sam ja, izadji napolje
nemoj krvi da ti se napijem". Pri tom mu se M.V.a unio u lice zbog čega je bio
primoran da ustane sa stolice. U tom trenutku kada je ustao, do stola prišao
je M.O.a i udario ga šakom u predjelu lijeve strane lica. Instiktivno je
reagovao rukama i odgurnuo M.V. od sebe, medjutim, M.V.a je i dalje nasrtao
ohrabrio se kada ga je Ostoja udario otvorenom šakom pa kada je ponovo nasrnuo
na njega uhvatio ga je u grif. Za to vrijeme od M.O. dobio je udarce pesnicama
u predjelu ledja i vrata tako da je posrnuo odnosno pao na pod i bauljajući
krenuo u pravcu šanka da bi se zaštitio i dok je tako na rukama i koljenima
pokušavao da ode do šanka dobijao je udarce od M. V. nogama u predjelu ledja i
zadnjice. U jednom momentu kada je ušao u šank i ustao primijetio je veliki
broj lica koji su nastojali da ga zaštite od M.V. i Ostoje jer su obojica
nastojali da pridju do njega. U jednom momentu za ruke ga je uhvatio G.D.u
cilju da ga zaštiti, medjutim, M.V.a je uspio da pridje i metalnim
poslužaonikom ga je udario u predjelu lijeve obrve odakle mu je potekla krv.
Odmah nakon toga, prišao mu je M.O.a i zamahnutom pesnicom, kako je to naveo
"zakucava ga" i svom snagom, a izuzetno je fizički razvijen, udara ga u
predjelu lijeve strane lica u blizini jagodične kosti.Od tog udarca osjetio je
jak bol, toplotu, nesvjesticu usled čega je pao na pod. Tvrdi da za čitavo
vrijeme dok je trajao kritični dogadjaj nije nikog tjelesno povrijedio i nije
pivskom flašom niti na bilo koji drugi način udario M.V..
U završnoj riječi branilac okrivljenog B.M.a predložio je sudu da istog
oslobodi od optužbe ističući je B.M. predmetnom prilikom napadnut od strane
okrivljenog M.O.i oštćenog M.V. te da je nesumnjivo postupao u samoodbrani.
Radi utvrđivanja odlučnih činjenica i krivične odgovornosti okrivljenih, sud
je u dokaznom postupku na glavnom pretresu, izveo sledeće dokaze: u svojstvu
svjedoka saslušao oštećenog M.V., pročitao iskaze svjedoka G.D.a, R.O.a,
K.Z.a, J.N., V.A.a, saslušao svjedoka Ž.D.a i B.D.a, izvršio uvid u medicinsku
dokumentaciju na ime B.M.a CT nalaz KC CG od 05.04.2010.godine sa otpusnom
listom broj 6596/112, izvještaj ljekara specijaliste Opšte bolnice u Bijelom
Poljubr.35 od 02.04.2010.godine, izvještaj ljekara specijaliste ORL Opšte
bolnice Bijelo Polje br.85, izvršio uvid u medicinsku dokumentaciju na ime
oštećenog M.V., izvještaj Doma zdravlja Mojkovac br.522 od 23.04.2010.godine
na ime M.V., izvještaj Ljekara specijaliste br. protokola 809 od
24.06.2010.godine, izvještaj ljekara specijaliste broj protokola br.711 od
01.06.2010.godine izvještaj ljekara specijaliste br.595 od 11.03.2010.godine,
izvještaj ljekara specijaliste broj 651 od 02.04.2010.godine, izvještaj
ljekara specijaliste br.332 od 23.04.2010.godine, izvještaj ljekara
specijaliste broj 107 od 09.04.2010.godine, pročitao nalaz i mišljenje
vještaka za sudsku medicinu prof. dr. M.a Š. od 27.12.2010.godine, izvršio
uvid u rengenske snimke na ime B.M.a, izvršio uvid u izvod iz KE na ime
okrivljenog M.O., izvršio uvid u izvod iz KE na ime okrivljenog B.M.ta,
pročitao nalaz vještaka sudske medicine prof.dr.Š. M.a sa ga glavnog pretresa
od 29.11.2011.godine, saslušao vještaka medicinske struke dr. S.M.a radi
davanja nalaza i mišljenja na glavnom pretresu od 18.06.2012.godine, izvršio
uvid u medicinsku dokumentaciju na ime B.M.a i to izvještaj ljekara jedinice
za HMP u B.Polju od 02.04.2010.godine i u zdravstveni karton na ime istog
izdat od strane KC CG. Imajući u vidu utvrdjeno činjenično stanje sud je donio
rješenje da se neće izvoditi dokaz saslušanjem svjedoka V.P.a i K.Z.a a
posebno imajući u vidu da je duži vremenski period otežano pribaviti navedene
svjedoke što vodi odugovlačenju i neekonomičnosti postupka. Drugih predloga za
dopunu dokaznog postupka nije bilo.
Sud je cijeneći dokaze pojedinačno i u medjusobnoj povezanosti, dovodeći ih u
vezu jedne sa drugim kao i u vezu sa odbranama okrivljenih, utvrdio činjenično
stanje i na osnovu istog zaključio da je okrivljeni M.O.a izvršio krivično
djelo teška tjelesna povreda iz čl.151.st.1.KZ na štetu B.M.a, a okrivljeni
B.M. da je izvršio krivično djelo laka tjelesna povreda iz čl.152.st.2. u vezi
st.1.KZ, na štetu oštećenog M.V., zbog čega su krivi.
Naime, sud je cijenio odbranu okrivljenog M.O.kao neosnovanu i sračunatu na
izbjegavanje krivične odgovornosti pa istu nije prihvatio iz više razloga.
Okrivljeni M.O.a nije sporio da je prilazio B.M.u i oštećenom M.V.i dok su se
nalazili u medjusobnom fizičkom kontaktu sa namjerom da ih razdvoji kojom
prilikom je kako tvrdi samo odgurnuo B.M.a kako bi ga spriječio da napada
M.V.. Medjutim, njegova odbrana kojom negira da je kritičnom prilikom udario
B.M.a stisnutom pesnicom u predjelu lica i da mu je tom prilikom nanio tešku
tjelesnu povredu, demantovana je odbranom okrivljenog B.M.a, koju odbranu je
sud prihvatio u dijelu u kojem je istakao da ga je M.O.a u toku kritičnog
dogadjaja stisnutom pesnicom udario u predjelu lica tačnije u predjelu
jagodične kosti i tom prilikom mu nanio povredu. Sud prihvata odbranu
okrivljenog B.M.a u ovom dijelu, a sa razloga što je ista pouzdana jer ima
utemeljenje u medicinskoj dokumentaciji i nalazu i mišljenju vještaka sudske
medicine koji nalaz je sud prihvatio kao stručno i objektivno sačinjen i iz
istog utvrdio odlučne činjenice da je B.M. kritičnom prilikom zadobio tešku
tjelesnu povredu u vidu preloma spoja lijeve jagodične i lijeve gornjovilične
kosti a koja povreda je mogla nastati kao posledica udarca sitisnutom
pesnicom. Pri tom je vještak isključio svaku mogućnost da je povreda kod B.M.a
u vidu navedenog preloma posledica pada, odnosno da je nastala mehanizmom
pada.
Sa druge strane sud je cijenio odbranu okrivljenog B.M.a kojom je negirao da
je kritičnom prilikom lako tjelesno povrijedio oštećenog M.V. na način što ga
je pivskom flašom udario u predjelu nosa, pa istu nije prihvatio iz više
razloga.Ovo posebno što je njegova odbrana u tom dijelu obezvrijedjena
kategoričnim iskazom oštećenog M.V. čiji iskaz je sud prihvatio obzirom da ima
utemeljenje u medicinskoj dokumentaciji i nalazu i mišljenju vještaka sudske
medicine. Tako je oštećeni M.V.a istakao da je kritičnom prilikom bio u
ugostiteljskom objektu "A." u društvu sa G.D., R.O.om i M.O.om sa druge strane
nalazio se B.M. u društvu sa K.Z., V.A.om i J.N.. B.M. je mimikom pokazivao u
njegovom pravcu pravio neke grimase i rukom ga pozivao da dodje do njegovog
stola, što je on i učinio, naslonio se rukama na sto za kojim je sjedio B. i
tako u polusavijenom položaju razgovarao sa istim. B. mu je rekao da sa njim
mora nešto da raspravi a nakon toga ustao sa stola uzeo pivsku flašu kojom ga
je udario u predjelu lica - nosa.Nakon toga uhvatio ga je u grif tako da su se
obojica našli na podu. Iz nalaza i mišljenja vještaka sudske medicine prof.
dr. Š. M.a sud je utvrdio da je oštećeni M.V.a kritičnom prilikom zadobio laku
tjelesnu povredu u vidu preloma nosnih kostiju bez pomaka koštanih odlomaka.
Navedena povreda je posledica dejstva udara tupog, teškog i jako zamahnutog
mehaničkog orudja na odgovarajući predio tijela - glave pri čemu vještak nije
mogao isključiti mogućnost da je povredno orudje kod nanošenja povrede kod
oštećenog M. V. bilo i tupina flaše odnosno tupi dio flaše.
Sud je u potpunosti prihvatio nalaz i mišljenje vještaka sudske medicine
prof.dr. Š. M.a kao stručno i objektivno sačinjen, a na bazi raspoloživih
podataka – medicinske dokumentacije na ime B.M.a i M.V., te na osnovu nauke i
vještine.
Sud je cijenio iskaze svjedoka G.D.a, K.Z.a, R.O.a i V.A.a, koji su potvrdili
i u bitnom saglasno posvjedočili da je okrivljeni B.M. pozvao M.V. da pridje
za njegov sto što je M.V.a i učinio, i nakon kraćeg razgovora B.M. je udario
oštećenog M.V. staklenom flašom u predjelu glave - lica, takodje je i svjedok
B.D.o vidio da je B.M. čašama i flašama gadjao M.V. koji je bio čitav krvav te
da je medju njima bilo medjusobnog čupetanja. Medjutim, navode koje su istakli
u pogledu okolnosti da nijesu vidjeli da je okrivljeni M.O.a kritičnom
prilikom pesnicom udario B.M.a sud ne prihvata i cijeni ih sračunatim na
pomaganje krivičnom položaju okrivljenom M.O.i. Ovo posebno sa razloga kada se
ima u vidu odbrana okrivljenog B.M.a i stim u vezi sadržina medicinske
dokumentacije na njegovo ime i nalaz i mišljenje vještaka sudske medicine.
Iz iskaza svjedoka Ž.D.a sud je utvrdio da su M.V.a i B.M. žustrije
raspravljali a isti svjedok je vidio da je M.O.a ustao da razvadja B.M.a i
M.V. tako što je stao izmedju njih. Medjutim, svjedok je istakao da se
stvorila opšta gužva pa ko je koga u toj gužvi udarao ne zna. Vidio je da je
B.M. gadjao čašama i flašama M.V. i da se isti tuku.
Sud je cijenio i iskaz svjedoka J.N. ali iz istog nije mogao utvrditi pravno
relevantne činjenice obzirom da se ovaj svjedok izjasnio da se ne sjeća
detalja vezanih za navode iz optužbe protiv okrivljenih, jer je bio u
alkoholisanom stanju.
Sud je cijenio nalaz i mišljenje vještaka medicinske struke dr. S.M.a i iz
istog nesporno zaključio da je kritičnom prilikom B.M. zadobio tešku tjelesnu
povredu koju je kvalifikovao prof.dr.Š. M. sa čijim nalazom je ovaj vještak u
potpunosti saglasan. Imajući u vidu dokumentaciju koja je ovom vještaku u
ponovnom postupku data na uvid i to izvještaj iz Hitne pomoći i dokumentaciju
iz zdravstvenog kartona na ime okrivljenog B.M.a istakao je da osim opisane
teške tjelesne povrede B.M. je imao opisane i povrede u vidu posjekotine kože
u slepočnom dijelu glave sa lijeve strane (bez bližeg opisa), i ta se povreda
navodi u izvještaju Hitne pomoći od 02.04.2010.godine ista ta povreda opisana
je i u izvještaju ORL od istog datuma, bliže opisana kao nagnječno razderna
rana sa krvnim podlivom, stim što je u izvještaju urolog a opisana ista
povreda sa dopunom da se radi o rani veličine 1-2 cm, i u tom izvještaju
opisan je krvni podliv ispod lijevog oka i nagnječno razderna rana na
kažiprstu lijeve ruke, u izvještaju ORL specijaliste osim preloma jagodične
kosti ne navodi se ništa novije.Sve ove povrede koje je opisao, osim povrede
kažiprsta mogle su nastati kao posledica udarca tupom mehaničkom silom i
svakako kao posledica ove teške tjelesne povrede u vidu preloma, jer se u svim
slučajevima povreda radi o lijevoj strani lica konkretno jagodičnog dijela, i
navedene povrede mogle su nastati udarcem pesnicom, jer pesnica ima dovoljnu
širinu obuhvatiti taj dio lijeve strane lica i da nastanu opisane povrede, a
povrede su mogle nastati i od dva udarca pesnicom. Rana u predjelu lijevog
obrvnog luka je toliko minorna - mala tako da ne daje mogućnost da se može
izjasniti da li je nastala sa sigurnošću od konobarskog poslužaonika, ali ne
isključuje ni tu mogućnost.
Da bi postojalo krivično djelo teška tjelesna povreda iz čl. 151 st. 1
Krivičnog zakonika Crne Gore, potrebno je da počinilac drugog teško povrijedi
ili mu zdravlje teško naruši. Pod tjelesnom povredom podrazumijeva se povreda
tjelesnog integriteta ili narušavanje zdravlja drugog lica. Povreda tjelesnog
integriteta je oštećenje tijela čovjeka uzetog u njegovoj bio–psihičkoj
jedinstvenosti.
Da bi postojalo krivično djelo laka tjelesna povreda iz čl.152.st.2. u vezi
st.1.KZ potrebno je da počinilac drugog lako tjelesno povrijedi. Naime, pod
tjelesnom povredom podrazumijeva se u krivičnopravnom smislu, povreda
tjelesnog integriteta ili narušavanje zdravlja drugog lica. Povreda tjelesnog
integriteta je oštećenje tijela čovjeka, uzetog u njegovoj bio-psihičkoj
jedinstvenosti. Zaštitni objekt kod svih tjelesnih povreda je čovjek, njegov
tjelesni integritet shvaćen u bio-psihičkom smislu, dakle, štiti se tijelo
čovjeka u njegovoj anatomskoj jedinstvenosti. Lakom tjelesnom povredom smatra
se ono oštećenje tjelesnog integriteta ili narušavanje zdravlja koje nije
teško. U zavisnosti od sredstva kojim je nanijeta povreda, razlikuje se obična
laka tjelesna povreda i opasna laka tjelesna povreda.
Na osnovu svega izloženog nedvosmisleno se zaključuje da je okrivljeni M.O.a
dana 02.04.2010.godine, oko 02,00 časova u B.Polju u ugostiteljskom objektu
"A." u ul. Mojkovačkoj teško tjelesno povrijedio B.M.a na način što ga je
udario pesnicom u predjelu lijeve strane lica, od kojeg udarca je zadobio
povrede u vidu preloma spoja lijeve jagodične i lijeve gornjovilične kosti, a
okrivljeni B.M. dana 02.04.2010.godine, oko 02,00 časova u B.Polju u
ugostiteljskom objektu zv. "A." u ul.Mojkovačkoj, lako tjelesno povrijedio
oštećenog M.V., na način što ga je pivskom flašom udario u predjelu nosa,
sredstvom podobnim da tijelo teško povrijedi i zdravlje teško naruši kojom
prilikom mu je nanio povredu u vidu preloma nosnih kostiju bez pomaka koštanih
odlomaka.
Postupajući na navedeni način, odnosno udarajući B.M.a pesnicom u predjelu
lijeve strane lica što je za posledicu imalo povredjivanje njegovog tjelesnog
integriteta i povrede izražene u vidu preloma spoja lijeve jagodične i lijeve
gornjovilične kosti okrivljeni M.O.a je ostvario obilježje krivičnog djela
teška tjelesna povreda iz čl. 151 st. 1 KZ, zbog čega je kriv i krivično
odgovoran. Umišljaj okrivljenog M.O. obuhvatao je sve zakonske elemente
krivičnog djela za koje je oglašen krivim obzirom da je bio svjestan svog
činjenja, učešća u zbivanju i htio njegovo izvršenje, što ukazuje da je
okrivljeni M.O.a bio svjestan i htio je da pesnicom udari okrivljenog B.M.a i
na taj način mu nanese tešku tjelesnu povredu što je i učinio.
Postupajući na navedeni način u radnjama okrivljenog B.M.a stekla su se sva
obilježja krivičnog djela laka tjelesna povreda iz čl.152.st.2. u vezi st.1.
KZ na štetu oštećenog M.V., obzirom da je bio svjestan da je staklena flaša
sredstvo podobno da se tijelo može teško povrijediti i zdravlje teško
narušiti, kao i svog ponašanja koje je htio, pa je imao namjeru da nanese
tjelesnu povredu oštećenom M.V.i, u čemu je uspio.Okrivljeni B.M. je bio
svjestan svog djela tj. svjestan podobnosti sredstva kojim nanosi povredu
oštećenom M.V.i i htio njegovo izvršenje pa je krivično djelo za koje je
oglašen krivim počinio sa umišljajem.
Za krivično djelo teška tjelesna povreda iz čl.151.st.1.u Krivičnom zakoniku,
zaprijećena je kazna zatvora od šest mjeseci do pet godina.
Za krivično djelo laka tjelesna povreda iz čl.152.st.2. u vezi st.1. u
Krivičnom zakoniku, zaprijećena je kazna zatvora do tri godine.
Iz izvoda iz KE na ime okrivljenog B.M.a sud je utvrdio da je isti
neosudjivan.
Iz izvoda iz KE na ime okrivljenog M.O.sud je utvrdio da je isti osudjivan
presudom Osnovnog suda u B.Polju K.br.5/2000 od 29.05.2000.godine zbog
krivičnog djela iz čl.136.st.1.KZ RCG 3o0 dana zatvora uslovno za jednu
godinu, presudom K.br.184/00 od 09.05.2000.godine zbog krivičnog djela iz
čl.136.st.2.KZ RCG 30 dana zatvora uslovno za jednu godinu, presudom
K.br.86/00 od 13.06.2000.godine zbog krivičnog djela iz čl.136/2 KZ RCG 3
mjeseca zatvora uslovno za jednu godinu, presudom K.br.384/02 od
15.10.2000.godine zbog krivičnog djela iz čl.136/2 KZ RCG 3 mjeseca zatvora
kaznu izdržao, presudom K.br.591/01 od 14.11.2000.godine zbog krivičnog djela
iz čl.136/2-1 KZ RCG 30 dana zatvora kaznu izdržao i presudom K.br.131/09 od
11.02.2009.godine zbog krivičnog djela iz čl.168.st.1.KZ CG novčanom kaznom
600 €.
Odlučujući o vrsti i visini kazni okrivljenima, sud je cijenio sve okolnosti
iz čl. 42 KZ, pa je na strani istih od otežavajućih okolnosti cijenio stepen
krivice, dok je od olakšavajućih okolnosti na strani okrivljenog M.O. uzeo u
obzir da se radi o porodičnom čovjeku ocu četvoro maloljetne djece koje je u
obavezi da izdržava, a na strani okrivljenog B.M.a od olakšavajućih okolnosti
je uzeo u obzir da je neosudjivan što sud cijeni kao rezultat njegovog
dosadašnjeg pozitivnog vladanja te da je otac maloljetnog djeteta. Sud je
cijenio radniju osudjivanog okrivljenog M.O.ali kako je osudjivan za
neistovrsna krivična djela to sud ovoj činjenici nije pridavao poseban značaj.
Kod suda su na strani oba okrivljena preovladale olakšavajuće okolnosti koje
je sud cijenio kao osobito olakšavajuće te primjenom čl. 45 i 46 KZ
okrivljenima ublažio kazne ispod granica zakonskog minimuma na način što je
okrivljenog M.O.u osudio na kaznu zatvora u trajanju od 3 mjeseca a
okrivljenog B.M.a na novčanu kaznu u iznosu od 1.500,00 € pri čemu je uzeo u
obzir njegovo imovno stanje cijeneći da će se i sa ovakvim vrstama i visinama
kazni u potpunosti ostvariti svrha kažnjavanja u okviru opšte svrhe izricanja
krivičnih sankcija, time uticati na okrivljene da ubuduće ne vrše krivična
djela i postići ciljevi specijalne i generalne prevencije shodno čl. 32 KZ.
Sud je obavezao okrivljene na plaćanje paušala u iznosu od po 50 €, koji
troškovi paušala su određeni obzirom na složenost i trajanje postupka i na
imovinske prilike okrivljenih, shodno odredbi čl. 226 ZKP CG.
Sud je obavezao okrivljene na solidarno plaćanje troškova krivičnog postupka u
iznosu od 520,00 € a koji troškovi se odnose na nagradu vještaku sudske
medicine, i medicinske struke shodno čl. 229 ZKP.
Oštećeni M.V.a se radi ostvarivanja imovinsko-pravnog zahtjeva upućuje na
parnični postupak, shodno čl. 239 ZKP.
Sa iznijetog odlučeno je kao u izreci presude, shodno čl. 374 ZKP.
OSNOVNI SUD U BIJELOM POLJU
Dana, 30.08.2012.godine
Zapisničar, S U D I J A,
Ljiljana Joksimović Violeta Raičević