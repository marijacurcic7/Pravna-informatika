K. br. 495/11
U IME CRNE GORE
OSNOVNI SUD U BIJELOM POLJU, sudija pojedinac Ivan Adamović, uz učešće
namještenika suda Jovanke Raičević, kao zapisničara, rješavajući po optužnici
Osnovnog državnog tužilaštva u Bijelom Polju, Kt. br. 416/11-2 od 16. 12. 2011
godine, podnijetoj protiv okrivljenih B.e.a i F.A.a, oba iz Bijelog Polja,
zbog krivičnog djela teška krađa iz čl. 240 st. 1 tač. 1 Krivičnog zakonika
izvršenog u saizvršilaštvu, nakon održanog glavnog i javnog pretresa, u
prisustvu zamjenika Osnovnog državnog tužioca u Bijelom Polju Cmiljanje
Perović, okrivljenog B.e.a i njegovog branioca adv. V.M.a, okrivljenog F.A.a i
oštećenog Ć.M.a, donio je i objavio, dana 17. 10. 2012 godine,
P R E S U D U
Okrivljeni F.A., JMBG ... od oca R., majke S., rođene P., rođen .... godine u
Bijelom Polju, sa prebivalištem u mjestu R., opština Bijelo Polje, državljanin
CG, neoženjen, nezaposlen, završio SSS, srednjeg imovnog stanja, osuđivan
presudama Višeg suda u Bijelom Polju Km. br. 2/08 od 15. 11. 2008 godine zbog
kriv. djela iz čl. 204 st. 3 u vezi st. 1 KZ CG i čl. 20 KZ CG izrečena mu
vaspitna mjera pojačan nadzor od strane organa starateljstva, Osnovnog suda u
Baru Km. br. 2/09 od 05. 06. 2010 godine zbog kriv. djela iz čl. 240 st. 1 u
vezi čl. 23 i 49 izrečena mu vaspitna mjera pojačan nadzor od strane organa
starateljstva i Osnovnog suda u Bijelom Polju K. br. 26/11 od 10. 05. 2011
godine zbog kriv. djela iz čl. 240 st. 1 tač. 1 KZ CG na 3 mjeseca zatvora,
Okrivljeni B.E. JMBG ... od oca Ć. i majke H., rođene R., rođen .... godine u
Bijelom Polju, sa prebivalištem u mjestu Nedakusi opština B. Polje,
državljanin CG, neoženjen, pismen sa završenom srednjom školom, lošeg imovnog
stanja, osuđivan presudom Osnovnog sud u Bijelom Polju K br. 556/10 od 20. 09.
2011 godine zbog KD iz 240 st. 1 u vezi čl 49 KZ-a, kojom je osuđen na kaznu
zatvora od tri mjeseca.
K R I V I S U
-Zato što su:
Neutvrđenog dana u vremenskom periodu od 24.06.2011. godine do 27.06.2011.
godine, obili magacinski prostor lociran u krugu fabrike "V." u ul.
Industrijskoj bb Bijelo Polje, na način što su upotrebom podesnog sredstva
raskinuli katanac na vratima a nakon toga ušli u unutrašnjost istog iz kojeg
su oduzeli mašinu za rezanje metala tzv."Abrazivnu testeru", ručne izrade
metalne konstrukcije sive boje dimenzija 80 x 80 x 100 cm, težine oko 200 kg,
čija je vrijednost 750,00 €, vlasništvo Ć.M.a, a sve u namjeri da oduzimanje i
prisvajanjem iste, pribave sebi protivpravnu imovinsku korist na štetu Ć.M.a,
-čime su kao saizvršioci, izvršili krivično djelo teška krađa iz čl. 240 st. 1 tač. 1 Krivičnog zakonika.
-pa ih sud, primjenom citiranog zakonskog propisa i čl. 2, 4, 5, 13, 15, 32, 36, 42, Krivičnog zakonika (Kz-a) i čl. 226, 229, 239 i 374 Zakonika o krivičnom postupku (Zkp-a), 
O S U Đ U J E
Okrivljenog F.A.a na kaznu zatvora od 1 (jednu) godinu i 2(dva) mjeseca.
Okrivljenog B.e.a i primjenom čl 45 i 46 KZ-a, na kaznu zatvora od 6(šest)
mjeseci.
Okrivljeni se obavezuju da na ime paušala plate sudu iznos od po 30,00€, kao i
na ime ostalih troškova postupka, solidarno iznos od 110,00€, koje iznose su
dužni uplatiti na račun Depozita novčanih kazni, troškova postupka i paušala
CG, broj: 832-151-35, u roku od 15 dana, po pravnosnažnosti presude, pod
prijetnjom prinudnog izvršenja, s tim što su dokaze o uplati istih dužni
dostaviti krivičnoj pisarnici ovog suda.
Okrivljeni se istovremeno obavezuju da, na ime imovinsko pravnog zahtjeva,
plate oštećenom Ć.M.u, solidarno iznos od 570,00€ u roku od 15 dana, po
pravosnažnosti presude, pod prijetnjom prinudnog izvršenja.
O b r a z l o ž e nj e
Optužnicom Osnovnog državnog tužilaštva u Bijelom Polju, Kt.br. 416/11-2 od
16. 12. 2011 godine, optuženi su B.e. i F.A. iz B. Polja, da su kao
saizvršioci izvršili krivično djelo, teška krađa iz čl. 240 st. 1 tač. 1
Krivičnog zakonika, s tim što je zamjenik ODT-a u Bijelom Polju, prije davanja
završne riječi, izmijenila činjenični opis optužbe pa je u tom smislu sadržano
u izreci presude.
Glavni pretres je zaključen u prisustvu, zamjenika Osnovnog državnog tužioca u
Bijelom Polju Cmiljane Perović, okrivljenih B.e.a i F.A.a, branioca
okrivljenog B.a adv. V.M.a i oštećenog Ć.M.a.
Zamjenik ODT-a u završnoj riječi je izjavila da u svemu ostaje pri razlozima
iz optužnice jer je izvedenim dokazima potvrđeno da su optuženi izvršili
krivično djelo koje im se stavlja na teret. Predložila je sudu da optužene
oglasi krivim i osudi na kazne po zakonu.
Oštećeni Ć.M. u završnoj riječi izjavio je da se pridružuje krivičnom gonjenju
protiv okrivljenih i postavio je imovinsko pravni zahtjev u iznosu od 570,00
€.
Okrivljeni B.e. u svojoj odbrani datoj tokom istražnog postupka u bitnom je
naveo da je zajedno sa F.A.om pio kafu u gradu nakon čega su se razišli.
Kasnije oko 17 - 18 h zazvonio mu je telefon i vidio je da ga zove F.A. čiji
broj telefona je imao. Navodi da mu je F.a tada kazao da dođe u R. kod njegove
kuće, što je on i učinio nakon 10 - 15 minuta dovezavši se svojim vozilom
marke "Ford Eskort" crvene boje. Naveo je da je F.A. već bio spreman i kod
sebe je imao jednu veću putničku torbu i čekić. Kazao je da ga je F.a zamolio
da ga poveze do V. da nešto uzme kod nekog prijatelja. Kada su došli kod
portirnice A. je izašao i rekao "Zvaću te kasnije da dođeš po mene". Kasnije
ga je telefonskim putem pozvao da dođe po njega, a A. se nalazio na istom
mjestu gdje ga je B. i ostavio i tada je imao nešto veliko i teško da utovare
u vozilo B.a. Okrivljeni B. dalje navodi da je ušao u krug koji pripada V.K.i
vidio je da F.a stoji pored mašine četvrtastkog rama koja je imala okruglo
sječivo i bila je veoma teška. Njih dvojica su je utovarili u vozilo B.a.
Kazao je i da nije pitao F.u odakle mu ta mašina, a mislio je da je iz otpada
obzirom da se u blizini nalazilo neko smetlište. Mašinu su potjerali u R. kod
njegove - F.ine kuće i istovarili. U momentu kada su mašinu istovarili
prilazio je njegov - F.in otac, a on mu je (F.A.) rekao, ako on - otac F.A.a
pita čija je mašina, da on (B.) kaže da je njegova, kako otac F.A.a ne bi
pravio probleme. Mašinu su ostavili u nekoj šupi koja služi za odlaganje drva
i pokrili je. Dalje je naveo da mu je F.a rekao da bi volio da ovu mašinu
proda ili je zamijeni za neki auto, pa je on okrivljeni B. predložio da pita
nekog od svojih prijatelja da li je spreman da zamijeni ovu mašinu za neki
slabiji auto, s tim, da ga F.a eventualno časti 50 - 100 eura. Dalje je naveo
da je stupio u kontakt sa svojim prijateljima u Rožajama kako bi je zamijenili
za neki auto. Obzirom da je on (B.) u međuvremenu prodao svoje auto, naveo je
da je F.A. zvao nekog momka da dođe autom kako bi mašinu odvezli do Rožaja.
Dalje je naveo da je mašina bila ogromna i nije mogla da se utovari u auto
ovog momka pa su on i F.a posjekli nogare sa mašine kako bi mašinu skratili.
Dalje je naveo da su odustali od prevoza mašine do Rožaja obzirom da je vozilo
tog momka bilo tehnički neispravno.
U svojoj odbrani na glavnom pretresu okrivljeni B.e. negirao je izvršenje
krivičnog djela stavljenog mu na teret, a u odbrani datoj na glavnom pretresu
dana 30.01.2012. godine, ponovio je odbranu datoj u istrazi dodajući da kada
su utovarili mašinu u krugu V. K.a bili su prisutni on i A. a primijetio je
još jedno lice koje je bilo udaljeno od njih oko dvadesetak metara. U vrijeme
kada su utovarili mašinu bio je dan možda oko 18 - 19 h i kada su je utovarili
ona se nalazila ispred magacina. Naveo je i da nije posumnjao u porijeklo ove
mašine. U svojoj odbrani na glavnom pretresu od 17.10.2012. godine, okrivljeni
je ponovio ranije datu odbranu pojašnjavajuću da su nogare na mašini odjsekli
nekolika dana nakon što su je prevezli od V. K.a do kuće F.A.a a brusilicu
kojom su sjekli je našao on (B.).
U završnoj riječi prihvatio je završnu riječ svog branioca, adv. V.M.a koji je
u završnoj riječi kazao, da nakon provedenog postupka, kod B.e.a nije dokazano
da je počinio krivično djelo za koje se tereti. Njegova obrana je nesumnjiva,
logična i istinita i nije opovrgnuta nijednim dokazom. Imajući u vidu iskaz
svjedoka Č.a, to je kako navodi odbrana B.a, da je magacin u kom se nalazila
predmetna mašina, javni put i da je dostupan svim građanima bez ikakvih
ograničenja pa je potpuno logično da je B., kritičnom prilikom, svojim vozilom
došao do mjesta gdje je kako opisuje izvršio uslugu prevoza drugo optuženom.
Dakle, kod okrivljenog B.a, nije postojao umišljaj odnosno nije znao niti je
mogao znati da je predmetna mašina pribavljena krivičnim djelom. Kako je
postojanje umišljaja bitni subjektivni elemenat za postojanje krivičnog djela
to ne postoji nikakva sumnja niti dokaz da je izvršio krivično djelo za koje
se tereti. Predložio je sudu da okrivljenog B.a usled nedostatka dokaza
oslobodi od optužbe.
Okrivljeni F.A., u svojoj odbrani datoj tokom istražnog postupka, u bitnom je
naveo, da je mašinu za sječenje metala a za koju mu se stavlja na teret da je
otuđio, zapravo kupio od B.e.a za iznos od 100,00 €, koji novac mu nije dao
jer tada nije imao a namjeravao je da mašinu koristi u svojoj radionici za
svoje potrebe. Mašinu je smjestio u radionici i nije je krio. Dalje je naveo,
da za slučaj, da je znao da je pomenuta mašina otuđena, da je nebi kupio.
Pojašnjavao je da se sa B.em pogađao oko kupovine ove mašine ispred svoje kuće
u prisustvu P.M.a. Kazao je da se mašina nalazila u vozilu B.a marke "Ford"
crvene boje a B. je dotjerao jer su se prethodno čuli telefonom. Kada je B.
dotjerao mašinu, iz vozila su je istovarili on, B.e. i P.M.. Naveo je da je
mašinu jedanput upalio i ista je radila a naveo je i da je pokušao da je
prepravi odnosno skrati nogare kako bi je ubacio u svoju radionicu. Naveo je i
da se mašina kod njega nalazila nekih 10 do 20 dana. Kazao je još da se čuo sa
B.em, telefonom jer je ovaj od njega tražio iznos od 100,00 € a on mu je tada
navodno odgovorio da trenutno nema novca i da će je platiti kad bude u
mogućnosti. Ponovio je da je on mašinu od B.a kupio a nije se interesovao
odakle je B.u ova mašina.
U svojoj odbrani na glavnom pretresu od 30.01.2012. godine okrivljeni F.a A.
negirao je izvršenje krivičnog djela stavljenog mu na teret, navodeći da su on
i B.e. zajedno došli u krug V. K.a gdje su zajedno utovarili predmetnu mašinu
u vozilo B.e.a. Kazao je da se mašina nalazila ispred nekakve prostorije
udaljena od nje nekih pedesetak metara i bila je obaljena na zemlju. Naveo je
dalje da je mašinu on (F.a) prvi primijetio a kasnije istog dana pozvao je
B.e.a da on dođe vozilom kako bi tu mašinu otjerali kod njegove - F.ine kuće.
Dalje je naveo da kada su istovarili mašinu on i E. su se dogovorili da on
F.a, B.u da iznos od 100,00 € za mašinu. Navedeni novčani iznos on nije dao
B.u obzirom da nije imao a nije mu dao ni kasnije obzirom da je policija
mašinu oduzela.
Nakon što je sud upozorio okrivljenog F.A.a na razlike u odbrani okrivljeni je
izjavio da nema objašnjenja za navedene razlike.
U svojoj odbrani datoj na glavnom pretresu dana 17.10.2012. godine, okrivljeni
F.A. je ponovio da ne priznaje izvršenje krivičnog djela koje mu se stavlja na
teret a u odbrani je naveo da se samo sjeća da su predmetnu mašinu on i B.e.
utovarili u E. vozilo marke "Ford" u krugu V. K.a a mašina se nalazilana putu
koji vodi od magistrale prema Stovarištu "S.". Nakon što su dovezli mašinu do
njegove kuće, i istovarili je on i B. su se dogovorili da on F.a, B.u da
100,00 €, kako bi mašinu kupio od njega - B.a. Sa mašine on je brusilicom
odsjekao nogare u prisustvu B.e.a i P.M.a a zatim je smjestio u garažu koja je
kako navodi vidljiva sa puta. Dalje je naveo da su nogari sa predmetne mašine
odsječeni istog dana kada je mašina i dovezena a nije mogao da procijeni
vrijednost mašine i nije se sjećao da li mu je eventualno B., tražio neku veću
cijenu za predmetnu mašinu. Nakon što je upozoren na razlike okrivljeni F.a je
izjavio da nema nikakvo objašnjenje za razlike u odbrani, iznešenu tokom
istrage i na glavnom pretresu.
Nakon što je saslušao ovakvu odbranu okrivljenog F.e okrivljeni B. je kazao da
nijesu tačni navodi iz odbrane okrivljenog F.e u dijelu da je on B. navodno
F.i ponudio na prodaju predmetnu mašinu, dok okrivljeni F.a nakon što je
upoznat sa odbranom okrivljenog B.a izjavio je da ne želi da se izjašnjava na
navode iz odbrane okrivljenog B.a.
U završnoj riječi okrivljeni F.A. je izjavio da nije ivršio krivično djelo
stavljeno mu na teret i predložio je susu da ga oslobodi od optužbe.
Radi utvrđivanja odlučnih činjenica i donošenja pravilne i zakonite odluke,
sud je izveo dokaze: saslušao u svojstvu svjedoka oštećenog Ć.M.a, pročitao
zapisnik o uviđaju UP PJ Bijelo Polje, od 27. 06. 2011 godine, pročtao
zapisnik o suočenju Kt. br 416-11-2 od 02. 11. 2011 godine, pročitao potvrdu o
oduzimanju predmeta i o vraćanju predmeta, pročitao nalaz i mišljenje vještaka
mašinske struke R.N.a od 06. 03. 2012 godine, te izvršio uvide u izvode iz
kaznene evicencije na ime okrivljenih B.a i F.e. .
Sud je odbio predlog okrivljenog F.A.a, da se odredi novo vještačenje po
vještaku mašinske struke, nalazeći da isto nije potrebno te da je vještak R.
potpuno i stručno obavio zadatak koji je dobio od suda.
Cijeneći odbrane okrivljenih i dokaze pojedinačno i u međusobnoj vezi a shodno
čl. 370 Zakonika o krivičnom postupku, sud je utvrdio činjenično stanje, kao u
izreci presude i zaključio da su okrivljeni B. i F.a izvršili kao saizvršioci,
krivično djelo stavljeno im na teret, te da su za isto krivi, iz sledećih
razloga.
Naime, iz iskaza svjedoka oštećenog Ć.M.a, datog tokom istražnog postupka,
proizilazi da u prostorijama V. K.a u Bijelom Polju posjeduje magacinski
poslovni prostor u kome su smještene mašine i materijal, gdje obavlja svoju
djelatnost. Dana 27.06.2011. godine, kada je došao na posao primijetio je da
su metalna vrata otvorena i ako ih je prethodno zaključao katancem srednjih
dimenzija. Vrata su bila otvorena a katanac nije uspio pronaći. Ušao je u
magacinski prostor i primijetio je da nedostaje mašina za rezanje metala tzv.
"Abrazivna testera" ručne izrade metalne konstrukcije dimenzija 80 x 80 x 100
cm, na kojoj se nalazio elektro motor sve ukupno težine oko 200 kg. Nakon
mjesec i više dana policijski službenici su ga pozvali da dođe u njihove
prostorije kako bi preuzeo mašinu koja mu je bila otuđena. Kada su mu pokazali
mašinu ista je bila u djelovima - isječena i nije bila za upotrebu. Prepoznao
je da se radi o njegovoj mašini.
U svom iskazu datom na glavnom pretresu svjedok Č. ponovio je iskaz dat u
istrazi dodajući da je u prostorije magacina u kojima se nalazila predmetna
mašina, zadnji put prije nego je mašina otuđena ušao dana 24.06.2011. godine,
obzirom da je tog dana bio petak i za vikend nije ulazio u radionicu. Dana
27.06.2011. godine - u ponedjeljak utvrdio je da je magacin provaljen i
otuđena mašina. Pojasnio je da se predmetni magacin nalazi u prostorijama
nekadašnjeg V. K.a, gdje je on zakupio magacinski prostor pored koga se nalazi
još drugih prostorija koje su zakupila druga lica, do magacina koji je držao u
zakupu dolazila se skretanjem sa magistralnog puta Bijelo Polje - Prijepolje
prema mljekari u Bijelom Polju a zatim ulaskom u krug V. K.a i predmetnim
putem se kreću svi zakupci, kao i radnici A. "G.a". Kada je dobio mašinu od
pripadnika Uprave policije ista je bila isječena u više djelova i kao takva
nije mogla služiti svojoj namjeni. Iskaz ovog svjedoka sud je u potpunosti
prihvatio.
Iz zapisnika o uviđaju UP PJ Bijelo Polje, od 27. 06. 2011 godine, utvrđeno je
da je isti sačinjen povodom obavještenja, dobijenog od Ć.M.a da je iz magacina
koji se nalazi u krugu fabrike "V." otuđena mašina za sječenje metala.U
zapisniku je navedeno da je lice mjesta izmijenjeno od strane oštećenog jer je
isti otvarao vrata i ulazio u unutrašnjost magacina i pomjerao stvari i
predmete. Magacin pripada fabrici "V." i nalazi se u prizemlju magacinskih
zgrada. Vrata na magacinu su metalna - dvokrilna, desno krilo vrata se nalazi
u otvorenom položaju i na istim nema tragova oštećenja. Na središnjem dijelu
oba krila nalaze se metalne "Ušice" za postavljanje katanca i nijesu oštećeni.
Sud je cijenio nalaz i mišljenje vještaka mašinske struke R.N.a, od 06. 03.
2012 godine. U svom nalazu vještak navodi da je dana 01.03.2012. godine, u
mjestu Crnča vidio djelove mašine za sječenje metala, i tom prilikom je vidio
elektro motor 4KW, nogari za mašinu manjih dimenzija i djelovi obrtnog stola
od mašine. Kako je mašina isječena u djelove, ne služi svojoj namjeni. Kako je
mašina bila ručne izrade vještak je našao da je vrijednost materijala za njenu
izradu iznosi 200,00 €, cijena elektro motora 4KW iznosi 150,00 €, vrijednost
potrošnog materijala korištenog prilikom izrade mašine (brusne ploče,
elektrode i utrošak električne energije) iznosi 100,00 € i utrošeno vrijeme za
izradu 50h x 6 €/h što iznosi 300,00 € pa je cijena mašine za sječenje metala
ručne izrade 750,00 €. Oštećenom su vraćeni elektromotor i djelovi ukupne
vrijednosti od 180,00€, pa iznos koji mu nije vraćen iznosi 570,00€. Nalaz i
mišljenje vještaka R.a sud je prihvatio.
Iz zapisnika o suočenju Kt. br 416-11-2 od 02. 11. 2011 godine, proizilazi da
su okrivljeni B. i F.a prilikom suočenja ostali pri odbranama datim tokom
istrage.
Iz potvrde o privremenom oduzimanju predmeta od 17. 05. 2011 godine,
proizilazi da je dana 17. 05. 2011 godine od okrivljenog F.A.a oduzeta
»Cirkularna mašina za sječenje metala«, dok iz potvrde o vraćanju privremeno
oduzetih stvari od 02. 08. 2011 godine, proizilazi da je Ć.M.u vraćena
»Cirkularna mašina za sječenje metala, koje je isječena i ne služi svojoj
namjeni, nije kompletna«.
Iz izvoda iz KE na ime okrivljenog B.a, utvrđeno je da je isti do sada
osuđivan jedanput i to presudom Osnovnog suda u Bielom Polju K br. 556/10 od
20. 09. 2011 godine zbog KD iz 240 st1 u vezi čl 49 KZ-a, kojom je osuđen na
kaznu zatvora od tri mjeseca.
Iz izvoda iz KE na ime okrivljenog F.e, utvrđeno je da je isti do sada
osuđivan presudama: Višeg suda u Bijelom Polju Km. br. 2/08 od 15. 11. 2008
godine zbog kriv. djela iz čl. 204 st. 3 u vezi st. 1 KZ CG i čl. 20 KZ CG
izrečena mu vaspitna mjera pojačan nadzor od strane organa starateljstva;
Osnovnog suda u Baru Km. br. 2/09 od 05. 06. 2010 godine zbog kriv. djela iz
čl. 240 st. 1 u vezi čl. 23 i 49 izrečena mu vaspitna mjera pojačan nadzor od
strane organa starateljstva i Osnovnog suda u Bijelom Polju K. br. 26/11 od
10. 05. 2011 godine zbog kriv. djela iz čl. 240 st. 1 tač. 1 KZ CG na 3
mjeseca zatvora.
Tokom postupka a iz iskaza svjedoka oštećenog Č.M.a, utvrđeno je, je u
magacinu koji se nalazi u sklopu bivšeg "V. K.a, držao mašinu za sječenje
metala tzv. "Abrazivnu Testeru". Takođe iz iskaza svjedoka Č.a utvrđeno je da
je dana 24.06.2011. godine (petak) zaključao vrata na predmetnom magacinskom
prostoru, postavivši katanac. Takođe utvrđeno je i da je dana 27.06.2011.
godine, kada je došao na posao, ustanovio da su vrata otvorena, da je katanac
uklonjen te da je iz magacina otuđena tzv. "Abrazivna Testera".
Okrivljeni F.A. u svojoj odbrani datoj tokom istražnog postupka negirao je
izvršenje krivičnog djela, navodeći u svojoj odbrani da je mašinu za sječenje
metala zapravo kupio od B.e.a za iznos od 100,00 €. Tokom istrage branio se i
da mu je predmetnu mašinu dovezao B.e. svojim vozilom marke "Ford", te da su
je iz vozila istovarili on (F.A.) B.e. i P.M.. Dalje se branio da je predmetnu
mašinu imao namjeru da koristi u svojoj radionici za svoje potrebe, pa je na
istoj skratio nogare navodno kako bi je lakše ubacio u svoju radionicu. Dakle
analizirajući odbranu okrivljenog F.A.a u ovom dijelu to proizilazi da je
zapravo predmetnu mašinu prvi put vidio kod svoje kuće kada je navodno
dotjerao okrivljeni B.e. i navodno je kupio od B.a za svoje potrebe.
Međutim u svojoj odbrani na glavnom pretresu okrivljeni F.a je kazao da je on
prvi primijetio predmetnu mašinu, koja se kako je naveo, nalazila u krugu V.
K.a a ispred nekakve prostorije i bila je obaljena na zemlji. Kasnije, istog
dana je kako je naveo pozvao B.e.a da dođe vozilom kako bi tu mašinu otjerali
kod njegove (F.ine) kuće, što su i učinili. Kada su istovarili mašinu kazao je
da su se dogovorili da on, B.u da iznos od 100,00 €. Takođe na glavnom
pretresu održanom dana 17.10.2012. godine, okrivljeni F.a je izjavio da se
sjeća kako su predmetnu mašinu on i B. utovarili u vozilo B.a u krugu V. K.a,
a mašina se nalazila na putu. Navodno nakon što su mašinu dotjerali do njegove
(F.ine) kuće, dogovorili su se da on B.u da 100,00 € kako bi kupio mašinu od
B.a. Analizirajući odbranu okrivljenog F.e, počev od istrage pa do završne
riječi to proizilazi da nedosledno i kontradiktorno opisuje svoje postupanje
kritičnom prilikom. Naime okrivljeni F.a u svojoj odbrani datoj tokom istrage
predstavlja da je mašinu kupio od B.a a za svoje potrebe za iznos od 100,00 €,
i da je pri tom navodno samo skratio nogare kako bi mogao postaviti mašinu.
Međutim iz iskaza svjedoka Č.a te potvrde o vraćanju privremeno oduzetih
stvari, proizilazi da je predmetna mašina zapravo isječena te da više nije
mogla koristiti svojoj namjeni, čime je obezvrijeđena odbrana okrivljenog da
je zapravo mašinu kupio za svoje potrebe, kako bi je koristio, jer je zapravo
uništio-isjekao. Međutim okrivljeni F.a u svojoj odbrani na glavnom pretresu
održanom dana 30.01.2012. godine, navodi da je on "prvi" vidio predmetnu
mašinu u krugu V. K.a, obaljenu na zemlju i kasnije je pozvao okrivljenog B.a,
kako bi došao vozilom radi prevoženja, mašine do kuće. Okrivljeni B. u svojoj
odbrani zapravo predstavlja da je sjedio u gradu zajedno sa F.A.om, te da su
pili kafu, nakon čega su se razišli. Naveo je da ga je kasnije istog dana
pozvao telefonom F.a traživši od njega da dođe u R. kod F.ine kuće, gdje je on
- B. i došao nakon 10 do 15 minuta svojim vozilom. U odbrani je dalje naveo
"F.A. je već bio spreman" i kod sebe je imao veću putničku torbu i čekić, i
F.a ga je kako je naveo tada zamolio da ga poveze do V. K.a kod nekog
prijatelja a zatim mu je navodno kazao "Zvaću te kasnije da dođeš po mene".
Kasnije ga je pozvao telefonom, i on - B. je došao, a F.a se nalazio na istom
mjestu gdje ga je i ostavio i tada je kako je naveo imao nešto veliko i teško
da utovare u vozilo. Analizirajući odbranu okrivljenog B.a u ovom dijelu
dovoedenu u vezu sa odbranom okrivljenog F.e to sud i prihvata navode iz
odbrane okrivljenog B.a da je inicijator za postupanje kritičnog dana bio
okrivljeni F.a, koji je na glavnom pretresu od 30.01.2012. godine, i kazao da
je zapravo on - F.a prvi vidio predmetnu mašinu - "Abrazivnu Testeru".
Međutim, okrivljeni B. negira da je učestvovao u radnjama izvršenja predmetnog
krivičnog djela predstavljajući svoje ponašanje samo kao pružanje usluge
prevoza za okrivljenog F.u. Međutim, sud ovakve navode ne prihvata cijeneći ih
sračunatim u cilju izbjegavanja sopstvene krivice. Naime, okrivljeni B. je
kazao da je kritičnog dana sjedio u gradu sa okrivljenim F.om gdje su pili
kafu a zatim, nešto kasnije, istog dana pozvan je od strane F.e kako bi ga
prevezao od kuće F.A.a koja se nalazi u Rasovu do V. K.a, kako bi F.a nešto
uzeo navodno od nekog prijatelja. Okrivljeni B. je kazao da kada je on došao u
R., da je F.a već bio spreman imao je putničku torbu i čekić. Dalje je
predstavio da je on dovezao F.u do u krug V. K.a i tu navodno ostavio F.u, a
da ga je kasnije kada ga je F.a pozvao, opet došao na isto mjesto gdje je
vidio F.u u blizini koga se nalazila nekakva mašina. Imajući u vidu iskaz
svjedoka Č.a koji jasno navodi da je dana 24.06.2011. godine, katancem
zaključao vrata na predmetnom magacinu, te da je mašina - "Abrazivna Testera"
bila teška oko 200 kg. što, po ocjeni ovog suda, upućuje na zaključak da je
okrivljeni F.A. u torbi koju je ponio , uz čekić koji je imao kod sebe kako je
to opisao okrivljeni B., imao adekvatno sredstvo kojim je uklonio katanac koji
je oštećeni Č. postavio na vratima predmetnog magacina. Ove činjenice nijesu
mogle ostati nepoznate okrivljenom B.u obzirom da su predhodno sjedjeli u
gradu a nedugo zatim su se našli na licu mjesta, a posebno zbog činjenice da
se radi o mašini teškoj oko 200 kg. koja se nalazila unutar magacina pa po
ocjeni ovog suda, nije životno logično da jedno lice istu može iznijeti iz
magacina i donijeti je ili dovući do mjesta gdje je utovarena u vozilo B.a.
Imajući u vidu predhodno istačeno to su oba okrivljena kako F.a tako i B.
učestvovali u radnjama izvršenja predmetnog krivičnog djela. Odbrana
okrivljenog B.a kako je navodno pitao okrivljenog F.u o porijeklu predmetne
mašine, i da navodno ništa nije ukazivalo na sumnjivo porijeklo obezvrijeđena
je, između ostalog i njegovom odbranom, koji je u svojoj odbrani naveo kako je
navodno mislio da je mašina iz otpada a obzirom da se u blizini nalazilo
nekakvo smetlište a kasnije kada su mašinu dotjerali u R., on F.A. mu je kazao
da ovaj okrivljeni - B., kaže ocu F.A.a da je zapravo, on-B., vlasnik
predmetne mašine, a prathodno je navodno upoznat od F.e, da ide kod nekog
prijatelja. Sve prethodno istačeno jasno upućuje na zakjljučak, da je
inicijetor izvršenja predmetnog krivičnog djela F.A., a da je okrivljeni B.,
takođe učestvovoao u radnjama izvršenja, svjestan porijekla predmetne
Abrazivne testere.
S toga iz dokaza izvedenih tokom postupka dovedenih u vezu sa odbranama
okrivljenih, sud je utvrdio da su okrivljeni B. i F.a, neutvrđenog dana u
vremenskom periodu od 24.06.2011. godine do 27.06.2011. godine, obili
magacinski prostor lociran u krugu fabrike "V." u ul. Industrijskoj bb Bijelo
Polje, na način što su upotrebom podesnog sredstva raskinuli katanac na
vratima a nakon toga ušli u unutrašnjost istog iz kojeg su oduzeli mašinu za
rezanje metala tzv."Abrazivnu testeru", ručne izrade metalne konstrukcije sive
boje dimenzija 80 x 80 x 100 cm, težine oko 200 kg, čija je vrijednost 750,00
€, vlasništvo Ć.M.a, a sve u namjeri da oduzimanje i prisvajanjem iste,
pribave sebi protivpravnu imovinsku korist na štetu Ć.M.a, pa su postupajući
na opisani način u svojim radnjama ostvarili sva bitna obilježja bića
krivičnog djela koje im je stavljeno na teret, obzirom da su prilikom
izvršenja krivičnih djela raskinuli katanac na vratima predmetnog magacina
kojim su bila zaključana vrata. Okrivljeni su krivično djelo koje im je
stavljeno na teret izvršili kao saizvršioci, obzirom da su oba aktivno
učestvovali u radnji izvršenja, što ukazuje na njihovu zajedničku svijest da
učestvuju u izvršenju krivičnog djela. Krivično djelo teška krađa okrivljeni
su izvršili sa umišljajem, jer su bili svjesni da protivpravno oduzimaju
stvari oštećenog Č.a tzv. "Abrazivnu Testeru" i to obijajući zaključana vrata.
Odlučujući u pogledu vrste i visine kazne sud je kod okrivljenog F.A.a od
olakšavajućih okolnosti našao da se radi o nezaposlenom licu relativno mlađe
životne dobi, dok je od oteževajućih okolnosti sud cijenio raniji život
okrivljenog kao maloljetnika, te raniju osuđivanost i to presudom K. br. 26/11
zbog kriv. djela iz čl. 240 st. 1 tač. 1 KZ CG, pa ga je osudio na kaznu
zatvora od jednu godinu i dva mjeseca, cijeneći da će se izrečenom kaznom
postići svrha kažanjavanja predviđena u čl. 32 KZ-a.
Prilikom odlučivanja o vrsti i visini kazne za okrivljenog B.a sud je našao od
olakšavajućih okolnosti da se radi o licu ralativno mlađe životne dobi, lošeg
imovnog stanja dok osudu presudom Osnovnog sud u Bijelom Polju K br. 556/10 od
20. 09. 2011 godine zbog KD iz 240 st. 1 u vezi čl 49 KZ-a, kojom je osuđen na
kaznu zatvora od tri mjeseca, sud nije cijenio kao raniju osuđivanost, obzirom
da je izrečena nakon vremena izvršenja predmetnog krivičnog djela, stavljenog
na teret okrivljenom B.u optužnicom Kt. br. 416/11. Sud je mišljenja da sve
olakšavajuće okolnosti na strani okrivljenog B.a, predstavljaju osnov za
ublažavanje kazne, te da će se i sa ublaženom kaznom zatvora od 6 mjeseci
postići svrha kažnjavanja predviđena u čl. 32 Kz-a, smatrajući da će ista
dovoljno uticati na okrivljenog da u buduće ne vrši ova i slična krivična
djela.
Shodno čl. 226 i 229 Zakonika o krivičnom postupku, odlučeno je u pogledu
paušala, te da okrivljeni plati sudu iznos od po 30, 00 €, pri čemu je sud
vodio računa o složenosti i trajanju krivičnog postupka, kao i da sudu na ime
ostalih troškova krivičnog postupka, a koji se odnose na nagradu za izvršeno
vještačenje vještaku mašinske struke, solodarno plate iznos od 110,00€, a koja
sredstva su isplaćeni iz predračunskih sredstava suda.
Shodno čl.239 Zakonika o krivičnom postupku, sud je okrivljene obavezao da, na
ime imovinsko pravnog zahtjeva, plate solidarno oštećenom Č.u iznos od 570,00€
u roku od 15 dana, po pravosnažnosti presude, pod prijetnjom prinudnog
izvršenja,
Iz iznijetih razloga shodno čl. 374 Zakonika o krivičnom postupku, odlučeno je
kao u izreci presude.
OSNOVNI SUD U BIJELOM POLJU
Dana 17. 10. 2012 godine,
ZAPISNIČAR, S U D I J A
Jovanka Raičević s.r. Ivan Adamović s.r.