![](http://upload.wikimedia.org/wikipedia/commons/thumb/2/23/Coat_of_arms_of_Montenegro.svg/519px-
Coat_of_arms_of_Montenegro.svg.png)

K.br.160/12 
                                            **              U IME CRNE GORE  **



                    Osnovni sud u Pljevljima, kao prvostepeni krivični sud,  po sudiji Ljiljani  Popović, uz sudjelovanje zapisničara Zore Leković, u krivičnom predmetu protiv optuženog Ć.G. iz P., zbog krivičnog  djela lake tjelesne povrede iz čl.152 st.1  Krivičnog  zakonika  a po  privatnoj tužbi V.B. iz P. koga zastupa  punomoćnik N. Z.advokat iz P., od 30.10.2012.godine, nakon održanog glavnog i javnog pretresa u prisustvu privatnog tužioca V.B.i njegovog punomoćnika advokata  N. Z. i optuženog Ć. G., dana  25.12.2012.godine  donio je i javno  objavio



                                                           **P R E S U D U**



                    Optuženi **   Ć. G., JMBG ....., ** od oca Ž.i majke S. rodjene J., rodjen u P. dana .....godine, sa prebivalištem u P. Ul......,  državljanin CG, oženjen, bez djece, nezaposlen, pismen, završio za  autoelektričara, govori crnogorskim jezikom, lošeg imovnog  stanja,  osudjivan.


                    **Na osnovu čl.373 st.1 tačka 1   ZKP-a**



                                            **OSLOBADJA SE OD OPTUŽBE**


                    **Da je :**

                     Dana 14.10.2012.godine oko 21,30 časova  u P. u Ul.... ispred pekare "Č." odbijajući od sebe istovremeni protivpravni napad privatnog tužioca V.B.  istog lako tjelesno povrijedio na način što je, nakon  što ga je privatni tužilac  držeći ga objema rukama ispod pazuha, gurajući ga  i udarajući sa optuženim  od vrata pekare  izgurao  iz pekare  dok  ga je privatni tužilac držao objema rukama ispod pazuha i  nakon što mu je privatni tužilac  uputio riječi "šta je pičko" savio glavu  privatnog tužioca  i udario koljenom privatnog tužioca  u predjelu nosa  i nanio mu  laku tjelesnu povredu kontuziju nosa, razderotinu kože na nosu i  na sredini hrbata nosa  naprsnuće nosne kosti,

                      **čime bi izvršio krivično   djelo lake tjelesne povrede  iz čl.152 st.1 Krivičnog zakonika**

                      **Jer   djelo  za koje je optužen  po zakonu nije krivično djelo.       **

                           Obavezuje se privatni tužilac  da ovom sudu  na
ime troškova krivičnog postupka  plati iznos  od  99,00 €, 
                          a ovo u roku od 15 dana po pravosnažnosti presude
pod prijetnjom prinudnog izvršenja.  
                         Imovinsko pravnog zahtjeva nije bilo. 
O b r a z l o ž e nj e 
                    Privatnom tužbom od 30.10.2012.godine  privatni tužilac V. B.  optužio je Ć. G.iz P.  da je izvršio krivično djelo  lake tjelesne povrede iz čl.152 st.1 Kz tako što ga je  udario rukom  u predjelu nosa.  U završnoj riječi  privatni tužilac i njegov punomoćnik  su  istakli  da je u postupku nesumnjivo utvrdjeno  i to  iz priznanja optuženog  da je optuženi počinio  krivično djelo lake tjelesne povrede iz čl.152 st.1 Kz  tako što je kritične prilike udario koljenom privatnog tužioca  i nanio mu lake tjelesne povrede  i  predložili su da  sud optuženog  oglasi krivim i osudi po zakonu.Troškove postupka su tražili.

                    Optuženi Ć. G.  u odbrani na glavnom pretresu priznajući izvršenje krivičnog djela i krivicu navodi  da je dana 14.10.2012.godine  oko 21,30 časova  došao svojim autom sa suprugom  kod pekare "Č.", parkirao se pored same pekare a  njegova supruga je izašla iz auta i ušla u pekaru kako bih kupila  senvič. Dok je supruga bila u pekari  iza njega se parkiralo auto  i na retrovizoru  prepoznao je auto V.B., u tom momentu njegova supruga izlazi iz pekare, V. kreće ka pekari. Kazao je da je njegova supruga  sjela u vozilo i oni kreću kući  i kad je  prilazio svojoj kući na mobilni telefon mu stiže poruka, vidio je da je poruka od V.B.  i poruka je glasila " što bježiš pičko jedna a prijetiš iza ledja, smradu jedan usmrdjeli". Optuženi dalje navodi  da je  suprugu ostavio  ispred kuće  i  autom se vratio do "Č.", usput sreo brata D.  i primio ga u auto  a D. nije znao  kuda je on krenuo. Kad je došao kod pekare "Č." parkirao je  auto  i sam ulazi u pekaru  i prilazi za sto V.B. sa kojim je za stolom K. V. i jedna djevojka koju ne poznaje  pa se obratio B. riječima "samo da znaš da nijesam pička i da ne bježim" da bi u tom momentu njega B.objema rukama uhvatio  ispod pazuha i  gurnuo ga u nazad  i on tada mahinalno  da nebi pao  hvata svojom lijevom rukom  za  rukav na desnoj ruci  B. a svo to vrijeme B. ga drži rukama ispod pazuha  i gura ga  ka izlaznim vratima pekare  i kako su vrata od pekae bila zatvorena  B. sa njim udara  u zatvorena vrata, pošto se vrata pekare otvaraju na spoljnu stranu on pušta B. rukav  i rukom traži kvaku kako bi otvorio vrata pekare,  otvara vrata   a B. ga je izgurao ispred pekare i na stepenicama  ispred ulaznih vrata pekare B. govori "šta je pičko" i  i dalje ga drži rukama ispod pazuha  i on tada neznajući kako  da se drugačije brani  uzima B.  glavu sa obje svoje ruke,  savija mu glavu  kojom udara od svoje koljeno, licem udara B. glavom  od svoje koljeno. Tada ga B. pušta  i on ide u svoje vozilo i nastavlja kući. Kazao je da kada ga je B. pustio  da je htio da bije B.  mogao je  to da radi  ali  njegova namjera  nije bila da se bije  niti da bije B. pa je otišao kući  i odmah nazvao policiju i obavijestio ih  šta je uradio. Kazao je da je sa B. bio u dobrim odnosima, da je bio kum  na vjenčanju B.sestre i zeta, da mu je B. dolazio na slavu i on išao kod B.na slavu. Optuženi je kazao da je 5 godina oženjen  ali da nema djece  i  da je B. njegovoj supruzi slao  poruke preko mobilnog telefona i preko fejzbuka  i u tim porukama joj govorio  da je voli, da je on-optuženi  jalov  i da B.može da joj pomogne da njemu rodi  dijete  pošto optuženi nemože da ima dijete. Zbog toga su imali nesporazum  pa je izbjegavao  susrete sa B.,  i te noći je pokušao da izbjegne  ali je ta  B. poruka bila nešto jače od njega i vratio se do "Č.". Kazao je da je B. glavom udario  od svoje koljeno  u samoodbrani. Njegov brat nije mogao da vidi  ono što se dešavalo  u "Č." a možda je mogao da vidi  ono što se dešavalo ispred "Č.". Dogadjaj  u unutrašnjosti pekare mogla  da vidi radnica pekare i jedan momak koga zna kao B.. Kritične večeri je bio potpuno trijezan  a B. ga je objema rukama  uhvatio  sa prednje strane  ispod pazuha  te da je  kritične večeri  poruku dobio  na svoj  broj mobilnog telefona  069....... kao i da mu je i sada ta poruka u telefonu  a privatni tužilac  je poruke njegovoj  supruzi slao  sa broja 069...... koji ona i sada koristi. Kazao je da je ispričao istinu  i da privatni tužilac nebi znao čime ga je udario  da  on nije rekao da ga je udario koljenom  kao i da je u prekršajnom postupku odgovarao  i oglašen krivim  za kritični dogadjaj. U završnoj riječi odluku o krivici i kazni ostavio je na ocjenu sudu  navodeći da ako ga  sud oglasi krivim da  mu u izrečenu kaznu uvrsti kaznu iz prekršaja  povodom istog dogadjaja.

                     U dokaznom postupku sud je saslušao privatnog tužioca V. B. u svojstvu svjedoka,  saslušao svjedoke K.V., K.N. i P.M., saslušao vještaka dr. P.M., pročitao rješenje  Područnog organa za prekršaje P. PP.br.607/12 od 18.11.2012.godine  i pročitao izvod i iz KE za optuženog.

                    Nakon provedenog dokaznog postupka  i ocjene izvedenih dokaza  i to kako  svakog pojedinačno  tako  i u medjusobnoj povezanosti a pri tom cijeneći  i odbranu optuženog Ć. G.  ovaj sud   je utvrdio činjenično stanje  bliže opisano  izrekom  presude.

                    Ovakvu svoju odluku  sud temelji na činjenicama  utvrdjenim u postupku.

                     Naime,  privatni tužilac V. B. u svom iskazu datom u svojstvu svjedoka navodi  da je kritične večeri  bio u gradu sa K. V.i da su negdje u periodu od 21,15 časova do 21,30 časova   svaki sa svojim autom krenuli u pekaru "Č."  pa kada je  stigao  kod pekare  i parkirao se  vidio je i prepoznao auto optuženog  iza čijeg auta se parkirao na desetak metara udaljenosti. Pošto je čuo da mu optuženi prijeti  kad je prepoznao auto optuženog  i vidio optuženog u autu  pošao je ka njemu da ga pita zbog čega mu prijeti  i tada iz pekare izlazi supruga optuženog  i sjeda u auto i oni odlaze. Pred pekaru stiže V. i to u momentu  kada je on bio  pošao ka autu optuženog. On i V.ulaze u pekaru i staju za jedan dubeći sto  i tačno je da on tada šalje poruku  optuženom sadržine " što bježiš pičko jedna a prijetiš iza ledja, smradu jedan usmrdjeli".Poslije nekih desetak minuta pred pekaru dolaze  optuženi i njegov brat, optuženi  ulazi  u pekaru,  prilazi mu  i hvata ga za rukav  i počinje da ga vuče ka izlaznim vratima napolje  a on gura  optuženog  ali kako ga  gura  optuženi ga jače vuče  i izvlači  ispred lokala. U tom momentu je pogledao u pravcu brata optuženog  i tada dobija  udarac u nos od optuženog  ali nezna čime ga je optuženi udario. Optuženi i njegov brat sjedaju u auto i odlaze kući  a poslije možda pet minuta dolazi policija  koja ga vodi u stanicu policije  a  onda u hitnu pomoć  gdje mu je ukazana ljekarska pomoć.  I policiji i advokatu  koji mu je pisao ovu privatnu tužbu  rekao je da nezna čime ga je optuženi  udario kritične prilike  da bi na sudjenju  u sudu za prekršaje  gdje je optuženi odgovarao zbog ovog kritičnog dogadjaja od optuženog saznao  da ga je  kritične prilike  udario koljenom. Kazao je i to da je tačno  da je  supruzi  optuženog  slao poruke na mobilni telefon  kao što je i ona njemu slala poruke  ali da to nijesu poruke sadržine kako je to naveo optuženi  kao i da je tačno da je supruga optuženog na fejzbuk  dobijala poruke " da je optuženi jalov" ali  on te poruke nije slao  niti  čitao  a tačno je  da  mu je zet  rekao " nijesu  mu trebao slati takve poruke".

                     Svjedok K.V. je posvjedočio  da je u dobrim odnosima i sa privatnim tužiocem i sa optuženim  kao i da su  kritične večeri negdje u periodu izmedju 21,00 i 22,00 časa  on i B.krenuli svak svojim autom u pekaru"Č."kako bi jeli  pa kada je došao pred pekaru  vidio je  da je  B. pakrirao svoje vozilo  a vidio je i da je kod pekare  parkirano  vozilo optuženog,prepoznao je vozilo i B. kreće prema vozilu optuženog  ali optuženi tada oslazi autom.Nezna da li je neko  bio sa optuženim u autu,njegovu suprugu te noći nije vidio.On i B. ulaze u pekaru,staju za jedan sto i naručuju hranu i kad su završili sa  jelom  u pekaru ulazi optuženi, prilazi njihovom  stolu  i govori nešto u smislu "sad ćeš da vidiš ko je pička". Optuženi  sa obje ruke  hvata B. u predjelu mišica i povlači ga  a tada B.sa obje ruke  hvata optuženog  u predjelu grudi  i njih dvojica  tako držeći jedan drugog za ruke izlaze  ispred pekare,  na pragu od pekare se nalazi brat optuženog  i dok je  B. na samim vratima pekare  optuženi B. saginje glavu  i u jednom momentu vidi da se B.odmiče  i drži za nos  i da  ima povredu nosa. Nezna  i nije vidio  čime je  optuženi udario B.  u predjelu nosa  a u policiji je optuženi rekao  da ga je udario koljenom. Više nije bilo kontakta izmedju optuženog i B.  i optuženi sa bratom odlazi autom. B.je povredu nosa zadobio u momentu  kad mu je optuženi savio  glavu. Kazao je da nezna  da li je te noći  iz pekare  B.slao optuženom poruku  a nakon dogadjaja je od B. saznao da optuženi  prijeti B. iz razloga  što B. i supruga optuženog  J. šalju  poruke jedno drugom preko fejzbuka i preko  telefona  ali nezna  sadržinu tih poruka. Kritične večeri u lokalu  je bila radnica  kao i dvije djevojke - P. M.  i K.  koje su bile sa njim i sa B.u društvu. Kazao je  da ne tvrdi da je optuženi  kritične večeri  rekao  B. "sad ćeš da vidiš ko je pička"  jer se ne sjeća tačno  ali zna  da je nešto u tom  smislu rečeno.

                    Da je kritične prilike  privatni tužilac V.B. zadobio povredu u predjelu nosa  utvrdjeno je iz nalaza i mišljenja vještaka dr.P. M. koji je nakon uvida u medecinsku dokumentaciju  za privatnog tužioca-izvještaj ljekara specijaliste ORL 2577 od 25.10.2012.godine  u kome piše:" kontrola. Lokalno nalaz uredan".Nakon čega ide  dijagnoza: kontuzija nosa, razderotina kože na nosu, na sredini hrbata  nosa  naprsnuće nosne kosti  kao i da se radi o lakoj tjelesnoj povredi obzirom da nema  pomjeranja ulomaka  i da je samo naprsnuće  i ova povreda je mogla nastati  udarcem nekim tupotvrdim predmetom, padom i udarom  ovog  dijela tijela  na tupotvrdu podlogu  a mogla je nastati udarcem glavom, pesnicom, koljenom, laktom. Obzirom da je medecinska dokumentacija štura i nema opisa povrede  vještak je kazao da se ne može sa većom vjerovatnoćom izjasniti o sredstvu nanošenja povrede  a povreda je mogla nastati  u položaju kako to privatni tužilac navodi.

                    Nalaz i mišljenje vještaka dr. P. M. sud u cjelosti prihvata  kao  objektivan  i dat po pravilima struke a na osnovu medecinske dokumentacije za privatnog tužioca.

                    Optuženi je tvrdio  da mu je radnik pekare B.D. rekao da je njegov  šura K.N.  vidio cijeli dogadjaj ispred lokala pa da je zvao  K.i pitao ga  za to  a K.potvrdio  da je vidio dogadjaj   ispred lokala i jedan dio u lokalu  jer je prolazio sa djevojkom pored pekare  pa je predložio  saslušanje K. N.  kao očevidca dogadjaja. Svjedok K. N.  je  kazao da poznaje  i privatnog tužioca i okrivljenog, da ih zna zdravo za zdravo  i kad se vide pozdrave se. Misli da je to bilo  onog dana kad su bili izbori  i negdje u vremenu od 21,00 do 22,00 časa  prolazio je sa svojom djevojkom ulicom  gdje je pekara "Č.", pošli su bili u pekaru da jedu  i kad su bili pored same pekare  vidi  da u pekari V. gura Ć. prema vratima, da je V. objema svojim rukama bio obuhvatio  ispod pazuha Ć.i kad su tako došli  do vrata pekare  V.dva puta udara  sa Ć.  od vrata, nakon drugog udara  vrata se otvaraju, V. i dalje objema rukama  u predjelu pazuha drži Ć. i u jednom momentu mu se unosi u lice i govori Ć. " šta oćeš pičko jedna",  pošao je da gurne Ć. a Ć. se izvio  sa stepenica  kao da hoće da padne na ledja  i tada Ć.udara koljenom  V. u predjelu lica. Svjedok K. je kazao da on nezna  da li je Ć.namjerno ili nenamjerno  udario koljenom u predjelu lica  V.. V. je nakon toga čučnuo i objema rukama se držao u predjelu lica i nosa  a Ć.se izmiče  i tada K.koji je svo vrijeme  kroz pekaru išao za V. i Ć.  kreće put Ć. sa zamahnutom rukom  da ga udari  ali tada iz auta izlazi  Ć. brat koji govori "šta hoćeš to"  i K. se odmiče  a Ć. prilaze svojim kolima i odlaze. V.je ustao iz čučećeg položaja i govori K."što ga ne udari". Tada on i njegova djevojka odlaze. Ovaj svjedok je kazao  da je ispričao  istinu, da nije na strani optuženog niti na strani privatnog tužioca  te da je dogadjaj gledao sa rastojanja ne višeg od 3m. Tačno je da ga je Ć. pitao  hoće li doći na sud da kaže  šta je vidio  i on je rekao da hoće  i došao je da posvjedoči  šta je vidio  a ako neko misli da je lagao  neka ga  krivično ćera  a on nije došao na sud  da laže ni u čiju korist  jer ga ne interesuju ni optuženi ni tužilac. Objasnio je da dok je  V. gurao  Ć., Ć. nije pružao otpor  a ruke su mu bile pružene pored tijela  i kad je V.  pošao da gurne Ć.  ispred pekare  Ć. se kliza, jedna noga mu se nalazi na podestu a druga na asvaltu, rukama se  hvata za V. i povlači ga  i tada  ga udara koljenom u predjelu lica.  Ć. je išao u pekaru da traži nekog da mu posvjedoči  pa mu je  njegov zet rekao da je on vidio dogadjaj  i njegov zet je Ć. dao njegov broj telefona.

                    Cijeneći iskaz svjedoka K.N. sud je  stekao ubjedjenje  da je  ovaj svjedok  bio  i istinit  i nepristrasan  u svom kazivanju, da je opisao dogadjaj koji je lično vidio  i to bez  namjere  da se stavlja  bilo na stranu privatnog tužioca  bilo na stranu optuženog i njegov iskaz  kao takav sud i prihvata.

                      Privatni tužilac V. i svjedok K.  su tvrdili  da je kritični dogadjaj  vidjela  P.M. koja je sjedjela  zajedno sa njima za stolom, privatni tužilac  je kazao da je to njegova drugarica. Svjedok P. M. je kazala  da optuženog ne poznaje  te da  privatnog  tužioca poznaje  jer su radili  u firmi do firme  u Ul......, ona u diskontu pića "D."  a  privatni tužilac  u  "Č.". Kazala je da sa privatnim tužiocem nije ništa posebno ni u dobrim ni u lošim odnosima i misli da je to bilo za izbore kada je sa drugaricom K. K. otišla u pekaru "Č." da jedu  i kad su došle u pekaru  vidjele su da za jednim stolom stoje  privatni tužilac B.i V.  K. ili K..  Ona i K.su stale za drugi sto  i poručile  hranu  i dok su jele senvič  u pekaru ulazi momak koga nepoznaje  i koga nebi ni sada prepoznala  jer nije obraćala pažnju  i B. i taj  momak su izašli napolje  a za njima izlazi i V. a ona ne može da se sjeti  kako su izašli iz pekare niti zna  šta se dešavalo ispred pekare  jer nije izlazila  niti obraćala  pažnju na to  jer joj to nije bio bitan detalj. Zna da su  B.i taj momak  prije nego što su izašli  iz pekare nešto pričali ali nezna šta jer nije obraćala pažnju  i zna da su se gurali prilikom izlaska, kao da su se počupali rukama  i izašli  iz lokala.

                    Sud je mišljenja  da je svjedokinja P. posvjedočila  samo ono  što je kritične večeri  čula i vidjela. Optuženog ne poznaje  dok privatnog  tužioca poznaje  i  bez obzira na tu činjenicu  po mišljenju suda  istinito je posvjedočila  ono  što je zapazila  u pekari. Iskazom  ove svjedokinje  potvrdjeni su  navodi svjedoka  K. da je kritične prilike i svjedok K.izlazio  ispred  pekare a samim tim  nijesu tačni  navodi svjedoka K. iz čijeg iskaza proizilazi  da kritične prilike  nije izlazio  iz pekare. Takodje  iskazom ove svjedokinje  negirani su navodi privatnog tužioca i svjedoka K.da je  svjedokinja M. i njena drugarica  bila u društvu odnosno sjedjela za istim stolom sa njima  dvojicom.  Sud iskaz svjedokinje P. u cjelosti  prihvata kao  istinit i nepristrasan.

                    Cijeneći iskaze privatnog tužioca datog u svojstvu svjedoka i svjedoka K.i dovodeći ih  u  logičnu vezu  sa iskazima  svjedoka K. i P.  i navodima odbrane  optuženog Ć.  sud  je stekao ubjedjenje  da privatni tužilac V. i svjedok K.  nijesu u cjelosti bili  istiniti u svom kazivanju  već da su svjedočili  samo ono što odgovara  privatnom tužiocu i dogadjaj prikazali u interesu privatnog tužioca. Ovakav zaključak suda  proizilazi  iz sledećih  činjenica. Naime, privatni tužilac navodi  da kada je optuženi  došao u  pekaru prišao mu je  i uhvatio  ga za rukav  i počinje  da ga vuče ka izlaznim vratima a on gura optuženog koji ga vuče jače i izvlači  ga ispred lokala. Svjedok K. to prikazuje  na drugačiji način  navodeći  da je optuženi sa obje ruke  uhvatio  privatnog tužioca u predjelu mišica  i povukao ga  i da tada B.sa obje ruke hvata optuženog  u predjelu grudi  i tako držeći za ruke jedan drugog izlaze  ispred pekare.Dakle, iako privatni tužilac  tvrdi  da ga je  optuženi  uhvatio za rukav  i počeo da vuče  svjedok K. koji sjedi za istim stolom sa privatnim tužiocem  navodi  da je optuženi  objema rukama  uhvatio  privatnog tužioca  za mišice obje ruke. Optuženi medjutim tvrdi  da  nakon što se  u pekari  obratio privatnom tužiocu riječima "samo da znaš da nijesam pička i da ne bježim" privatni tužilac ga objema rukama hvata ispod pazuha  i gura  ga u nazad  i on se tada hvata  svojom lijevom rukom za rukav na desnoj ruci prihvatnog  tužioca te da kad su bili kod vrata  B. koji ga svo vrijeme drži ispod pazuha  udara  sa njim  u  zatvorena vrata pekare. Navode optuženog  je potvrdio svjedok K. koji je kazao da je vidio da u pekari  privatni tužilac V. gura Ć. prema vratima  tako što ga je obuhvatio objema svojim rukama  u predjelu pazuha i kad su došli do vrata pekare  dva puta  udara sa Ć.od vrata pekare i nakon drugog udaranja Ć. otvara vrata a V. i dalje objema rukama u predjelu  pazuha drži Ć.i u jednom momentu  mu se obraća riječima "šta oćeš pičko jedna".Tada Ć.udara  V.  koljenom u predjelu glave. Privatni tužilac tvrdi  da kada su izašli ispred pekare  pustio je  optuženog  a i optuženi njega  i nakon  toga iz čista mira  optuženi ga udara koljenom u glavu stim što on tada nije znao da ga je optuženi udario  koljenom. Ovi navodi privatnog tužioca  negirani su iskazom svjedoka K.koji tvrdi  da  kad su se našli ispred pekare  V. i dalje objema rukama u predjelu pazuha drži Ć., unosi mu se u lice i govori "šta hoćeš pičko jedna"  i pošao  je  kao da gurne Ć.  i tada ga Ć. udara koljenom u predjelu lica. Dakle, optuženi nije  iz čista mira  udario kritične prilike  privatnog tužioca. Privatni tužilac  je kazao  da je  slao  poruke mobilnim telefonom  supruzi  optuženog  ali ne sadržine kako navodi  optuženi  te da nije putem fejzbuka slao  supruzi optuženog poruke  a da zna  i ako ih nije slao preko fejzbuka  niti čitao  da je ona dobijala poruke  " da je optuženi jalov". Medjutim,  svjedok K. je kazao  da mu je nakon  kritičnog dogadjaja privatni tužilac rekao da mu optuženi prijeti iz razloga što privatni tužilac  i supruga optuženog  šalju jedno drugom  poruke preko  fejzbuka  i preko telefona  i sud  je mišljenja da su ovi navodi svjedoka K.istiniti  jer otkud  bi to svjedok K. znao  za poruke  da mu  to privatni tužilac nije rekao. Da su tačni navodi optuženog  da  je privatni tužilac  slao poruke supruzi  preko telefona  potvrdjuje sam privatni tužilac,  iako  privatni tužilac negira  da je slao  poruku sadržine  da je  optuženi "jalov" sud je mišljenja  da su ovi navodi privatnog tužioca  smišljeni  a našta upućuje  i zaključak  da on zna  za poruku takve sadržine  iako je nije poslao  i iako je nije čitao  a sam  priznaje  da mu je zet rekao "nijesi mu trebao  slati takve poruke". Iz iskaza  svjedoka K. proizilazi  da on nije izlazio  iz pekare  i da se dogadjaj desio na ulaznim vratima  pekare  ali ovi navodi su  negirani iskazom svjedoka K. koji je tvrdio  da je svjedok K. izašao  ispred  pekare  i da je nakon što  je optuženi koljenom udario u lice  privatnog tužioca  bio zamahnuo rukom  da udari optuženog  i od toga odustao  tek kad  ga je  brat optuženog  pitao "šta ćeš to"kao i da je lično čuo kada je privatni tužilac  rekao  K. "što ga neudari".Obzirom na sve ovo  a naime na kontradiktornosti  iskaza privatnog tužioca  i  svjedoka K.  sud je mišljenja  da se dogadjaj  nije odigrao  onako kako  to privatni tužilac i svjedok K. opisuju.Naprotiv, sud je mišljenja da je optuženi  u potpunosti bio  i  istinit  i nedvosmislen  u  svojoj odbrani, da je dogadjaj prikazao  upravo onako kako se i desio te da je  optuženog  udario koljenom u predjelu lica  u samoodbrani  i to  dok ga je   privatni tužilac držao  rukama ispod pazuha  i govorio mu"šta je pičko"a prethodno ga je  držeći ga objema rukama  izgurao  iz  pekare,udario  njime od vrata pekare  što potvrdjuje i svjedok  K.. Da optuženi nije kazao  da je  privatnog tužioca udario koljenom  privatni tužilac  nebi ni znao  što i sam priznaje  čime ga je optuženi udario.Sve ovo upućuje na zaključak  da se  dogadjaj desio  kako ga prikazuje optuženi.

                    Dakle, u  postupku je utvrdjeno da je kritične prilike kada je  optuženi odlazio  vozilom ispred pekare "Č." pred pekaru  došao privatni tužilac kao i da je privatni tužilac  poslao SMS poruku  optuženom  sadržine "što bježiš pičko jedna a prijetiš iza ledja, smradu  jedan usmrdjeli", da je  optuženi nakon što je primio ovu poruku  došao u  pekaru "Č.", prišao stolu za kojim  su stajali privatni tužilac i K.V. i obratio se privatnom tužiocu riječima "samo da znaš da nijesam pička i da ne bježim"  i da tada  privatni tužilac  hvata  objema rukama  ispod pazuha  optuženog, da ga  gura ka izlaznim vratima,  udara sa optuženim od vrata  pekare  i nakon što je  optuženi  otvorio vrata od pekare  obojica izlaze  pred  pekaru,  privatni tužilac  i dalje  objema rukama  drži ispod pazuha  optuženog  i upućuje mu  riječi " šta je pičko" i tada  optuženi  savija  rukama glavu privatnog tužioca i udara ga  koljenom  u predjelu lica  kojom prilikom nanosi  privatnom tužiocu laku tjelesnu povredu bliže opisanu izrekom ove presude.  Iz ovakvo utvrdjenih činjenica  sud zaključuje  da je ovu laku tjelesnu povredu  privatnom  tužiocu V.optuženi Ć.nanio u nužnoj odbrani  odbijajući od sebe istovremeni  i protivpravni napad privatnog tužioca  V.  i želeći na taj način  da zaštiti svoj tjelesni integritet  i sud je mišljenja  da je  optuženi Ć.G.kritične prilike  djelovao  u nužnoj odbrani  pa je sud  optuženog Ć. G.  na osnovu čl.373 st.1 tačka 1 ZKP-a  oslobodio  od optužbe  kako je to bliže opisano izrekom ove presude.

                    Shodno čl.230 ZKP-a  sud je obavezao privatnog tužioca  V. B.  da ovom sudu na ime troškova krivičnog postupku  koje čine  naknada i nagrada vještaku medecinske struke  za obavljeno vještačenje  plati iznos od 99,00 €.

                     Imovinsko pravnog zahtjeva nije bilo.


                    **OSNOVNI SUD U PLJEVLJIMA , dana   25.12.2012.godine.**

Zapisničar,
S u d i j a,
Zora Leković
Ljiljana Popović  
PRAVNA POUKA:
                        Protiv ove presude dozvoljena je žalba u roku od 8.dana po prijemu
                        Iste Višem sudu B. Polje, a preko  ovog suda.  
DOSTAVITI :
1 x   Privatnom tužiocu 
1 x Punomoćniku privatnog tužioca
1 x Optuženom 