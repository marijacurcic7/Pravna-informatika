K.br.4/13
U IME CRNE GORE
Osnovni sud u Kolašinu kao prvostepeni krivični po predsjedniku suda Arsenu
Popoviću kao sudiji pojedincu uz učešće zapisničara Mrdak Ljiljane, u
krivičnom predmetu protiv optuženog J. Ž. zbog krivičnog djela uništenje i
oštećenje tudje stvari iz čl. 253.st.1. Krivičnog zakonika , postupajući po
optužnom predlogu ODT iz Kolašina Kt.br.92/12 od 26.12.2012. godine, nakon
održanog glavnog javnog pretresa dana 18.03.2013. godine, u prisustvu ODT iz
Kolašina Grujić Vojislava i optuženog J. Ž.donio je i javno objavio,-
P R E S U D U
Optuženi:
J.Ž. jmbg..... od oca S. i majke D.rodj. J., rodjen .... godine u K., gdje i
živi – S., Srbin, državljanin CG, zvršio srednju školu, nezaposlen, oženjen,
govori srpskim jezikom, neosudjivan.
K r i v j e:
Zato što je:
Dana 20.11.2012. godine u mjestu Selišta – Opština Kolašin, uništio tudju
pokretnu stvar na način što je polomio monofazno brojilo marke „L. G.“
fabričkog broja ...., vlasništvo E.Crne Gore – E. K., na koji način je
Elektrodistribuciji Kolašin nanio štetu u iznosu od 33,24 €,
-​ čime je izvršio krivično djelo uništenje i oštećenje tudje stvari iz čl> 253.st.1. Krivičnog zakonika.
Pa mu sud primjenom citirane zakonske odredbe te čl. 52, 53 i 54 Krivičnog
zakonika i čl.229, 239 i 374 ZKP-a, i z r i č e,-
USLOVNU OSUDU
Kojom okrivljenom utvrdjuje kaznu zatvora u trajanju od 30 (trideset) dana i
istovremeno odredjuje da se ista neće izvršiti ukoliko okrivljeni u roku od 1
(jedne) godine ne počini novo krivično djelo.
Obavezuje se okrivljeni da na ime sudskog paušala plati iznos od 20,00 €, u
roku od 15 dana od dana pravosnažnosti ove presude, uplatom na žiro-račun
br.832-196-94 koji se vodi na ime Osnovnog suda Kolašin.
Oštećena Elektroprivreda Crne Gore – Elektrodistribucija K. radi ostvarenja
imovinsko-pravnog zahtjeva upućuje se na parnični postupak.
O b r a z l o ž e nj e
ODT iz Kolašina je optužnim predlogom Kt.br.92/12 od 26.12.2012. godine stavio
na teret otuženom J.Ž. da je počinio krivično djelo uništenje i oštećenje
tudje stvari iz čl. 253.st.1. Krivičnog zakonika. Pri podnijetom optužnom
predlogu do okončanja glavnog pretresa ostao je ODT Grujić Vojislav, u
završnoj riječi predlažući da sud optuženog oglasi krivim i osudi po zakonu.
Okrivljeni J. Ž. u svojoj odbrani na glavnom pretresu priznao je izvršenje
krivičnog djela koje mu se stavlja na teret i naveo da je tačno da je dana
20.11.2012. godine u kući u kojoj živikao podstanar polomio monofazno brojilo
vlasništvo Elektrodistribucije K.. Pojasnio je da su tog dana kod njega kući
došli radnici Elektrodistribucije K. i zahtjevali da slikaju to brojilo a što
im je on i omogućio, da su nakon tog slikavanja izašli iz kuće i odmah se
vratili i rekli mu da nešto nije u redu te da moraju ponovo da slikavaju, da
bi nakon toga opet izašli iz kuće i vratili se po treći put da bi napravili
zapisnik o preduzetim radnjama. Da ga je sve to iziritiralo, a posebno
ponašanje radnika Z. R., pa im je rekao da napuste kuću i dvorište što su oni
i uradili i da je nakon toga revoltiran iskidao žice sa brojila, isti istrgao
i odnio ga u dvorište te bacio a kojom prilikom se to brojilo slomilo. Istakao
je da mu je žao što se sve odigralo na takav način i da je konkretne prilike
pogriješio.
Obzirom na činjenicu da je okrivljeni u potpunosti priznao izvršenje krivičnog
djela za koje se tereti optužnim aktom ODT iz Kolašina, a kako nije bilo
razloga da sud posumnja u istinitost njegovog priznanja, to je shodno čl.
458.st.2. ZKP-a donijeto rešenje da se ne provode dokazi sem onih od kojih
zavisi vrsta i mjera krivične sankcije za krivično djelo u pitanju. Tako je
sud izvršio uvid u izvode iz kaznenih evidencija na ime okrivljenog J. Ž.izdat
od Uprave policije – Ispostave Kolašin od 21.01.2013. godine, te iz istog
utvrdio da okrivljeni do sada nije osudjivan.
Na osnovu naprijed navedenog tj. na osnovu priznanja krivičnog djela od strane
okrivljenog, sud je stekao uvjerenje da je okrivljeni J.Ž. dana 20.11.2012.
godine, u mjestu Selišta – Opština Kolašin uništio tudju pokretnu stvar tako
što je polomio monofazno brojilo vlasništvo Elektrodistribucije K. i na taj
način istim nanio štetu u iznosu od 22,34 €. Na opisani način okrivljeni je
kritične prilike postupao sa umišljajem kao oblikom vinosti, te ostvario sve
subjektivne i objektivne elemente krivičnog djela uništenje i oštećenje tudje
stvari iz čl. 253.st.1. Krivičnog zakonika, sa kojih razloga ga je sud oglasio
krivim i krivično-pravno odgovornim.
Odlučujući o krivičnoj sankciji za okrivljenog J.Ž. sud je cijenio sve
okolnosti koje utiču na odmjeravanje iste a tiču se ličnosti okrivljenog i
krivičnog djela koje mu se stavlja na teret, pa je od olakšavajućih okolnosti
našao da okrivljeni do sada nije osudjivan što ukazuje na njegovo pozitivno
vladanje u društvu, da je priznao krivicu za krivično djelo koje mu se stavlja
na teret, te da je porodična osoba, dok otežavajućih okolnosti nije bilo.
Obzirom na iznijeto sud je mišljenja da u konkretnom slučaju stoje uslovi za
izricanje uslovne osude, te da će se zaprijećenom kaznom zatvora u trajanju od
trideset dana dovoljno uticati na okrivljenog da ubuduće ne vrši krivična
djela a da je uslovljeni period od jedne godine dovoljno dug u cilju njegove
provjere, i da će se izrečenom uslovnom osudom postići svrha generalne i
specijalne prevencije.
Shdono čl.229 ZKP-a sud je obavezao okrivljenog na plaćanje sudskog paušala u
iznosu od po 20,00 €, koji iznos je srazmjeran dužini trajanja postupka i
imovinskim prilikama okrivljenog, a koje troškove je okrivljeni izazvao
izvršenjem predmetnog krivičnog djela.
Shodno čl. 239 ZKP- a sud je uputio oštećenu Elektroprivredu Crne Gore –
Elektrodistribuciju Kolašin da svoj imovinsko pravni zahtjev ostvari u posebno
postupku.
Na osnovu izloženog, a shodno čl. 374 ZKP-a, odlučeno je kao u izreci presude.
OSNOVNI SUD U KOLAŠINU,
Dana,18.03.2013. godine
Zapisničar, PREDSJEDNIK SUDA,
Mrdak Ljiljana s.r. Arsen Popović s.r.
PRAVNA POUKA: Protiv ove presude dozvoljena je žalba u roku od 8. dana od dana
prijema pismenog otpravka presude. Žalba se podnosi Višem sudu u Bijelom Polju
a preko ovog suda.