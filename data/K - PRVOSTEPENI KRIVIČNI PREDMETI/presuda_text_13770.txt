K.br.178/12       
U IME CRNE GORE 
OSNOVNI SUD U BARU, sudija Strugar Nikola, sa zapisničarom Zoricom
Ivanović, u krivičnom predmetu okrivljenog A.E., zbog krivičnog djela skidanje
i povreda službenog pečata i znaka iz čl.381 st.1 Krivičnog zakonika, po
optužnom predlogu Osnovnog državnog tužioca u Baru Kt.br.323/10 od
19.10.2010.godine, nakon glavnog i javnog pretresa održanog dana
15.10.2012.godine u prisustvu zastupnika optužbe saradnika kod Osnovnog
državnog tužioca Predrag Djikanović, u odsustvu uredno pozvanog okrivljenog,
dana 15.10.2012.godine donio je i javno objavio  
P R E S U D U 
      **Okivljeni,**

           A.E. od oca R. i majke Dž., rodjene A., rodjen …... godine u
Nj., N., nastanjenog u B., Č., pismenog, sa završenom srednjom školom,
oženjenog, lošeg imovnog stanja, državljanina CG,  
      Na osnovu čl. 372 tač.2 ZKP-a,

OSLOBADJA SE OD OPTUŽBE 
      Kojom je predstavljeno da je:

      Dana 07.05.2010.godine, u naselju U., Opština B., u svom stambenom objektu, svjestan da svojom radnjom može izvršiti djelo i htio njegovo izvršenje, povrijedio službeni pečat koji je ovlašćeno službeno lice stavilo radi osiguranja predmeta - jednu plombu Elektrodistribucije koju su na električnom brojilu marke "Iskra" tip T2B, ser.br…….., postavila ovlašćena službena lica Elektrodistribucije u Baru, i desnu državnu plombu, na način što je sa električnog brojila skinuo elektrodistributivnu i desnu državnu plombu, što je konstatovano zapisnikom o kontroli mjernog mjesta ED B. broj ….. od 07.05.2010.godine,

      \- čime bi izvršio krivično djelo skidanje i povreda službenog pečata i znaka iz čl.381 st.1 Krivičnog zakonika.

      Na osnovu čl.239 st.3 ZKP-a oštećeni se radi ostvarivanja imovinsko pravnog zahtjeva upućuju na redovnu gradjansku parnicu.

      Troškovi krivičnog postupka padaju na teret budžetskih sredstava suda.

O b r a z l o ž e n j e 
      Optužnim predlogom Osnovnog državnog tužioca u Baru Kt.br.323/10 od 19.10.2010.godine, stavljeno je na teret okrivljenom A.E., izvršenje krivičnog djela skidanje i povreda službenog pečata i znaka iz čl.381 st.1 Krivičnog zakonika. Zastupnik optužbe je na glavnom pretresu u završnoj riječi precizirao dispozitiv optužnog predloga i predložio da sud okrivljenog oglasi krivim i osudi po zakonu.

      Glavni pretres je održan na osnovu čl.457 ZKP-a, obzirom da je okrivljeni bio uredno pozvan na glavni pretres, a njegovo prisustvo nije bilo nužno jer je okrivljeni saslušan.

      Okrivljeni je tokom postupka tvrdio da je 2006.godine postojao montažni objekat i na njemu električno brojilo, da je na mjestu ovog montažnog objekta napravio objekat tvrde gradnje i da je zapisnički 2007.godine ovlašćeni službenik Elektrodistribucije konstatovali da na tom električnom brojilu nedostaje jedna državna i jedna plomba Elektrodistribucije što su takodje konstatovali na zapisniku od 07.05.2010.godine i da su na isti način ove dvije plombe i to jedna državna i jedna Elektrodistribucije bile oštećene i 2007.godine i na zapisniku od 07.05.2010.godine, te on nije skinuo ni državnu niti plombu Elektrodistirbucije.

      Sud je u dokaznom postupku saslušao predstavnika oštećene Elektrodistribucije Bar D.P., saslušao svjedoke Š.T., B.F. i Dj.M., na saglasan predlog stranaka pročitao nalaz i mišljenje vještaka R.L., pročitao zapisnik o kontroli mjernog mjesta Elektrodistribucije od 20.08.2007.godine i od 07.05.2010.godine i  izvršio uvid u spise predmeta ODt iz Bara Kt.br.549/07.

      Sud je donio rješenje da se u dokaznom postupku neće saslušavati svjedok P.R. jer je isti nedostupan državnim organima a i činjenično stanje je u dovoljnoj mjeri utvrdjeno, kao i da se neće pribavljati izvod iz KE za okrivljenog ,obzrom da je isti rodjen u Nj.

      Iz iskaza predstavnika oštećene Elektrodistribucije u Baru, D.P., proizilazi da su bile dvije kontrole mjernog mjesta kod okrivljenog i to jedna 20.08.2007.godine gdje je konstatovano zapisnikom o kontroli mjernog mjesta koji su uradili P.R. i Dj.M. proizlazi da da je otkinuta desna državna plomba, a da na poklopcu takodje nama ni plome Elektrodistribucije. Takodje je dodala da je druga kontrola bila 07.05.2010.godine kada je konstatovano isto zatečeno stanje kao i prilikom kontrole mjernog mjesta dana 20.08.2007.godine i da je prema tome zapisniku konstatovano da je skinuta jedna državna plomba desna i da nema plombe Elektrodistribucije, s tim što su samo drugi službenici sastavili zapisnik Elektrodistribucije. Pridružila se krivičnom gonjenju i postavila imovinsko pravni zahtjev.

      Iz zapisnika o kontroli mjernog mjesta br..... od 07.05.2010.godine proizilazi da se električno brojilo Iskra br.683633 vodi na A.R. oca okrivljenog, i da je od strane ovlašćenih službenika Elektrodistribucije B.F. i Š.T. konstatovali da na predmetnom brojilu nema jedne državne plombe (desne), a takodje nema ni plombe Elektrodistribucije, a potrošač nije dozvoljavao isključenje, a zapisnik je potpisao okrivljeni A.E.

      Iz zapisnika o kontroli mjernog mjesta od 20.08.2007.godine koji su sačinili P.R. i Dj.M. ovlašćeni službenici Elektrodistribucije proizilazi da se električno brojilo Iskra br.683633 vodi na ime A.R. i da je na brojilu otkinuta desna savezna plomba, a na poklopcu takodje nema ni plombe Elektrodistribucije Bar, te da vlasnik ne dozvoljava isključenje sa elektro mreže. Zapisnik je potpisao A.R.

      Svjedoci B.F. i Š.T. su prenijeli ovom sudu da su izašli u kontrolu okrivljenog i sačinili zapisnik od 07.05.2010.godine u kojem su konstatovali zatečeno stanje i da je na električnom brojilu marke Iskra br.683633 prilikom kontrole konstatovano da na brojilu nema jedne državne plombe i to desne, a ni plombe Elektrodistribucije Bar. Naveli su i da nijesu isključili potrošača sa elektro mreže. Ostali su na glavnom pretresu pri svojim izjavama iz istražnog postupka te da u slučaju da vlasnik ne dozvoljava isključenje a da je oštećena plomba saveznog zavoda i plomba Elektrodistribucije, u tom slučaju se ne postavljaju nove plombe i ne isključuje se objekat sa elektro mreže, kako je bilo i u konkretnom slučaju.

      Svjedok Dj.M. je naveo da je kao službenik Elektrodistribucije u Baru zajedno sa P.R. bio u kontroli mjernog mjesta u objektu okrivljenog, dana 20.08.2007.godine, da su konstatovali da je električno brojilo marke Iskra br.683633 kod potrošača da je na električnom brojilu bila otkinuta desna savezna plomba a da nije bilo plombe Elektrodistribucije, te da vlasnik nije dozvolio isključenje. Praksa je bila da u takvom slučaju ne preduzimaju nikakve radnje, pa shodno tome nijesu primijenili niti stavili ni jednu drugu plombu već su električno brojilo ostavili u stanju kao i prije vršenja kontrole. Kao ovlašćeni službenici ovlašćeni su da samo zamijene plombu Elektrodistribucije koje nije bilo na električno brojilo dana 20.08.2007.godine, i nijesu ponovo postavili plombe na brojilu, jer je po praksi njihove službe bila takva praksa. Inače, kao službenici Elektrodistribucije mogu postavljati samo elektrodistributivne plombe, dok savezne postavlja Metrološki zavod na električnim brojilima prije nego što se električna brojila instalira u objektu.

      Uvidom u spise i rješenje Kt.br.594/07 od 14.03.2008.godine proizilazi da je odbačena krivična prijava Elektrodistribucije br……… od 21.09.2007.godine podnijeta protiv A.R. zbog krivičnog djela povreda i skidanje službenog pečata i znaka iz čl.381 st.1 Krivičnog zakonika.

      Cijeneći sve dokaze provedene na glavnom pretresu, ovaj sud je utvrdio da nije bilo dokaza da je okrivljeni dana 07.05.2010.godine izvršio krivično djelo koje mu je stavljeno na teret, odnosno krivično djelo skidanje i povreda službenog pečata i znaka iz čl.381 st.1 Krivičnog zakonika, zbog čega je ovaj sud na osnovu čl. 372 tač.2 ZKP-a okrivljenog oslobodio od optužbe.

      Prije svega iz zapisnika o kontroli mjernog mjesta Elektrodistribucije od 20.08.2007.godine proizilazi da je na elekričnom brojilu marke Iskra br. 683633 bila skinuta jedna državna plomba desna i da nije bilo plombe Elektrodistribucije. Nadalje iz zapisnika o kontroli mjernog mjesta od 07.05.2010.godine sud je utvrdio da su ovlašćena službena lica Elektrodistrtibucije takodje konstatovali da je skinuta jedna državna plomba desne i da nema plombe Elektrodistibucije na istom brojilu marke Iskra br.683633. Zapisnik o konotroli mjernog mjesta Elektrodistribucije od 20.08.2007.godine su sastavili službenici Elektodistribucije P.R. i Dj.M., te saslušanjem jednog od ova dva svjedoka koje prisustvo je ovaj sud uspio da obezbijedi na glavnom pretresu i to iskaza svjedoka Dj.M. proizilazi da je dana 20.08.2007.godine bio zajedno sa svojim kolegom P.R. u kontrolu mjernog mjesta objekta okrivljenog i da su tom prilikom konstatovali da je električno brojilo marke Iskra br.683633 otkinuta desna državna plomba i da nije bilo plombe Elektrodistribucije, te da nijesu na brojilu tog dana postavljali plombu Elektrodistribucije, a da državnu plombu postavlja Metrološki zavod prije instaliranja električnog brojila u objekat potrošača. Nadalje, iz iskaza svjedoka B.F. i Š.T. službenika Elektrodistribucije koji su sastavili zapisnik o kontroli mjernog mjesta od 07.05.2010.godine proizilazi da su tog dana zatekli isto stanje na električnom brojilu marke Isrka br.683633 i da je bila otkinuta desna državna plomba i da nije bilo plombe Elektrodistribucije. Sud je u cjelosti prihvatio iskaze B.F., Š.T. i Dj.M. koji su na uvjerljiv način prenijeli ovom sudu sve činjenice koje su zatekli na lice mjesta.

      Dakle, ovaj sud je iz naprijed navedenih dokaza i to zapisnika o kontroli mjernog mjesta od 20.08.2007.godine i zapisnika od 07.05.2010.godine kao i iz iskaza svjedoka Dj.M. službenika Elektrodistribucije, koji je bio u kontroli mjernog mjesta dana 20.08.2007.godine, te iz iskaza svjedoka ovlašćenih službenika Elektrodistribucije B.F. i Š.T., koji su bili u kontroli mjernog mjesta dana 20.08.2007.godine, utvrdio da je na predmetnom brojilu marke Iskra br.683633 bila otkinuta desna državna plomba i nije bilo plombe Elektrodistribucije, kako dana 20.08.2007.godine, te da je isto takvo stanje bilo i 07.05.2010.godine. Uz ovo sud je imao u vidu da je svjedok Dj.M. naveo da je kada je bio u kontrolu mjernog mjesta dana 20.08.2007.godine nije ponovo postavljao novu plombu Elektrodistribucije na predmetnom brojilu.

      Pored svih provedenih dokaza, a posebno imajući u vidu dva zapisnika o kontroli mjernog mjesta Elektrodistribucije od 20.08.2007.godine i 07.05.2010.godine, i saslušanja svjedoka ovlašćenih službenika Elektrodistribucije koji su sastavili ove zapisnike, a posebno svjedoka Dj.M. koji je sastavio zapisnik od 20.08.2007.godine a uz to i dodao da kao službeno lice nije postavio novu plombu Elektrodistribucije, a da državnu plobmu postavlja na eletričnom brojilu prije instaliranja Metrološki zavod, tužilac je i pored toga optužnim predlogom koji je precizirao u završnoj riječi tražio da sud okrivljenog oglasi krivim da je dana 07.05.2010.godine okrivljeni povrijedio službeni pečat i to jednu desnu državnu plombu i plombu Elektrodistribucije sa predmetnog brojila Iskra br.683633.

      Imajući u vidu ovakav stav optužbe, ovaj sud je našao da nije bilo dokaza da je izvršio krivično djelo skidanje i povreda službenog pečata i znaka iz č.381 st.1 Krivičnog zakonika, jer je državna desna plomba i plomba Elektrodistribucije za koju tužilaštvo tvrdi da je skinuta dana 07.05.2010.godine, ista skinuta mnogo prije toga odnosno kako je to konstatovano zapisnikom Elektrodistribucije dana 20.08.2007.godine.

      Iz naprijed navedenih razloga sud je prihvatio odbranu okrivljenog koji je naveo da nije skinuo distributivnu plombu niti državnu plombu, jer je takvo stanje postojalo još 20.08.2007.godine.

      Sud je cijenio i ostale provedene dokaze, ali je našao da su bez uticaja na drugačije presudjenje.

       Na osnovu čl.239 st.3 ZKP-a oštećeni se radi ostvarivanja imovinsko pravnog zahtjeva upućuju na redovnu gradjansku parnicu.

      Troškovi postupka padaju na teret budžetskih sredstava suda shodno čl.230 st.1 ZKP-a.

Sa izloženog odlučeno je kao u izreci presude.  
OSNOVNI SUD U BARU
Dana 15.10.2012.godine 
Zapisničar,
SUDIJA,           Zorica Ivanović
Strugar Nikola    
PRAVNA POUKA: Protiv ove presude može se izjaviti žalba Višem sudu u
Podgorici u roku od 8 dana od dana prijema pismenog otpravka. Žalba se predaje
ovom sudu u dva primjerka.  
D.n.a.
- ODt iz B.a,
- okrivljenom,
- oštećenoj,
- u spise.  