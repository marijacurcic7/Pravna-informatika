
K.br.241/12 
U IME CRNE GORE 
      **OSNOVNI SUD U BARU** kao prvostepeni krivični, sudija Strugar Nikola, uz učešće namještenika Ivanović Zorice, u krivičnom predmetu okrivljenog G.V., po optužnici ODT-a u Baru, Kt.br.534/10 od 14.12.2010.godine, zbog krivičnog djela teška krađa iz člana 240 stav 1 tačka 1 Krivičnog zakonika, nakon održanog glavnog i javnog pretresa dana 06.09.2012.godine, u prisustvu zastupnika optužbe zamjenika ODt iz Bara Božović Danijele i okrivljenog lično, dana 10.09.2012.godine donio je i javno objavio

P R E S U D U 
      **Okrivljeni,**

           G.V. od oca J. i majke Lj., rođene T., rodjen
........19...godine u P., nastanjenog u B., ul. J.T. br....., Crnogorac,
prehrambeni tehničar, neoženjen, završio srednju školu, lošeg imovnog stanja
osudjen Presudom Višeg suda u Podgorici K.br.315/03 od 28.06.2005.godine, zbog
krivičnog djela iz čl.245 st.1, čl.246 st.1 KZSRJ, na kaznu zatvora u trajanju
od 1 (jedne) godine i  2 (dva) mjeseca, koju je izdržao i presudom Osnovnog
suda u Baru, K.br.106/10 od 28.05.2010.godine zbog krivičnog djela iz čl.152
st.2 KZ CG, na 3 (tri) mjeseca zatvora,  
                                  **           K r i v    j e **

      Zato što je,

      U noći 13/14 oktobra 2010.godine u ul. M.T. u B., iz restorana „G.“, vlasništvo oštećenog N.S., obijanjem oduzeo tuđu pokretnu stvar - novac u iznosu od 110,00 eura, svjesan svog djela i htio njegovo izvršenje, na način što je šakom stisnutom u pesnicu polomio staklo na sporednim vratima restorana, kroz tako načinjen otvor ušao u restoran, izvršio detaljno pretraživanje istog, kojom prilikom je oduzeo 100,00 eura koji su se nalazili u koverti u fioci, nedaleko od kase i 10,00 eura u metalnim apoenima koji su se nalazili u staklenoj čaši na jednoj polici i navedeni iznos novca odnio sa sobom, sve u namjeri da sebi pribavi protivpravnu imovinsku korist u iznosu od preko 150,00 eura,

      \- čime je izvršio krivično djelo teška krađa iz čl.240 st.1 tač.1 Krivičnog zakonika.

Pa ga sud primjenom citiranog zakonskog propisa, te čl. 4, 5, 15, 32, 36 i 42
Krivičnog zakonika te čl.226, 229 i 374 Zakonika o krivičnom postupku  
O S U Đ U J E 
Na kaznu zatvora u trajanju od 1 (jedne) godine. 
Prema okrivljenom na osnovu čl.72 Krivičnog zakonika izriče se  
MJERA BEZBJEDNOSTI
OBAVEZNOG LIJEČENJA NARKOMANA 
Mjera bezbjednosti obaveznog liječenja narkomana će se izvršiti u Zavodu za
izvršenje krivičnih sankcija u Podgorici ili u odgovarajućoj zdravstvenoj ili
drugoj specijalizovanoj ustanovi, i ista može trajati dok bude postojala
potreba za liječenje, s tim što se vrijeme provedeno u ustanovi za liječenje
okrivljenom uračunava u kaznu zatvora, a liječenje ne može trajati duže od
izrečene kazne zatvora u trajanju od jedne godine.  
Okrivljeni je dužan da na ime troškova krivičnog postupka uplati ovom sudu
iznos od 341,00 eura, a po osnovu paušala iznos od 30,00 eura, a sve u roku od
15 dana po pravosnažnosti presude, pod prijetnjom prinudnog izvršenja.  
O b r a z l o ž e n j e 
      Optužnicom ODT-a u Baru, Kt.br.534/10 od 14.12.2010.godine okrivljenom G.V., stavljeno je na teret izvršenje krivičnog djela teška krađa iz člana 240 st.1 tač.1 Krivičnog zakonika. Zastupnik optužbe je na glavnom pretresu precizirao dispozitiv optužnice na način kao u izeci ove presude, predlažući da sud okrivljenog oglasi krivim i da se okrivljenom izreče kazna zatvora. Zastupnik optužbe je predložio da sud okrivljnom izreče mjeru obaveznog liječenje alkoholičara iz člana 72 Krivičnog zakonika.

      Okrivljeni je u svojoj odbrani pred UP PJ Bar u prisustvu branioca po službenoj dužnosti naveo da je dana 13.10.2010.godine tokom cijelog dana konzumirao pivo i rakiju, da je bio u teško pijanom stanju, da je bio u lokalu pab u ul. M.T. sve do fajronta, kada je izašao iz ovog lokala, te se ne sjeća šta je dalje bilo, a povrede na ruci je zadobio na staklu izloga vrata restorana G., u koji je moguće ulazio, čega se ne sjeća, ali zna da je u unutar tog restorana popio jednu flašu piva.  
      U istražnom postupku je ponovio da je dana 13.10.2010.godine konzumirao veću količinu alkohola i da je bio u irskom pabu, te da je tokom noći 13/14.10.2010.godine kada je irski pab zatvoren krenuo kući i prolazeći pored restorana G., pesnicom razbio staklo na ulaznim vratima, ušao u restoran, otvorio jednu limenku piva i popio istu, te da nije oduzeo nikakav novac.  
      Na glavnom pretresu od 06.09.2012.godine je ostao pri svojoj odbrani datoj pred UP PJ Bar u prisustvu branioca po službenoj dužnosti i u istražnom postupku i dadao da se sjeća detalja da je iz jedne fioke uzeo koverat, isti otvorio, i da je u toj koverti bio novac od 100 eura, koju je sa novcem uzeo sa sobom, a da u toj fioci nije bilo više novca osim novca koji se nalazio u navedenoj koverti. Na pitanje suda za razlike u kazivanju u odnosu na ranije date iskaze, okrivljeni je naveo da ostaje pri odbrani koju je dao na pretresu, a da ne zna zašto nije pomenuo ovu činjenicu.

      Sud je u dokaznom postupku izveo sledeće dokaze: saslušao svjedoka V.R., izvršio uvid u izvještaj ljekara za HMP u Baru od 14.10.2011.godine izdat na ime okrivljenog, na saglasan predlog stranaka pročitao nalaz i mišljenje vještaka medicinske struke dr K.N., na saglasan predlog stranaka pročitao nalaz i mišljenje vještaka neuropsihijatra dr S.M., pročitao izvod iz KE za okrivljenog UP PJ P. br........... koji je dostavljen ovom sudu dana 09.12.2010.godine.

      Sud je rješenjem odlučio da se u dokaznom postupku neće saslušavati svjedok M.G., obzirom da je zastupnik optužbe odustao od predloga za njegovim saslušanjem, kao i svjedok oštećeni N.S., obzirom da je nedostupan državnim organima i da je dao punomoćje svjedoku V.R. radi razjašnjenja o imovinsko pravnom zahtjevu i krivičnom gonjenju okrivljenog.

      Iz iskaza svjedoka V.R. datog pred istražnim sudijom proizilazi da ga je u ranim jutarnjim časovima, dana 14.10.2010.godine pozvala čistačica da dođe do restorana G., u kojem je radno angažovan u svojstvu konobara, a gdje u odsustvu vlasnika obavlja rukovodeću funkciju, te da je dolaskom u restoran, vidio da je staklo na sporednim vratima razbijeno, kao i da se tragovi krvi nalaze na više mjesta u unutrašnjosti restorana, te da je izvršena premetačina, što je utvrdio na osnovu razbacanih papira i dokumenata. Istakao je da je iz restorana sem dokumenata otuzeto 100 eura, koje su se nalazile u koveri u fioci, te kao i 10 eura u metalnim apoetnima koje su se nalazile u staklenoj čaši na polici.  
      Iz iskaza svjedoka V.R., datog na glavnom pretresu, proizilazi da ga je dana 14.10.2010.godine u jutarnjim časovima pozvala čistačica i saopštila mu da je izlog restorana "G." polomljen, što je utvrdio kada je stigao u restoran, kao i da su se unutar lokala na više mjesta nalazili tragovi krvi, te da je 100 eura, koje su bile papirne, nestale iz fioke pored šanka, a da su 10 eura, u sitnim apoenima bile rasute po šanku, koje nijesu oduzete. Istakao je da je u restoranu bilo dosta vrijednih stvari, pića poput čivasa, ostalih vrijednih vrsta viskija, kafemati, mikseri i ostala vrijedna oprema, ali da ništa osim 100 eura i jednog ispijenog piva nije nedostajalo. Posebno je naveo da je novac bio u koverti koja je bila zatvorena, a da je sitni novac bio u čaši. Istakao je da je on u navedenom objektu konobar, a da po ovlašćenju vlasnika objekta, u njegovom odsustvu, obavlja određene rukovodeće poslove. Na pitanje suda za razlike o kazivanju u odnosu na dio iskaza u istražnom postupku kada je naveo da su otudjena dokumenta kritične prilike i sav sitan novac, svjedok je naveo da ostaje pri onome što je rekao na glavnom pretresu i da je sitan novac bio rasut po šanku i da je postojala dokumentacija i papirologija koja je bila natopljena krvlju i razbacana po lokalu, ali da nije ništa od toga oduzeto. Sudu je dostavio punomoćje kojim ga je ovlastio oštećeni N.S. da se u njegovo ime izjasni o krivičnom gonjenju i imovinsko pravnom zahtjevu, u konačnom izjavivši da se ne pridružuje krivičnom gonjenju i da ne postavlja imovinskopravni zahtjev, te da ih je optuženi isplatio.

      Iz nalaza i mišljenja vještaka medicinske struke dr N.K., koji je dat na osnovu medicinske dokumentacije od 14.10.2011.godine - izvještaja ljekara HMP u Baru na ime okrivljenog od dana 14.10.2010.godine, proizilazi da je okrivljeni zadobio više posjekotina, reznih rana u predjelu palca lijeve šake, dužine do 3 cm, kao i da nevedene povrede predstavljaju, u trenutku nanošenja, pojedinačno i u ukupnom djelovanju, laku tjelesnu povredu, nastalu dejstvom parčadi stakla prelomljenog usljed udara lijheve šake o isto, a koje su nastale u intervalu od 13-14.10.2010.godine.

      Na osnovu nalaza i mišljenja neuropsihijatra dr M.S., proizilazi je da je okrivljeni osoba ispod prosječnih intelektualnih kapaciteta, sa simptomima poremećaja ličnosti i kognitivnih intelektualnih poremećaja, pretežno u sferi pamćenja i koncentracije zbog višegodišnje upotrebe alkohola i heroina, te da se u vrijeme izvršenja krivičnog djela nalazio u stanju akutne alkoholne intoksikacije težeg stepena. Sposobnost okrivljenog da shvati značaj djela i da upravlja postupcima u vrijeme izvršenja krivičnog djela je bila bitno smanjena. Takodje je vještak dodao da okrivljeni ispoljava zavisnost o alkoholu, te da je potrebno primijeniti mjere obaveznog liječenja od alkohola, jer ukoliko se okrivljeni ne bi liječio postoji mogućnost recidiva krivičnog djela.

      Iz izvoda iz KE za okrivljenog G.V., izdatog od  UP PJ P. od 13.12.2010.godine, br.............., utvrđeno je isti osuđivan presudom Višeg suda u Podgorici K.br.315/2003 od 28.06.2005.godine zbog krivičnog djela iz čl.245 st.1 i čl.246 st.1 KZ SRJ kojom je osudjen na kaznu zatvora u trajanju od jedne godine i dva mjeseca, koju kaznu je izdržao i presudom Osnovnog suda u Baru K.br.106/10 od 28.05.2010.godine zbog krivičnog djela iz čl.152 st.2 KZCG, kojom je osuđen na tri mjeseca zatvora.

      Cijeneći provedene dokaze na glavnom pretresu, ovaj sud je utvrdio da je okrivljeni izvršio krivično djelo teška kradja iz čl.240 st.1 tač.1 Krivičnog zakonika, u vrijeme mjesto i na način kako je to bliže navedeno u izreci ove presude.

      Dakle, okrivljeni je u noći 13/14 oktobra 2010.godine u ul. M.T. u B., iz restorana „G.“, vlasništvo oštećenog N.S., obijanjem oduzeo tuđu pokretnu stvar - novac u iznosu od 110,00 eura, svjesan svog djela i htio njegovo izvršenje, na način što je šakom stisnutom u pesnicu polomio staklo na sporednim vratima restorana, kroz tako načinjen otvor ušao u restoran, izvršio detaljno pretraživanje istog, kojom prilikom je oduzeo 100,00 eura koji su se nalazili u koverti u fioci, nedaleko od kase i 10,00 eura u metalnim apoenima koji su se nalazili u staklenoj čaši na jednoj polici i navedeni iznos novca odnio sa sobom, sve u namjeri da sebi pribavi protivpravnu imovinsku korist u iznosu od preko 150,00 eura.

      Ovakvo utvrdjeno činjenično stanje proizilazi iz iskaza svjedoka V.R. datog u istražnom postupku, čiji iskaz iz istražnog postupka je ovaj sud u cjelosti prihvatio kao uvjerljiv i istinit, u kojem je naveo da je dana 14.10.2010.godine dolaskom do restorana G., koji se nalazi u ul. M.T. u B. gdje je radio, u ranim jutarnjim časovima zatekao da je polomljeno staklo na sporednim vratima, da se nalaze tragovi krvi na više mjesta u unutrašnjosti restorana, da je izvršena premetačina jer su bili razbacani papiri i dokumenta, i da je iz restorana oduzeto 100 eura, koji su se nalazili u koverti u fioci, kao i 10 eura u sitnim apoenima, koji su se nalazili u staklenoj čaši, na jednoj polici. Sud je nadalje iz nalaza i mišljenja K.N. od 14.10.2011.godine koji je izvršio uvid u medicinsku dokumentaciju na ime okrivljenog, a čiji nalaz i mišljenje je ovaj sud prihvatio kao stručan, jasan i baziran na pravilima nauke i struke, utvrdio da je okrivljeni zadobio više posjekotina, reznih rana u predjelu palca lijeve šake, dužine do 3 cm, kao i da navedene povrede predstavljaju u trenutku nanošenja pojedinačno i u ukupnom djelovanju laku tjelesnu povredu nastalu dejstvom parčadi stakla prelomljenog usled udara lijeve šake o isto, a koje su nastale u intervalu od 13/14.10.2010.godine.

      Imajući u vidu ovakav nalaz i mišljenja vještaka medicinske struke K.N., a cijeneći da okrivljeni u svojoj odbrani nije osporio činjenicu da je prolazeći te noći 13/14.10.2010.godine pored restorana G., pesnicom razbio staklo na ulaznim vratima i ušao u restoran, te cijeneći pri tom činjenicu da je izvršio detaljnu pretragu unutar lokala, iz fioke oduzeo novac u iznosu od 100 eura, koji se nalazio u koverti, i takodje sav sitan novac u iznosu od 10 eura koji se nalazio u staklenoj čaši na jednoj polici, a što proizilazi iz naprijed navedenog iskaza svjedoka V.R. datog u istražnom postupku, ovaj sud nalazi da je okrivljeni obijanjem izvršio krivično djelo teška kradja iz čl.240 st.1 tač.1 Krivičnog zakonika i da je imao namjeru da sebi pribavi protivpravnu imovinsku korist u iznosu od preko 150 eura, obzirom na činjenicu da je izvršio detaljno pretraživanje u unutrašnjosti lokala, da je oduzeo sav novac koji se nalazio u koverti u fioci, a zatim i oduzeo i sav metalan novac koji se nalazio u staklenoj čaši na jednoj polici.

      Sud nije prihvatio iskaz svjedoka V.R. na glavnom pretresu koji je za razliku od istražnog postupka izmijenio svoj iskaz, i naveo da je pored novca u iznosu od 100 eura koji je oduzet kritične prilike a koji se nalazio u koverti u fioci, nije oduzet i sitan novac, već je ovaj sitan novac u iznosu od 10 eura bio rasut po šanku, obzirom da je u istražnom postupku jasno i precizno naveo da je pored novca u iznosu od 100 eura nestao i sitan novac u iznosu od 10 eura koji se nalazio u staklenoj čaši, i da je po nalaženju ovog suda sjećanje ovog svjedoka bilo jasnije u vrijeme davanja iskaza u istražnom postupku obzirom na kratak protek vremena od izvršenja krivičnog djela i davanja iskaza u istražnom postupku, a pored toga sud je imao u vidu da svjedok na glavnom pretresu nije dao uvjerljive razloge ovom sudu zašto je izmijenio iskaz.

      Sud je cijenio i odbranu okrivljenog koji se branio time da je kritične noći razbio staklo od restorana G., da je bio u pijanom stanju, da je popio jedno pivo i da nije imao namjeru da pribavi sebi protivpravnu imovinsku korist preko 150 eura, a na zadnjem glavnom pretresu pored navedenog istakao da je oduzeo kovertu koja se nalazila u fioci a koju je otvorio i vidio da se u njoj nalazi 100eura, te  da je kovertu sa novcem odnio sa sobom i da pored te koverte u fioci više nije bilo novca. Cijeneći ovakvu odbranu okrivljenog ovaj sud je našao da je ista neosnovana i usmjerena na izbjegavanje krivično pravne odgovornosti, obzirom da je okrivljeni obio restoran G., razbijajući staklo od izloga sporednih vrata, te u unutrašnjosti objekat izvršio detaljnu premetačinu, a zatim uzeo sav novac koji je našao u fioci, kao i sitan novac koji se nalazio u čaši na polici, iz čega nesumnjivo proizilazi zaključak ovog suda da je okrivljeni imao namjeru da pribavi protivpravnu imovinsku korist preko 150 eura.

      Sud je imao u vidu da je vještak neuropsihijatar dr. S.M. u svom nalazu i mišljenju naveo da je okrivljeni kritičnom prilikom bio u stanju aktune alkoholne intoksinacije težeg stepena i da je sposobnost okrivljenog u vrijeme izvršenja krivičnog djela odnosno sposobnost okrivljenog da shvati značaj djela i da upravlja svojim postupcima bila bitna smanjena, koji nalaz i mišljenje je ovaj sud u cjelosti prihvatio. Medjutim, sud je našao da se shodno čl.14 st.3 Krivičnog zakonika instituta actiones liberae in causa može primjenjivati samo u slučaju kada je učinilac krivičnog djela upotrebom alkohola doveo sebe u stanje neuračunjivosti, što nije bilo u konkretnom slučaju, jer je okrivljeni bio u vrijeme krivičnog djela bitno smanjeno uračunjiv.

      Cijeneći psihički odnos okrivljenog prema izvršenom krivičnom djelu, ovaj sud je našao da je okrivljeni postupajući na način bliže opisan u izreci ove presude postupao sa direktnim umišljajem i da je bio svjestan svog djela i htio njegovo izvršenje.

Ovaj sud je prema okrivljenom na osnovu čl.72 Krivičnog zakonika izrekao mjeru
bezbjednosti obaveznog liječenja narkomana koja će se izvršiti u Zavodu za
izvršenje krivičnih sankcija u Podgorici ili u drugoj odgovarajućoj
zdravstvenoj ili specijalizovanoj ustanovi, i ista može trajati dok bude
postojala potreba za liječenje, s tim što se vrijeme provedeno u ustanovi za
liječenje okrivljenom uračunava u kaznu zatvora, a liječenje ne može trajati
duže izrečene kazna zatvora u trajanju od jedne godine. Ovo iz razloga jer je
vještak neuropsihijatar S.M. u svom nalazu i mišljenju kojeg je sud u cjelosti
prihvatio kao stručan jasan i bazira na pravilima nauke i struke naveo da
okrivljeni ispoljava zavisnost o alkoholu te dad je potrebno primijeniti mjere
obaveznog liječenja od alkohola, jer ako se okrivljeni ne bude liječio postoji
mogućnost recidiva vršenja krivičnih djela.  
Odlučujući se za krivičnu sankciju prema optuženom sud je cijenio sve
olakšavajuće i otežavajuće okolnosti iz čl.42 Krivičnog zakonika. Od
olakšavajućih okolnosti cijenjeno je da je okrivljeni mladje lice kao i
činjenica da se oštećeni nije pridružio krivičnom gonjenju, dok je od
otežavajućih okolnosti cijenjeno da je isti više puta osudjen i to presudom
Višeg suda u Podgorici K.br.315/03 od 28.06.2005.godine, zbog krivičnog djela
iz čl.245 st.1 i čl.246 st.1 KZ SRJ, na kaznu zatvora u trajanju od jedne
godine i dva mjeseca, koju je izdržao i presudom Osnovnog suda u Baru,
K.br.106/10 od 28.05.2010.godine zbog krivičnog djela iz čl.152 st.2 KZ CG, na
tri mjeseca zatvora. Imajući u vidu navedene olakšavajuće i otežavajuće
okolnosti, sud je optuženom izrekao kaznu zatvora u trajanju od jedne godine.
Izrečena kazna zatvora u trajanju od jedne godine po ocjeni suda odgovara
težini izvršenog krivičnog djela i predstavlja mjeru koja je neophodna da bi
se postigla svrha kažnjavanja iz čl.32 Krivičnog zakonika u okviru opšte svrhe
krivičnih sankcija iz čl.4 st.2 Krivičnog zakonika.  
Odluka o troškovima krivičnog postupka zasniva se na odredbi čl.229. ZKP-a i
isti iznose 341,00 eura, koji troškovi se odnose na ime troškova izrade nalaza
i mišljenja vještaka medicinske struke dr K.N. u iznosu od 104,50 eura i
troškove izrade nalaza i mišljenja vještaka medicinske struke dr S.M. u iznosu
od 236,50 eura. Uz ovo okrivljeni je dužan da isplati troškove sudskog paušala
u iznosu od 30 eura, koji su odmjereni prema trajanju, složenosti krivičnog
postupka i imovinskim prilikama okrivljenog. Sve navedene troškove postupka
okrivljeni je dužan da plati u roku od 15 dana po pravosnažnosti presude, pod
prijetnjom prinudnog izvršenja.  
      Na osnovu izloženog odlučeno je kao u izreci presude.

OSNOVNI SUD U BARU
Dana, 10.09.2012.godine 
ZAPISNIČAR,                                                                S
U D I J A,  
Zorica Ivanović
Nikola Strugar                                                    
PRAVNA POUKA : Protiv ove presude može se  izjaviti žalba Višem sudu u
Podgorici u roku od 15 dana od dana prijema pismenog otpravka. Žalba se
predaje ovom sudu u dva primjerka.  
D.n.a.
- ODT iz Bara.
- optuženom,
- u spise.  