K.br.305/12 
U IME CRNE GORE 
           OSNOVNI SUD U BARU, kao prvostepeni krivični, sudija Nikola
Strugar, kao sudija pojedinac, uz učešće zapisničara Zorice Ivanović, u
krivičnom predmetu protiv okrivljenog I.C. iz Bara, zbog krivičnog djela
nedozvoljeno držanje oružja i eksplozivnih materija iz člana 403 stav 3 u vezi
stava 2 i 1 Krivičnog zakonika, po optužnici Kt.br.150/12 od 04.07.2012.godine
Osnovnog državnog tužioca iz Bara, nakon glavnog i javnog pretresa održanog
dana 23.11.2012.godine u prisustvu zastupnika optužnice Mirjane Tankosić
Vučinić, zamjenika Osnovnog državnog tužioca iz Bara i okrivljenog, dana
26.11.2012.godine donio je i javno objavio  
P R E S U D U 
           Okrivljeni, 
           I.C. od oca M. i majke Đ., rođene P., rođen 12.04.1957.godine u
M., U., nastanjen u B., V., državljanin Crne Gore, oženjen, otac troje djece,
završio srednju školu - gimnaziju, lošeg imovnog stanja, neosuđivan,  
                                               K r i v    j e 
      Zato što je,

      Dana 21.03.2012.godine svjestan svog djela i htio njegovo izvršenje, u svojoj porodičnoj kući u selu V. Opština B., neovlašćeno držao jednu lovačku pušku cal.12 mm bez oružanog lista suprotno odredbi čl.10 st.3 tač.4, čl.10 a) st.2 i čl.27 st.1 Zakona o oružju (Službeni list CG 40/11 od 08.08.2011.godine), i  u jednoj štali u blizini kuće 15 komada snajperskih metaka cal.7,9 mm, bez oružanog lista, suprotno čl.10 st.2 tač.4 i čl.24 Zakona o oružju (Službeni list CG 40/11 od 08.08.2011.godine), i tri ručne bombe i to dvije M 75 fab. br. 8532 i jednu ručnu bombu M 52 sa brojem 8915, čije držanje je građanima zabranjeno, suprotno odredbama člana 10 st.2 tač.7 Zakona o oružju i čl.10 a) st.1 Zakona o oružju (Službeni list CG 40/11 od 08.08.2011.godine),

      \- čime je izvršio krivično djelo - nedozvoljeno držanje oružja i ekplozivnih materija iz člana 403 stav 2 Krivičnog zakonika **,**


      Pa ga sud primjenom citiranih zakonskih propisa te člana 4, 5, 15, 32, 36, 42, 45 i 46 Krivičnog zakonika i člana 226, 229 i 374 ZKP-a

                                            O s u đ u j e  
           Na kaznu zatvora u trajanju od 3 (tri) mjeseca. 
      Prema okrivljenom se na osnovu člana 75 stav 1 Krivičnog zakonika izriče

                                 **MJERA BEZBJEDNOSTI**

      Oduzimanje jedne lovačka puška cal.12 mm, 15 komada snajperskih metaka cal 7,9 mm i tri ručne bombe, i to dvije M 75 fab. br.8532 i jedna M-52 sa brojem 8915, kao predmeta izvršenja krivičnog djela.


      Dužan je okrivljeni da na ime troškova krivičnog postupka uplati ovom sudu po osnovu paušala iznos od 30 eura, a sve u roku od 15 dana od dana pravosnažnosti, pod prijetnjom izvršenja.

                                     O b r a z l o ž e nj e 
      Optužnicom Osnovnog državnog tužioca iz Bara Kt.br.150/12 od 04.07.2012.godine okrivljenom je stavljeno na teret izvršenje krivičnog djela nedozvoljeno držanje oružja i eksplozivnih materija iz člana 403 stav 3 u vezi stava 2 i 1 Krivičnog zakonika. U završnoj riječi zastupnik optužbe je činjenično precizirao dispozitiv optužnice i u kojoj preciziranoj optužnici je navedeno da se radi o većoj količini oružja, ostajući pri pravnoj kvalifikaciji podignute optužnice i predložio da sud okrivljenog oglasi krivim i kazni po zakonu i da sud okrivljenom izreče na osnovu člana 75 stav 1 Krivičnog zakonika mjeru bezbjednosti oduzimanja predmeta.

      Okrivljeni je u svojoj odbrani  pred ODT iz Bara na zapisniku od 04.07.2012.godine i na glavnom pretresu naveo da je dana 21.03.2012.godine došla policija u njegovog kući i da je tom prilikom predao policiji tri ručne bombe i 15 komada metaka cal 7,9 mm, kao i lovačku pušku dvocijevku, čije su cijevi bile skraćene. Pojasnio je da je kupio jednu kamp prikolici 1997.godine i u kojoj je držao piljaru i prodavao razne proizvode, te nakon završetka sezone tu prikolicu doveo ispred kuće u selu V. Tek 2010.godine je vidio da se u istoj nalaze tri navedene ručne bombe i 15 komada snajperskih metaka calibra 7,9mm, koje bombe je smjestio u jednoj štali blizu kuće kao i ovih 15 komada snajperskih mataka cal.7,9mm gdje ih je i držao sve dok nije došla policija dana 21.03.2012.godine. Što se tiče lovačke puške dvocijevke čije su cijevi bile skraćene calibra 12 mm istu je držao u kući kada je policiji tog dana 21.03.2012.godine predao pušku, a ova puška je od 1991.godine stajala u njegovoj kući i bila neispravna. Na pitanje suda na glavnom pretresu pojasnio je da nije predao oružje jer je nakon što je vidio da se kod njega nalazi to oružje imao zdravstvenih problema i dodao da nije imao dozvolu za držanje oružja i municije, te da je municija bila ispravna.

      U dokaznom postupku sud je proveo sljedeće dokaze: pročitao potvrdu o privremeno oduzetim predmetima UP PJ B. KU-……. od 21.03.2012.godine, na saglasan predlog stranaka pročitao nalaz i mišljenje Forenzičkog centra u Danilovgradu od 19.09.2012.godine _,_ na saglasan predlog stranaka pročitao dopunski nalaz i mišljenje Forenzičkog centra u Danilovgradu od 22.11.2012.godine i izvod iz KE za okrivljenog izdat od UP PJ U. od 15.08.2012.godine.

      Iz potvrde o privremeno oduzetim predmetima UP PJ B. KU-…… od 21.03.2012.godine proizilazi da su dana 21.03.2012.godine od okrivljenog privremeno oduzeti sljedeći predmeti: lovačka puška 12 mm, nepozantog modela i fabričkog broja, 15 komada metaka snajperskih kal. 7,9 mm, 2 ručne bombe  M- 75 f.br. 8532 i ručna bomba f.br. 8915 neutvrđen model.

      Iz nalaza i mišljenja Forenzičkog centra u Danilovgradu od 19.09.2012.godine proizilazi da je u konkretnom slučaju riječ o dvije ručne bombe i to M-75, crne boje sa brojem na “kašici” 8532, ćiriličnim slovnim i brojčanim oznakama na tijelu bombe SRB (Slavko Rodić Bugojno - oznaka proizvođača), BP M-75 i 8532 žute boje, upakovana u fabričkom pakovanju od aluminijske folije na kojoj su slovne i brojčane oznake žute boje 1 KOM, BP, M 75, SRB8532 sadrže sve fabrički ugrađene djelove što ih čini ispravnim i mogu se aktivirati predviđenim postupkom, kao i bombi M52 zelene boje, sa brojem na “kašici” 8915 čije je tijelo korodiralo i na istom nijesu uočljive oznake. Tijelo ručne bombe M – 75 je sa karakteristikama u poluprečniku ubojnog dejstva 12 m, a ranjavajućeg do 30 m, dok ručna bomba M-52 spada u grupu rasprskavajućih odmbanbenih bombi vremenskog dejstva. Dostavljene bombe sadrže sve fabrički ugrađene djelove što ih čini ispravnim i mogu se aktirvirati predviđenim postupkom.

      Iz dopusnkog nalaza i mišljenja Forenzičkog centra u Danilovgradu od 22.11.2012.godine proizilazi da su kod lovačke puške – skaraćene tzv. kratež, tipa “ orozara”, kalibar 12, bez oznake proizvođača i fabričkog broja, skraćene cijevi i kundak, tako da je njena ukupna dužina 51,5 cm, a dužina cijevi 30 cm. Takođe proizilazi  i da je ista ispravna.

      Iz izvoda iz KE za okrivljenog izdat od UP PJ U. od 15.08.2012.godine prizilazi da okrivljeni nije evidentiran u Kaznenoj evidenciji.

      Cijeneći provedene dokaze na glavnom pretresu ovaj sud je utvrdio da je okrivljeni izvršio krivično djelo nedozvoljeno držanje oružja i eksplozivnih materija iz čl.403 st.2 Krivičnog zakonika, na način u vrijeme i mjesto kako je to bliže navedeno u izreci presude.

      Okrivljeni je dana 21.03.2012.godine svjestan svog djela i htio njegovo izvršenje, u svojoj porodičnoj kući u selu V. Opština B., neovlašćeno držao jednu lovačku pušku cal.12 mm bez oružanog lista suprotno odredbi čl.10 st.3 tač.4, čl.10 a) st.2 i čl.27 st.1 Zakona o oružju (Službeni list CG 40/11 od 08.08.2011.godine), i  u jednoj štali u blizini kuće 15 komada snajperskih metaka cal.7,9 mm, bez oružanog lista, suprotno čl.10 st.2 tač.4 i čl.24 Zakona o oružju (Službeni list CG 40/11 od 08.08.2011.godine), i tri ručne bombe i to dvije M 75 fab. br. 8532 i jednu ručnu bombu M 52 sa brojem 8915, čije držanje je građanima zabranjeno, suprotno odredbama člana 10 st.2 tač.7 Zakona o oružju i čl.10 a) st.1 Zakona o oružju (Službeni list CG 40/11 od 08.08.2011.godine).

      Ovako utvrdjeno činjenično stanje proizilazi prije svega iz potvrde o privremeno oduzetim predmetima UP PJ B. od 21.03.2012.godine iz koje je utvrdjeno da su ovlašćeni službenici UP Pj B. od okrivljenog privremeno oduzeli lovačka pušku kratež 12 mm, nepozantog modela i fabričkog broja, 15 komada metaka snajperskih kal. 7,9 mm, 2 ručne bombe M-75 f.br. 8532 i ručna bomba f.br. 8915 neutvrđen model.

      Nadalje iz nalaza i mišljenja Forezničkog centra u Danilovgradu od 19.09.2012.godine sud je utvrdio da se radi o dvije ručne bombe M-75 sa brojem 8532 i jedne ručne bombe M-52 sa brojem 8915, da se radi o bombama i da su naprijed navedene bombe ispravne i mogu se aktivirati predvidjenim postupkom, dok je iz nalaza i mišljenja Forezničkog centra u Danilovgradu utvrdjeno da je lovačka puška bez oznake proizvodjača i fabričkog broja takodja ispravna. Navedene nalaze i mišljenja Forezničkog centra sud je cijenio kao jasne, stručne i bazirane na pravilima nauke i struke.

      Sud je cijenio i odbranu okrivljenog koji nije osporio činjenicu da je 21.03.2012.godine držao u jednoj štali pored kuće u V. u B. tri ručne bombe i 15 komada snajperskih metaka 7,9 mm, kao i da je u kući držao lovačku pušku. Medjutim, branio se time da je predmetne bombe i municiju pronašao u kamp prikolicu koju je kupio 1997.godine, i tek 2010.godine pronašao te bombe i municiju i iste smjestio u jednu štalu u blizini kuće, dok je za pušku koja je pronadjena kod njega naveo da ista nije isprava i takodje se branio sa time da nakon što je vidio da se oružje i municija nalazi kod njega isto nije predao policiji i predao jer je imao poslije toga zdravstvenih problema.

      Ovakva odbrana okrivljenog je neosnovana i usmjerena na izbjegavanje krivično pravne odgovornosti jer prije svega ako je pronašao navedene bombe i 15 komada snajperskih metaka i odložio ih u jednoj štali pored kuće onda je zasigurno mogao obavijestiti policiju o svemu navedenom, a što se tiče njegovih navoda je da puška bila neispravna, sud je proveo vještačenje putem Forezničkog centra u Danilovgradu koji su nakon uvida u predmetu pušku koja je oduzeta od okrivljenog naveli da je ista ispravna.

      Uz ovo okrivljeni nije osporio da je municija odnosno 15 snajperskih metaka cal.7,9 mm ispravno.

      Sud je našao da je krivično djelo nedozvoljeno držanje oružja i eksplozivnih materija iz čl.403 st.2 Krivičnog zakonika je krivično djelo sa blanketnom dispozicijom pred koga je pored činjenica i okolnosti neophodno navesti i materijalno pravni propis od kojeg zavisi postojanje krivičnog djela a to je čl.10 st.3 tač.4, čl.10a) st.2 i čl.27 st.1 Zakona o oružju (Službeni list CG 40/11 od 08.08.2011.godine) koje odredbe se odnose na neovlašćeno držanje lovačke puške, člana 10 st.2 tač.4 i čl.24 Zakona o oružju (Službeni list CG 40/11 od 08.08.2011.godine) koje se odnose na držanje 15 komada snajperskih metaka i člana 10 st.2 tač.7 Zakona o oružju i čl.10a) st.1 Zakona o oružju (Službeni list CG 40/11 od 08.08.2011.godine) koje se odnose na držanje tri predmetne bombe, kojih odredbi se okrivljeni nije pridržavo već postupao nasuprot njima.

      Cijeneći pravnu kvalifikaciju krivičnog djela ovaj sud je našao da je shodno utvrdjenom činjeničnom stanju kao je to bliže navedeno u izreci ove presude izvršio krivično djelo nedozvoljeno držanje oružja i eksplozivnih materija iz čl.403 st.2 Krivičnog zakonika, a ne kako je to zastupnik optužbe naveo da se radi o krivičnom djelo nedozvoljeno držanje oružja i eksplozivnih materija iz čl.403 st.3 u vezi st.2 i 1 Krivičnog zakonika, a obzirom na činjenicu da se u konkretnom slučaju nije radilo o većoj količini oružja, iz kojeg razloga je iz činjeničnog opisa preciziranog dispozitiva optužnice izostavio riječi "veću količinu" koje riječi su se odnosile na pronadjeno oružje kod okrivljenog.

      Cineneći psihički odnos okrivljenog prema krivičnom djelu, okrivljeni je postupao sa direktnim umišljajem jer je bio svjestan svog djela i htio njegovo izvršenje.

      Prilikom odlučivanja o vrsti i visini krivične sankcije za okrivljenog sud je imao u vidu sve okolnosti na strani okrivljenog, koje su značajne za njen izbor i visinu u smislu čl.42 Krivičnog zakonika, pa je od olakšavajućih okolnosti na strani okrivljenog cijenio da je okrivljeni oženjen i otac troje djece, kao i da je isti neosudjivan, dok otežavajućih okolnosti na strani okrivljenog nije bilo, pa je sud našao da se radi o naročito olakšavajućim okolnostima i okrivljenom shodno članu 45 i 46 Krivičnog zakonika ublažio kaznu zatvora i izrakao mu kaznu zatvora u trajanju od tri mjeseca, nalazeći da će ublaženom kaznom se u potpunosti ostvariti svrha kažnjavanja iz čl.32 Krivičnog zakonika u okviru opšte svrhe izricanja krivičnih sankcija iz čl.4 st.2 Krivičnog zakonika.

      Imajući u vidu član 75 st.1 Krivičnog zakonika, koji propisuje da se mogu oduzeti, ako su svojina učinioca, predmeti koji su upotrijebljeni ili su bili namijenjeni za izvršenje krivičnog djela ili koji su nastali izvršenjem krvičnog djela, to je sud je okrivljenom izrekao mjeru bezbjednosti oduzimanje predmeta i od okrivljenog oduzeo jednu lovačku pušku cal.12 mm, 15 komada snajperskih metaka cal 7,9 mm i tri ručne bombe, i to dvije M 75 fab. br.8532 i jedna M-52 sa brojem 8915, kao predmeta izvršenja krivičnog djela.

Odluka o troškovima krivičnog postupka zasniva se na odredbi čl.226 i 229
ZKP-a po kojim odredbama je shodno troškovima ovog postupka okrivljeni dužan
da plati ovom sudu iznos od 30 eura koji se odnosi na troškove paušaka, a koji
paušal je odmjeren shodno trajanju, složenosti krivičnog postupka i imovinskim
prilikama okrivljenog, a sve u roku od 15 dana po pravosnažnosti presude pod
prijetnjom prinudnog izvršenja.  
Sa izloženog na osnovu čl.374 ZKP-a, odlučeno je kao u izreci presude.  
OSNOVNI SUD U BARU
Dana 16.11.2012.godine 
Zapisničar,
S U D I J A, 
Zorica Ivanović
Nikola Strugar 
PRAVNA POUKA: Protiv ove presude može se izjaviti žalba Višem sudu u
Podgorici, u roku od 15 dana, od dana prijema, a preko ovog suda.  
Dna:
- ODT iz Bara,
- okrivljenom,
- u spise.  