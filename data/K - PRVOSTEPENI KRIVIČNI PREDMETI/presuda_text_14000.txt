OSNOVNI SUD U PLAVU
K.br. 18/2011  
                                                                U IME NARODA



      OSNOVNI SUD U PLAVU, sudija  Hilmija Sujković, sa zapisničarem Radončić Senadom, u krivičnom predmetu okrivljenog J. V., iz sela V., opština P., zbog krivičnog  djela nedozvoljene polne radnje iz čl. 208. st. 1. KZ ,u vezi sa čl. 204. st. 1. KZ,  po optužnom predlogu Osnovnog državnog tužilaštva u Plavu, KT.br. 37/10 od 25.05.2010 godine, po održanom usmenom , glavnom, javnom pretresu, u prisustvu: okrivljenog, njegovog branioca advokata Z. V. ,  ODT u P.  F. E.  i oštećene G. A., donio je i javno objavio dana 25.02.2011 god.



                                                                 P R E S U D U


      Okrivljeni J. V., od oca R. i majke D., rodjene D., rodjen ... godine, u selu V. , opština P., gdje i prebiva , JMBG ... , državljanin CG, radnik, oženjen, otac 2 djece, pismen, završio srednju školu, vojni rok služio u Zagrebu 1986/87 god. , vodi se u vojnoj evidenciji P., srednjeg imovnog stanja, neosudjivan,


                                                                  K R I V   J E


      Što je:

      Dana 17.04.2010 god. oko 14,00 časova, u šalter sali Pošte u M., opština P., radi zadovoljenja svog polnog nagona, upotrebom sile izvršio nedozvoljene polne radnje nad oštećenom G. A., na način što je , dok je ista na šalteru potpisivala prijem pošiljke koju joj je predao , prvo svoju lijevu ruku zavukao izmedju nogu oštećene u predjelu polnog organa i preko pantalona dlanom povlačio prema zadnjici, nakon čega ju je istom rukom uhvatio oko stuka a desnom za glavu pokušavajući da joj glavu okrene poljubi je u usta, da bi je , pošto se oštećena nije htjela okrenuti poljubio u predjelu vrata i pored toga što se oštećena branila i povlačila unazad prema uglu šalter sale gdje ju je okrivljeni idući za njom rukom usmjeravao , da bi se na kraju bribio uz nju, ruku zavukao ispod jakne koju je imala na sebi i više puta je preko majice stisnuo za lijevu dojku  i pošto je oštećena zaplakala i kazala mu da je udata žena istu pustio nakon čega je ona napustila šalter salu u kojoj se sve to dešavalo.

      \- čime je izvršio krivično djelo nedozvoljene polne radnje iz čl. 208. st. 1. KZ u vezi sa čl. 204. st. 1. KZ .

      Pa ga  sud za izvršeno krivično djelo na osnovu navedenog zakonskog propisa, te primjenom  čl: 4, 32, 39 i 42 KZ i čl. 364 ZKP-a

                                                                        O S
U Đ U J E 
      Na novčanu  kaznu u iznosu od 1.500,00 (jednahiljadaipetstotina)  eura koju je dužan  platiti u roku od  3 mjeseca od   dana pravosnažnosti presude.

      Ukoliko se novčana kazna ne plati u odredjenom roku, ista će se zamijeniti kaznom zatvora, računajući svakih započetih 25,00 € (dvadesetpet) eura, novčane kazne za 1 (jedan) dan zatvora.

      Okrivljeni  se obavezuje da na ime troškova krivičnog postupka-paušala  plati iznos  od  50,00 (pedeset)  eura, u roku od 15 dana po pravosnažnosti presude, pod prijetnjom prinudnog izvršenja.

      Oštećena G. A.  , iz P. , se radi ostvarivanja imovinsko pravnog zahtjeva za naknadu štete upućuje na parnicu.



                                                             O b r a z l o ž e n j e


      Osnovno državno tužilaštvo  u Plavu, optužnim predlogom KT.br. 37/2010 od 25.05.2010 god., optužilo je J. V., iz sela V., opština P., za krivično djelo nedozvoljene polne radnje iz čl. 208. st. 1. KZ CG u vezi sa čl. 204. st. l. KZ.

      U ranije vodjenom krivičnom postupku K.br. 50/2010, sud je okrivljenog J. V. , na osnovu čl. 363. st. 1. tačka 3 ZKP, oslobodio od optužbe, da bi Viši sud u Bijelom Polju , odlučujući po žalbi ODT u Plavu, ukinuo pobijanu presudu i predmet vratio na ponovni postupak i odluku.

      U završnoj riječi ODT u Plavu Feratović Erdan je u svemu ostao pri riječi iz ranije vodjenog krivičnog postupka i predložio sudu da okrivljenog J. V., oglasi krivim za navedeno krivično djelo i kazni ga po zakonu.

      Oštećena G. A. se i u završnoj riječi iz ponovljenog postupka pridružila krivičnom gonjenju protiv okrivljenog i zadržala pravo da imovinsko - pravni zahtjev za naknadu štete ostvaruje u parnici.

       Izjašnjavajući se o optužbi Osnovnog državnog tužilaštva u Plavu, okrivljeni J. V. ni u odbrani iz ponovnog postupka ne priznaje izvršenje krivičnog djela koje mu je ovom optužbom stavljeno na teret. U svoju odbranu navodi da u Pošti M. obavlja poslove odgovornog lica kao i računovodstvene i poslove dostave . Pošto je nekoliko dana prije predmetnog slučaja u zgradu Pošte dolazila G. D. i zamolila ga da je odmah obavijesti kada joj dodje pošiljka koju je očekivala, te pošto je ova pošiljka stigla dana 17.04.2010 god. to je istu pozvao telefonom kako bi je obavijestio o tome. Na njegov poziv, se javila D. snaha A.,  koja mu je na njegov zahtjev dala D.. Tom prilikom je obavijestio D. o prispjeloj pošiljci  i kazao joj da ukoliko bude neko dolazio u M., može svratiti kod njega da  je podigne tog dana ili će joj je u suprotnom dostaviti na adresu u ponedeljak tj. 19.04.2010 god. Za svo vrijeme razgovora sa A. i D., pored njega se nalazio kolega V. Ž., koji je u Pošti počeo raditi mjesec dana prije toga. Otprilike nakon sat vremena od razgovora sa D., u zgradu Pošte je došla D. snaha G. A., koju je lično poznavao. Nakon njenog ulaska u  zgradu pošte, tačnije u prostoriju za stranke , kroz šalter joj je predao dvije pošiljke tj. koverte čiji prijem je ista potvrdila svojim potpisom na dostavnici o prijemu . Naime , naveo je da pošta u M. ima dvije prostorije od kojih je jedna za stranke a druga za osoblje. U prostoriju za stranke se ulazi direktno sa ulaznih vrata i ova prostorija je od prostorije za osoblje odvojena staklenom pregradom sa šalterom , tako da je vidik iz jedne u drugu prostoriju potpuno slobodan. Ove dvije prostorije su povezane manjim hodnikom kroz koji se može ući iz jedne u drugu . Inače,  za svo vrijeme dok se oštećena G. A. nalazila u šalterskoj prostoriji radi  prijema  pošiljke za svekrvu D., u prostoriji za osoblje se pored njega nalazio i kolega V. Ž. , tako da je mogao vidjeti i čuti sve što se dešavalo i pričalo izmedju njega i oštećene. Nakon što je oštećenoj  A. uručio pošiljke za D., ista je napustila zgradu Pošte,dok su on i kolega V. Ž. i dalje ostali u sali za osoblje. Dalje je naveo da na području sela M., gdje žive G.,  dostavu pošte vrši kolega V. Ž.. Medjutim, pošto je on u Pošti prije toga radio samo oko mjesec dana i nije poznavao sve stranke,  to mu je on pomagao u poslu i  na D. molbu istu i zvao telefonom kako bi je obavijestio za dospjelu pošiljku. Na kraju je naveo da je dana 26.04.2010 god. kod njega u Poštu dolazio A. svekar G. S. i zamolio ga da izadje iz zgrade kako bi sa njim nešto razgovarao. Tom prilikom S. mu je ispričao da je prethodne noći u njihovoj kući bila svadja zbog toga što je A. slagala muža kako ju je on prilikom njenog dolaska u Poštu "faćkao" i da će istog dana kod njega u Poštu doći sin M.1 tako da se pazi da ga ovaj zbog A. priče ne udari. Poslije otprilike 1 sat vremena kod njega u Poštu je došao i A. muž M.1 i pozvao ga da izadje vani kako bi razgovarali. I pored toga što je M. kazao da je  prethodno kod njega dolazio S. i pokušao da ga ubijedi da se izmedju njega i A. nije ništa dogodilo ,  M.1 mu se unio u lice  i kazao mu: "Znaš li ti čiji sam ja unuk, ja ću nekom da isčupam grkljan". Plašeći se da ga tom prilikom M.1 ne udari, kako mu je to kazao njegov otac S., u jednom trenutku ga je objema rukama odgurnuo od sebe i krenuo da udje u zgradu Pošte. Tada se M.1 zaletio na njega i udario ga pesnicom u predjelu lijeve strane čela . Odmah nakon toga su M.1 od njega odvojili prisutni  nakon čega je on ušao u zgradu Pošte. Kako je sa M.1  roditeljima bio u dobrim odnosima i prije ovog slučaja,  to ga iz tog razloga zbog ovog udarca nije htio prijaviti policiji.

      U završnoj riječi je u svemu prihvatio konačnu riječ svog branioca, advokata  Z. V., koji je istakao da u toku krivičnog postupka  nijesu dokazani navodi javne optužbe u pogledu krivice njegovog branjenika  pa je predložio da ga sud oslobodi od optužbe.

      Sud je cijenio odbranu okrivljenog J. V. kojom negira izvršenje krivičnog djela koje mu je javnom optužbom stavljeno na teret , odnosno negira da je u vrijeme, na mjestu i na način kako je navedeno u dispozitivu optužnog predloga ODT u Plavu, na štetu oštećene G. A. izvršio nedozvoljene polne radnje opisane u ovom predlogu, pa ju je kao neosnovanu i protivrječnu, kako samoj sebi tako i izvedenim dokazima, u cjelosti odbacio. Naime, sud je radi provjere odbrane okrivljenog J. V.  u dijelu u kojem negira izvršenje krivičnog djela koje mu je javnom optužbom stavljeno na teret, odnosno , radi što pravilnijeg i zakonitijeg rješavanja ove krivične stvari , u dokaznom postupku ponovio ranije izvedene dokaze : saslušao u svojstvu svjedoka oštećenu G. A. i svjedoke V. Ž., G. D., G. S. i G. M.1 i pročitao izvod iz kaznene evidencije za okrivljenog J. V., pa je svestranom ocjenom izvedenih dokaza i njihovim uporedjivanjem sa navodima javne optužbe i odbranom okrivljenog utvrdio da isti u potpunosti obezvredjuju ovakvu njegovu odbranu i da je okrivljeni izvršio krivično djelo nedozvoljene polne radnje iz čl. 208. st. 1. KZ, u vezi sa čl. 204. st. 1. KZ,koje mu je javnom optužbom  stavljeno na teret.

      Ovakv o svoje utvrdjenje i odluku u pogledu krivice i krivično pravne odgovornosti okrivljenog J. V. za navedeno krivično djelo, sud je zasnovao na sledećim razlozima:

      U toku krivičnog postupka je nesporno utvrdjeno, kako na osnovu odbrane okrivljenog tako i na osnovu iskaza oštećene G. A. i svjedoka V. Ž. , da je oštećena dana 17.04.2010 god. , radi prijema pošiljke za svoju svekrvu G. D. , dolazila u prostorije Pošte u mjesto M., opština P. i da joj je uručenje ovih pošiljki lično izvršio okrivljeni , koji u ovoj Pošti radi kao odgovorno lice.

      Medjutim, sobzirom da je okrivljeni J. V. negirao izvršenje krivičnog djela koje mu je javnom optužbom stavljeno na teret, odnosno negirao da je prilikom uručenja predmetne pošiljke oštećenoj G. A. u šalter sali Pošte u M. prema istoj preduzeo  nedozvoljene polne radnje koje mu se javnom optužbom stavljaju na teret, to je samim tim u toku krivičnog postupka bila sporna ova činjenica , pa ju je kao takvu trebalo nesumnjivo utvrditi tj. dokazati.

      Da bi provjerio osnovanost odbrane okrivljenog u ovom dijelu a samim tim i utvrdio pravo stanje stari, sud je, kao što je već navedeno, saslušao okrivljenog i u toku dokaznog postupka izveo sve potrebne dokaze , pa je njihovom uporednom analizom i ocjenom našao da je ovakva njegova odbrana ne samo nejasna i nelogična već i u najbitnijem suprotna iskazu oštećene G. A. , koji iskaz je sud , za razliku od ovakve odbrane okrivljenog, u potpunosti prihvatio kao jasan, logičan, potpun i što je najbitnije zasnovan na svojim ličnim zapažanjima a samim tim i uvjerljiv.

      Tako je oštećena G. A., koju je sud saslušao u svojstvu svjedoka, u potpunosti obezvrijedila odbranu okrivljenog u dijelu u kojem negira izvršenje krivičnog djela koje mu je javnom optužbom stavljeno na teret, istakavši da je okrivljeni dana 17.04.2010 god. , prilikom podizanja pošiljke za svoju svekrvu D. u Pošti M. nad njom izvršio nedozvoljene polne radnje koje su opisane u izreci presude. Naime, izjašnjavajući se o vremenu, mjestu i načinu na koji je okrivljeni kritične prilike na njenu štetu preduzeo nedozvoljene polne radnje kao i na okolnosti koje su prethodile ovom slučaju, oštećena G. A. je istakla da je dana 17.04.2010 god. , kada se desio ovaj slučaj,  u kući usisavala sobu , da bi negdje oko 13,00 časova zazvonio fiksni telefon . Nakon što se javila,  muški glas na telefonu joj se predstavio kao okrivljeni  J. V. , kojeg je inače znala iz vidjenja kao radnika Pošte u M.. Kazao joj je da obavijesti svoju svekrvu D. da joj je stigla pošiljka koju je očekivala od Centra za socijalni rad opštine P.. Nakon što je o tome obavijestila  D., ista ju je zamolila da podje do Pošte u M.  i donese joj ovu pošiljku. Ulaskom u zgradu Pošte tačnije u šalter salu za stranke, sa druge strane šaltera je primijetila okrivljenog  J. V.  koji je sa nekim razgovarao na fiksni telefon. Osim njega u prostoriji za osoblje nije bilo više nikoga što je jasno vidjela kroz pregradu od stakla . Kada ju je primijetio okrivljeni je prekinuo dalji razgovor na telefonu i nakon što je uzeo dvije koverte kroz hodnik ušao u šalter salu gdje se ona nalazila. Na pultu od šaltera joj je postavio dostavnicu za potpis i nakon što se sagnula da ovu dostavnicu potpiše okrivljeni joj je sa ledja svoju lijevu ruku zavukao izmedju nogu . Istovremeno je dlanom povlačio naviše. Zbog toga mu je povišenim tonom kazala da je pusti , da bi joj on odgovorio: "Za taj slatki potpis moram da te poljubim". U medjuvremenu je uspjela da potpiše dostavnicu . Nakon toga okrivljeni je lijevom rukom uhvatio oko struka a desnom rukom za glavu pokušavajući da joj okrene lice prema njemu kako  bi je poljubio u usta. Pošto nije htjela okrenuti glavu, poljubio je u predjelu vrata. Za svo to vrijeme se povlačila unazad a on ju je idući za njom rukom usmjeravao prema uglu šalter sale. Kada je došla do ovog ugla, okrivljeni se pribio uz nju  zavukao ruku ispod zakopčane jakne koju je imala na sebi i nekoliko puta je ovom rukom stisnuo za lijevu sisu. Tada je zaplakala i kazala okrivljenom da je udata žena, da bi joj on odgovorio: "Šta ima veze i ja sam oženjen čovjek".  Medjutim, kada je vidio kako plače , začudio se i pustio je, nakon čega je izašla van zgrade Pošte.  Iza sebe je čula  glas okrivljenog koji ju je sa stepeništa zvao da se vrati.  Nije se okretala već je nastavila put prema kući. Ispred kuće je susrela svog djevera M.2, starog 9 godina koji ju je pitao zbog čega je nervozna. Nije mu ništa odgovorila već je ušla u kuću i svekrvi dala koverte koje je podigla na Pošti. Tada ju je M.2,  koji je za njom ušao u kuću,  ponovo pitao zbog čega je nervozna,  ali mu ona ni tada nije ništa odgovorila. Tek kada ju je D. to isto pitala kazala joj je da više neće da ide u Poštu jer ju je poštar dirao po dupetu. Pošto je bila zaokupljena čitanjem sadržaja pošiljke,  svekrva je nije dobro čula. Tek kasnije kada su zajedno pošle do komšinice,  svekrva ju je ponovo pitala u vezi toga pa joj je i tada samo rekla kako ju je poštar dirao po dupetu. Drugo joj ništa nije  kazala jer ju je bilo sramota. Svekrva joj  je nakon toga rekla da to nije ništa strašno ,  da se isti vjerovatno šalio i da o tome ne priča suprugu M.1. Kako se M.1 tih dana nalazio u selu Š., gdje je radio kod ujaka, kući je došao nakon 2-3 dana.  Zbog sramote ni njemu nije htjela kazati za ovaj slučaj. Tek nakon što su u naredna dva dana zajedno pošli u Š., gdje su se zadržali 5-6 dana, M.1  je ispričala šta joj se desilo u Pošti. Kući su se vratili 25.04.2010 godine, kojom prilikom se M.1 ljutio na D. što mu nije kazala šta se desilo i što nije povela računa o tome. Sjutradan je M.1 pošao u Poštu kod okrivljenog J. V. i nakon povratka joj ispričao kako je okrivljeni negirao njenu priču govoreći mu da je sve to slagala. Dalje je na pitanje branioca okrivljenog, istakla  da joj  je okrivljeni prilikom njenih ranijih dolazaka u Poštu uvijek dijelio komplimente da je lijepa i da je najljepša u tom kraju,  ali ona o tome nije nikada pričala svom suprugu. Na kraju je , takodje na pitanje branioca okrivljenog, navela da su šalteri u šalterskoj prostoriji Pošte od ulaznih vrata udaljeni 2 do 3 m , da je sa mjesta na kojem ju je okrivljeni dirao bila okrenuta licem prema ovim vratima i da  je uvijek  mogla da pobjegne iz sale,  ali da i pored toga to zbog straha nije učinila jer se prepala  obzirom da u prostoriji gdje se sve to dešavalo osim nje i okrivljenog nije bilo nikoga.

      Odbranu okrivljenog J. V. u dijelu u kojem negira izvršenje krivičnog djela koje mu je javnom optužbom stavljeno na teret je u svom iskazu  posredno negirao i svjedok G. M.1 potvrdivši navode oštećene G. A.  kako u pogledu vremena i mjesta tako i u pogledu načina na koji je okrivljeni kritične prilike nad njom izvršio nedozvoljene polne radnje koje su mu javnom optužbom stavljene na teret. Naime, izjašnjavajući se na okolnosti koje su mu poznate u vezi sa predmetnim slučajem, svjedok G. M.1 je istakao da mu je oštećena G. A., nakon dolaska u selo Š., gdje se u to vrijeme nalazio,  ispričala ne samo da ju je okrivljeni kritične prilike prilikom predaje pošiljke u šalter sali Pošte u M., rukom uhvatio za butinu i dlanom povlačio preko njene zadnjice naviše , već i da ju je nakon toga lijevom rukom uhvatio oko struka a desnom za glavu pokušavajući da je poljubi u usta, u čemu nije uspio pa ju je poljubio u vrat. Dalje mu je ispričala kako joj je okrivljeni  nakon toga zavukao ruku ispod jakne i dirao je za grudi pribijajući je pri tom uz ćošak. Na kraju mu je ispričala i to da ju je okrivljeni pustio tek nakon što se zaplakala i da je tek tada  napustila zgradu Pošte, što znači da mu je u potpunosti prestavila predmetni dogadjaj onako kako se desio i kako je to opisala i u svojoj izjavi.

      Konačno odbranu  okrivljenog kojom  negira izvršenje krivičnog djela koje mu je javnom optužbom stavljeno na teret, je u svom iskazu posredno obezvrijedila i svjedok G. D. istakavši da joj je oštećena G. A. odmah nakon povratka kući te nakon što je primijetila da je ista nervozna, na njeno pitanje kazala kako ju je okirvljeni J. V. prilikom potpisivanja dostavnice o prijemu pošiljke rukom tapnuo po guzici. Dakle, i pored toga što joj oštećena nije ispričala čitav dogadjaj odnosno sve radnje koje je nad njom okrivljeni J. V. izvršio u šalter sali Pošte prilikom primopredaje pošiljke i svjedok G. D. je svojom izjavom u dijelu da joj  je oštećena kazala da ju je tom prilikom okrivljeni tapnuo  rukom po guzici  takodje obezvrijedila odbranu okrivljenog i ujedno potvrdila ne samo navode oštećene G. A. već i navode javne optužbe u pogledu njegove krivice za  izvršeno predmetno krivično djelo . Naime, jasno je da je zbog stida prema svjedokinji G. D., koja joj je inače svekrva , oštećena istoj ispričala samo manji dio slučaja koji se desio u zgradi Pošte odnosno ispričala  da ju je okrivljeni samo rukom tapnuo po guzici , koja radnja se takodje može prihvatiti kao radnja izvršenja predmetnog krivičnog djela, pa i ova činjenica u sveukupnosti sa ostalim utvrdjenim činjenicama navode javne optužbe u pogledu krivice i krivično pravne odgovornosti okrivljenog J. V., čini još osnovanijim i utemeljenijim.

      Zbog svega izloženog sud je isakzu oštećene G. A. u potpunosti povjerovao i isti u cjelosti prihvatio ocijenivši ga jasnim, logičnim i što je najvažnije u najbitnijem saglasnim sa iskazima svjedoka G. M.1 i G. D., koje je sud takodje bez rezerve prihvatio.

      Istovremeno, sud odbranu okrivljenog J. V. kojom negira izvršenje krivičnog djela koje mu je javnom optužbom stavljeno na teret, kao potpuno suprotno prihvaćenim isakzima oštećene i navedenih svjedoka, nije mogao prihvatiti, već ju je kao neosnovanu i srtačunatu na izbjegavanje krivično pravne odgovornosti u potpunosti odbacio.  Naime, jasno je da je odbrana okrivljenog J. V. kojom negira da je u vrijeme, na mjestu i na način kako mu se javnom optužbom stavlja na  teret nad oštećenom G. A. izvršio opisane nedozvoljene polne radnje ne samo nejasna i nelogična već i neuvjerljiva.  Ovo utoliko prije što je ovakva njegova odbrana u najbitnijem suprotna ne samo iskazu oštećene G. A. već posredno i iskazima svjedoka G. M.1 i G. D. koji su u najbitnijem potvrdili navode oštećene kako u pogledu vremena i mjesta tako i u pogledu načina izvršenja krivičnog djela od strane okrivljenog . Samim tim je jasno da se predmetni dogadjaj odvijao na način kako je to u svom iskazu opisala oštećena G. A. i da je ovakva odbrana okrivljenog sračunata i usmjerena na izbjegavanje njegove krivično pravne odgovornosti i kao takva neosnovana, zbog čega je sud nije ni mogao prihvatiti.

      Iz istog razloga sud nije prihvatio ni iskaz svjedoka V. Ž., u dijelu u kojem negira izvršenje predmetnog krivičnog djela od strane okrivljenog J. V., jer je očigledno da je iskaz ovog svjedok, sobzirom na njegove prijateljske i kolegijalne veze sa okrivljenim J. V., takodje sračunat i usmjeren na njegovu zaštitu od krivično pravne odgovornosti. U prilog ovakvom utvrdjenju suda ide i činjenica što je iskaz svjedoka V. Ž. u dijelu da se za svo vrijeme dok se oštećena G. A. dana 17.04.2010 god. nalazila u šalter sali Pošte u M. radi prijema pošiljke za svoju svekrvu D., nalazio u radnoj prostoriji koja je od šalter sale odvojena samo staklenom pregradom kroz koju se sve vidi i čuje te da tom prilikom okrivljeni prema oštećenoj nije preduzeo nikakvu nedozvoljenu polnu radnju niti izlazio iz radne prostorije u kojoj je boravio sa njim , u potpunosti obezvrijedjen od strane oštećene koja je istaklada osim nje i okrivljenog kritične prilike u prostorijama Pošre u M. nije bilo više nikoga.

      Dakle, i pored toga što u konkretnom slučaju, osim same oštećene G. A., nije bilo drugih lica koja bi kao svjedoci neposredno potvrdili navode javne optužbe u pogledu krivice i krivično pravne odgovornosti okrivljenog J. V. za predmetno krivično djelo, ovaj sud je takvu njegovu krivicu , pored iskaza oštećene još utvrdio i na osnovu posrednih dokaza tj. iskaza svjedoka G. M.1 i G. D.. Ovo iz razloga jer izvedeni posredni dokazi u ukupnosti sa iskazom oštećene predstavljaju jednu skladnu i logičnu cjelinu koja isključuje svaku drugu mogućnost osim da se predmetni  slučaj odigrao na način  kako je to u svom iskazu opisala  oštećena G. A.. Naime, uzimajući u obzir činjenice utvrdjene izvedenim posrednim dokazima i dovodeći ove činjenice u vezu sa iskazom oštećene i nesporno utvrdjenom činjenicom da je dana 17.04.2010 god. ,  kada se predmetni dogadjaj desio, oštećena stvarno dolazila u Poštu M. negdje oko 14,00 časova, radi prijema pošiljke za svoju svekrvu D., jasno je , kako na osnovu logike stvari tako i na osnovu životnog iskustva da se predmetni dogadjaj odigrao na način kako je to u svom iskazu opisala oštećena.

      Kako iz svega izloženog  proizilazi da u pogledu utvrdjivanja krivičnog djela koje je optužnim predlogom ODT u Plavu , stavljeno na teret okrivljenom J. V. , nakon sprovedenog dokaznog postupka i ocjene izvedenih dokaza , nije bila sporna nijedna činjenica, sud je stao na stanovište da su činjenice iz činjeničnog opisa izreke presude u svemu dokazane i da je okrivljeni izvršio  predmetno krivično djelo.

      Ocjenjujući pravno utvrdjeno činjenično stanje, sud nalazi da su u radnji okrivljenog   sadržani  svi  bitni elementi, kako subjektivni tako i objektivni, krivičnog djela  nedozvoljene polne radnje iz čl. 208. st. 1. u vezi sa čl. 204. st. 1. KZ  pa mu   je za izvršeno krivično djelo i izrekao kaznu bliže opisanu u izreci presude. Radnja izvršenja krivičnog djela koje je počinio  okrivljeni se sastoji u tome što je koristeći situaciju kada je oštećena G. A. došla sama u Poštu radi prijema pošiljke,  upotrebom sile nad njm izvršio nedozvoljene polne radnje, na način što je,  dok je ista na šalteru potpisivala prijem pošiljke koju joj je predao , prvo svoju lijevu ruku zavukao izmedju njenih nogu u predjelu polnog organa i preko pantalona dlanom povlačio prema zadnjici, nakon čega ju je istom rukom uhvatio oko struka a desnom za glavu pokušavajući da je  okrene i poljubi je u usta, da bi je nakon toga  , pošto se oštećena nije htjela okrenuti poljubio u predjelu vrata i pored toga što se oštećena branila i povlačila unazad prema uglu šalter sale gdje ju je okrivljeni idući za njom rukom usmjeravao , da bi se na kraju pribio uz nju, ruku zavukao ispod jakne koju je imala na sebi i više puta je preko majice stisnuo za lijevu dojku, a sve tp radi zadovoljenja svog polnog nagoan

      Sud je cijenio i vinost, odnosno psihički odnos okrivljenog   u odnosu na radnju izvršenja predmetnog krivičnog  djela,  pa je našao da je okrivljeni prilikom  izvršenja ovog djela postupao sa umišljajem. Naime, okrivljeni J. V.  je bio svjestan ne samo činjenice da su polne radnje koje je preduzeo prema oštećenoj G. A., nedozvoljene, već i da je isti izvršio primjenom sile , pa je i pored takve svijesti oštećenu A. upotrebom sile ne samo dirao izmedju nogu , zadnjice i grudi već je i poljubio u predjelu vrata , čime je i manifestvovao svoje htjenje za nastupanje zabranjene posledice odnosno za izvršenje predmetnog krivičnog djela.  Kod okrivljenog je istovremeno i postojala svijest da takvim radnjama  zadovolji svoj polni nagon, pa i ova činjenica ukazuje da je isti prilikom izvršenja predmetnog krivičnog djela postupao sa umišljajem.

      Prilikom izbora vrste i visine krivične sankcije koju treba primijeniti prema okrivljenom    za izvršeno krivično djelo , sud je pored težine, načina izvršenja i društvene opasnosti krivičnog djela, uzeo u obzir i stepen krivične odgovornosti okrivljenog   kao i sve ostale okolnosti koje su relevantne u tom pogledu. Tako je od olakšavajućih okolnosti sud okrivljenom cijenio i uzeo u obzir: da je porodičan čovjek, da je otac dvoje maloletne djece, da ranije nije osudjivan i da je srednjeg imovnog stanja,  pa je u nedostatku otežavajućih okolnosti na njegovoj strani našao da u konkretnom slučaju ima uslova  da se prema njemu primjeni blaža vrsta kazne , obzirom da su za ovo djelo alternativno predvidjene novčana i kazna zatvora, te  mu  je i izrekao novčanu kaznu u naznačenom iznosu.

      Sud je uvjerenja da je  izrečena kazna srazmjerna težini izvršenog krivičnog djela i stepenu krivično-pravne odgovornosti okrivljenog ,   te da će se  u konkretnom slučaju i  ovom vrstom i visinom kazne, u okviru opšte svrhe izricanja krivičnih sankcija predvidjene čl. 4 st. 2 KZ, postići svrha kažnjavanja propisana čl. 32 istog Zakona. Osnovano se može očekivati da će izrečena kazna pozitivno djelovati na prevaspitanje okrivljenog i da će ista uticati na njega  da ubuduće ne vrše krivična djela.

      Odluka o troškovima krivičnog postupka je zasnovana  na odredbi čl. 202 st. 1 ZKP-a.Troškovi krivičnog postupka - paušalni iznos od  50,00 eura,  je odmjeren  sobzirom na složenost i trajanje krivičnog postupka te obzirom na imovno stanje okrivljenog  , shodno čl. 199 st. 3 ZKP-a.

      Kako je oštećena G. A.  u toku postupka zadržala  pravo da imovinsko  pravni zahtjev za naknadu štete ostvaruje u parnici, to je sud u pogledu ovog zahtjeva odlučio kao u izreci presude, na osnovu čl. 212 st.2. ZKP.

      Na osnovu iznijetih razloga odlučeno je kao u izreci presude.

                                                       OSNOVNI SUD U PLAVU  
                                                         Dana 25.02.2011 god.

Zapisničar,
S U D I J A
Radončić Senada
Hilmija Sujković  
PRAVNA POUKA:  
Protiv ove presude nezadovoljna stranka
ima pravo žalbe u roku od 8 dana od dana
njenog prijema, Višem sudu Bijelo Polje,
a preko ovog suda.  
DNA: 1 x ODT u Plavu
           1 x okrivljenom J. V.
           1 x braniocu okrivljenog adv. Z. V.
           1 x oštećenoj G. A.  