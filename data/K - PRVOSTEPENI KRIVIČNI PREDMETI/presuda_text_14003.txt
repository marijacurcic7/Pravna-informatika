OSNOVNI SUD U PLAVU
K. br. 20/2011  
                                                                   U IME NARODA




      OSNOVNI SUD U PLAVU, sudija Hilmija Sujković, sa zapisničarem Senadom Radončić , u krivičnom predmetu optuženog Z. R., iz sela M., opština P., zbog krivičnog djela kleveta iz čl. 196. st. 1.  Krivičnog zakonika, po privatnoj krivičnoj tužbi tužilaca  K. D. iz sela M., opština P. i S. J.,  iz sela Z., opština P.,  po održanom usmenom, glavnom, javnom pretresu u prisustvu  optuženog i privatnih tužilaca , donio je i javno objavio dana 01.03.2011 godine



                                                                   P R E S U D U



      Optuženi Z. R. ,od oca D. i majke M., rodj. D., rodjen ... god. u selo M., opština P., gdje i živi državljanin CG, pismen, završio srednju mašinsku školu, neoženjen, nezaposlen,  lošeg imovnog stanja , neosudjivan ,


                                                                      KRIV  JE

Što je:  
Dana 27.01.2011 god. , oko 18.10 časova, u selu Z., opština P.,  za privatne
tužioce K.  D. i S. J., iznio neistine koje mogu škoditi njihovoj časti i
ugledu,  na način što je u porodičnoj kući privatne tužilje J., koja se nalazi
u pomenutom selu,   u prisustvu njenog supruga S. Dj., svekrve Stanković P. i
troje maloletne djece od kojih najstarija K. ima 15 godina,  govorio da ih je
istog dana, oko 16,30 časova, zatekao da zajedno leže u krevetu  u kući
privatnog tužioca K. D., koja se nalazi u selu M., opština P..  
- čime je izvršio krivično djelo kleveta  iz čl. 196. st. 1. Krivičnog
zakonika.  
      Pa ga sud za izvršeno krivično djelo na osnovu navedenog zakonskog propisa, te primjenom  čl: 4, 32, 36. 42, 45 i 46  KZ i čl. 364 ZKP-a



                                                                  O S U Đ U J E



      Na novčanu kaznu u iznosu od 600,00  € (šeststotina eura), koju je dužan  platiti u roku od 3 (tri) mjeseca , od dana pravosnažnosti presude.

      Ukoliko se novčana kazna ne plati u odredjenom roku, ista će se zamijeniti kaznom zatvora, računajući svakih započetih 25,00 € (dvadesetpet eura), novčane kazne za 1 (jedan) dan zatvora.

      Optuženi se obavezuje da privatnim tužiocima  na ime troškova krivičnog postupka plati iznos od 25,00 (dvadesetpet) eura , kao i da na ime paušala sudu plati iznos od 50,00 (pedeset ) eura,   sve u roku od 15 dana po pravosnažnosti presude, pod prijetnjom prinudnog izvršenja.

      Privatni tužioci K. D. i S. J. se radi ostvarivanja imovinsko pravnog zahtjeva za naknadu štete upućuju na parnicu.


                                                            O b r a z l o ž  e n j e


      Privatni tužioci  K. D., iz sela M., opština P.  i S. J. , iz sela Z., opština P.,  privatnom tužbom K.br.20/2011  od 01.02.2011 god., optužili su Z. R., iz sela M. opština P.,   za krivično djelo klevete iz čl. 196. st. 1. KZ.

      U završnoj riječi su u svemu ostali pri podnesenoj privatnoj tužbi i  predložili sudu da optuženog  Z. R. oglasi krivim za navedeno krivično djelo i kazni ga po zakonu . Istovremeno su predložili da sud optuženog  obaveže na plaćanje troškova krivičnog postupka koje su imali u vezi plaćanja sudske takse na podnesenu privatnu tužbu  u iznosu od 25,00 eura .

      Izjašnjavajući se o navodima privatne krivične tužbe privatnih tužilaca  K. D. i S. J., optuženi Z. R.  ne  priznaje  izvršenje krivičnog djela koje mu je ovom tužbom stavljeno na teret. U svoju odbranu navodi da je dana 27.01.2011. god. , negdje oko 16,30 časova, došao u posjetu kod privatnog tužioca K. D., koji mu je inače brat od daljne tetke . Nakon što je ušao u njegovu kuću , u dnevnoj sobi je zatekao njega i privatnu tužilju S. J. . D. je sjedio na jednom dok je privatna tužilja J. sjedela na drugom kauču. U  D. kući je sjedio oko pola sata i za to vrijeme popio dvije-tri rakije,  sa kojima  ga je D. poslužio. Za to vrijeme su vodili normalan razgovor u vezi svakodnevnog života i ujedno se šalili. Nakon toga je napustio D.  kuću i svratio kod brata od tetke G. M., čija kuća je od D. udaljena oko 50 m . Kod njega se zadržao oko 1 sat vremena i istom je samo kazao da je prethodno bio kod D.,  ne pominjući mu pri tom da je u D. kući zatekao još i J.. Poslije odlaska iz kuće G. M. je svratio kod S. Dj.,  supruga privatne tužilje J. , koji mu je takodje brat od tetke po oč **e** voj liniji. Tom prilikom je u kući pored Dj. zatekao još i njegovu majku S. P. kao i troje maloletne djece. Dj. ga je poslužio rakijom a njegova majka P. mu se izvinila što mu zbog  starosti ne može skuvati kafu. Tada je pitao Dj.  gdje mu je žena, pa mu je on odgovorio kako nešto radi oko kuće. Zbog toga mu je kazao da mu žena nije kod kuće već da je ostavio u kući K. D., gdje ih je zatekao zajedno. Tom prilikom nije kazao kako je privatne tužioce zatekao da leže zajedno u krevetu , kako ga oni terete privatnom tužbom, već mu je samo kazao kako ih je zatekao zajedno u dnevnoj sobi D.  kuće. U vezi toga im ništa drugo nije kazao . Nakon otprilike desetak minuta je napustio kuću S. Dj. i otišao svojoj kući.  U završnoj riječi je još jednom negirao izvršenje krivičnog djela koje mu je privatnom tužbom stavljeno na teret istakavši da su ga privatni tužioci smišljeno optužili kako bi oprali svoj obraz zbog priča koje već više od dvije godine kruže po selu u vezi njihove ljubavi i predložio da ga sud oslobodi od optužbe.

      Sud je cijenio odbranu optuženog Z. R.  kojom negira  izvršenje krivičnog djela koje mu je privatnom tužbom stavljeno na teret  odnosno negira da je u vrijeme, na mjestu i na način kako je to navedeno u privatnoj tužbi oklevetao privatne tužioce K. D. i S. J. , pa ju je kao neosnovanu i protivurječnu, kako samoj sebi tako i izvedenim dokazima, u cjelosti odbacio.

      Naime, sud je radi provjere odbrane optuženog  u dijelu u kojem negira izvršenje krivičnog djela koje mu je privatnom tužbom stavljeno na teret, odnosno radi što pravilnijeg i zakonitijeg rješavanja ove krivične stvari u dokaznom postupku izveo sledeće dokaze: saslušao u svojstvu svjedoka privatne tužioce K. D. i S. J. i svjedoke S. Dj., S. K. i S.  P.  i pročitao izvod iz kaznene evidencije za optuženog Z. R. izdat od strane Uprave policije - Ispostave P., br. ... od 11.02.2011 god. pa je svestranom ocjenom izvedenih dokaza i njihovim uporedjivanjem sa navodima privatne tužbe  i odbranom optuženog utvrdio da isti u potpunosti obezvredjuju ovakvu njegovu odbranu i da je optuženi počinio krivično djelo kleveta iz čl. 196. st. 1. KZ, koje mu je privatnom tužbom stavljeno na teret.

      Ovakvo svoje utvrdjenje i odluku u pogledu krivice i krivično pravne odgovornosti optuženog  Z. R. , za navedeno krivično djelo, sud je zasnovao na sledećim razlozima.

      U toku krvičnog postupka je nesporno utvrdjeno, kako na osnovu odbrane optuženog tako i na osnovu iskaza privatnih tužilaca,  da je okrivljeni dana 27.01.2011 god. , ne samo oko 16,30 časova došao u kuću privatnog tužioca K. D. i u ovoj kući zatekao njega i privatnu tužilju S. J. , već i da je  nakon toga, oko 18.10 časova , dolazio i u kuću S. Dj. , supruga privatne tužilje J.. Medjutim, sobzirom da je optuženi Z. R. negirao izvršenje krivičnog djela koje mu je privatnom tužbom stavljeno na teret, odnosno negirao da je prilikom boravka u kući S. Dj. , u prisustvu njegove majke P. i njegovo troje maloletne djece, istom kazao da je njegovu ženu J. zatekao u krevetu sa privatnim tužiocem K. D. , to  je samim tim u toku krivičnog postupka bila sporna ova činjenica, pa ju je kao takvu trebalo nesumnjivo utvrditi tj. dokazati.

      Da bi provjerio osnovanost odbrane optuženog u ovom dijelu a samim tim i utvrdio pravo stanje stvari, sud je, kao što je već navedeno,  saslušao optuženog  i u toku dokaznog postupka izveo sve potrebne dokaze, pa je njihovom uporednom analizom i ocjenom našao da je ovakva njegova odbrana ne samo nejasna i nelogična već i u najbitnijem suprotna iskazima privatnih tužilaca i svjedoka S. Dj., S. P. i S. K., koje iskaze je sud, za razliku od ovakve odbrane optuženog, u potpunosti prihvatio kao jasne, logične i što je najbitnije medusobno saglasne a samim tim i uvjerljive.

      Tako su privatni tužioci K. D. i S. J., koje je sud saslušao u svojstvu svjedoka, u svojim iskazima u potpunosti obezvrijedili odbranu optuženog Z. R. u dijelu u kojem negira izvršenje krivičnog djela  koje mu je privatnom tužbom stavljeno na teret, istakavši da ih je optuženi svojim neistinama da ih je zatekao kako zajedno leže u istom krevetu  koje je izgovorio pred suprugom, svekrvom i djecom privatne tužilje J., grubo oklevetao i povrijedio im čast i ugled.  Naime, izjašnjavajući se o predmetnom slučaju kao i o razlozima koji su ih rukovodili da protiv optuženog Z. R. podnesu privatnu krivičnu tužbu zbog krivičnog djela kleveta iz čl. 196. st. 1. KZ , privatni tužioci su saglasno istakli da je dana 27.01.2011 god.  kada se ovaj dogadjaj desio, privatna tužilja J. negdje oko 16.15 časova došla kod kuće privatnog tužioca D. , kako bi kod njega odgledala seriju. Poslije 15 minuta od njenog dolaska kod D. je došao i okrivljeni Z. R. . U momentu njegovog dolaska njih dvoje su  sjedjeli na zasebnim kaučima izmedju kojih se nalazio sto. Nakon što je  D. počastio okrivljenog rakijom, njih troje  su medjusobno razgovarali i šalili se . Poslije pola sata okrivljeni  je otišao kazavši im kako mora da svrati za neki sir kod G. M.. Nešto poslije 18.00 časova, privatnu tužilju J. je na njen mobilni telefon zvala najstarija kćerka K. i uplakano joj kazala da brzo dodje kući jer ne može više da izdrži. Pošto je pomislila da joj je umro suprug  obzirom da je isti  srčani bolesnik , odmah je otrčala do svoje kuće koja je od D. udaljena oko 5-10 minuta hoda. Privatna tužilja S. J. je dalje izjavila da je dolaskom u kuću zatekla svo troje djece uplakano. Suprug Dj. joj je ispričao da je u kuću  dolazio optuženi Z. R.  i kazao mu kako je u D. kući zatekao  nju i D. kako leže zajedno u krevetu. Dalje joj je kazao da ga je optuženi zvao da zajedno podju do D. kuće kako bi ih zatekli u krevetu, ali da on to nije učinio jer nije mogao ostaviti uplakanu djecu.  Zbog toga je telefonom pozvala privatnog tužioca D. koji je odmah došao kod njih kući. Nakon što je Dj. i u njegovom  prisustvu ponovio  istu priču, D. je odmah poslije toga  pošao u Ispostavu policije P.  i prijavio ovaj slučaj.  Dalje su naveli  da se ova priča kasnije pročula i po selu ali da ne znaju na koji način se to desilo .Na kraju su još jednom istakli da ih je optuženi  Z. R. ovakvim svojim neistinama grubo oklevetao i  grubo povrijedio njihovu čast i ugled, tim prije što je privatna tužilja udata žena i majka troje maloljetne djece i što su privatni tužilac K. D. i suprug privatne tužilje u rodbinskom srodstvu.

      Odbranu optuženog Z. R. u dijelu u kojem negira izvršenje krivičnog djela koje mu je privatnom tužbom privatnih tužilaca stavljeno na teret je u svom iskazu negirao i svjedok S. Dj.  istakavši kako  mu je optuženi,  u prisustvu majke P. i troje maloletne djece,  lično kazao da je  privatne tužioce zatekao da zajedno leže u istom krevetu.  To je učinio istog dana  u njegovoj kući , negdje oko 18,10 časova, nakon što mu je kćerka K. na njegov zahtjev skuvala kafu.  Prvo ga je pitao : "Gdje ti je žena , da mi ona skuva kafu",  a nakon što  mu je odgovorio da se ista nalazi  u selu, kazao mu je: "Sad sam bio kod D. i zatekao sam njega i tvoju ženu zajedno u krevetu". Dalje je kazao da je zbog toga sve polomio u D. kući i pozvao ga da zajedno podju kod  D. kako bi se lično uvjerio u istinitost njegove priče , što je on odbio. Sve to mu je kazao u prisustvu njegove majke P. i troje maloljetne djece koja su zbog toga zaplakala. Nakon što je napustio njihovu kuću , kćerka K. je na mobilni telefon zvala privatnu tužilju J.  i kazala joj da odmah dodje kući, što je ona i učinila. Kada su joj ispričali šta im je optuženi rekao za nju i D. ona je sve to negirala, a on kao njen suprug u takvu njenu priču uopšte nije posumnjao.

       Konačno odbranu optuženog kojom negira izvršenje krivičnog djela koje mu je javnom optužbom stavljeno na teret je u svom iskazu u potpunosti negirala i svjedok S. K. , potvrdivši navode privatnih tužilaca i svjedoka S. Dj. da im je optuženi Z. R. odmah po dolasku u njihovu kuću kazao kako je u D. kući zatekao privatne tužioce da zajedno leže u krevetu. Prije toga je tražio da mu skuvaju kafu i pošto mu je kafu ona skuvala pitao je njenog oca Dj. gdje mu je žena da mu ona skuva kafu. Nakon što mu je otac kazao da je otišla u selo da sjedi, okrivljeni je  odmah nakon toga rekao: "Sad sam bio kod D. i tamo ti zatekao ženu kako sa njim leži u krevetu". Dalje mu je kazao da je zbog toga polomio sve stvari  u D. kući.  Kada su čuli ove njegove  riječi i ona i  brat i sestra  su odmah počeli plakati.  Zbog toga je nakon njegovog odlaska iz kuće odmah na mobilni telefon pozvala privatnu tužilju J. da dodje kući, kojom prilikom su joj ispričali šta je optuženi  rekao za nju.

      Što se tiče svjedokinje S. P., ista zbog starosti i bolesti nije mogla čuti  šta je optuženi Z. R. kritične prilike tačno kazao  u kući njenog sina Dj.,  tako da se samim tim i nije mogla izjasniti na ove okolnosti. Medjutim, svojim iskazom u dijelu da se sjeća da je optuženi tog dana dolazio  u njihovu kuću i da su zbog toga što je ispričao Dj. svo troje unučadi zaplakali, je ne samo posredno potvrdila iskaze svjedoka S. Dj. i S. K.  u pogledu toga šta im je optuženi tom prilikom kazao već je  istovremeno i obezvrijedila  odbranu optuženog u dijelu u kojem negira izvršenje predmetnog krivičnog djela. Naime i na osnovu ovakvog njenog iskaza je takodje  nesporno da su riječi koje je tom prilikom u njihovoj kući izgovorio  optuženi za njihovu majku J.,  bile jedini razlog takve njihove reakcije,  što jasno upućuje na zaključak da je optuženi u konkretnom slučaju  izgovorio riječi koje mu se privatnom tužbom stavljaju na teret a koje riječi su svojom sadržinom  kod djece i izazvale reakciju u vidu plača.

      Zbog svega izloženog sud je iskazima privatnih tužilaca i svjedoka S. Dj., S. K. i S. P.,  kao što je već navedeno u potpunosti povjerovao i iste u cjelosti prihvatio ocijenivši ih jasnim, logičnim i što je najbitnije medjusobno saglasnim a samim tim i uvjerljivim .

      Istovremeno, sud odbranu optuženog Z. R.  , kojom negira izvršenje krivičnog djela koje mu je privatnom tužbom privatnih tužilaca K. D. i S. J.  , stavljeno na teret, kao potpuno suprotnu navedenim prihvaćenim dokazima, nije prihvatio, već ju je kao sračunatu i usmjerenu na izbjegavanje krivično - pravne odgovornosti u cjelosti odbacio.

      Kako iz svega izloženog  proizilazi da u pogledu utvrdjivanja krivičnog djela koje je privatnom tužbom tužilaca K. D. i S. J., stavljeno na teret optuženom Z. R.  , nakon sprovedenog dokaznog postupka i ocjene izvedenih dokaza,  nije bila sporna nijedna činjenica, sud je stao na stanovište da su činjenice iz činjeničnog opisa izreke presude u svemu dokazane i da je optuženi   počinio predmetno krivično djelo.

      Ocjenjujući pravno utvrdjeno činjenično stanje, sud nalazi da su u radnji optuženog sadržana sva bitna obilježja krivičnog djela kleveta iz čl. 196. st. 1.  KZ, pa mu je za izvršeno krivično djelo i izrekao kaznu bliže opisanu u izreci presude. Naime, nesporno utvrdivši da je optuženi Z. R.  u vrijeme, na mjestu i na način kako je navedeno u izreci presude, članovima porodice privatne tužilje S. J. , suprugu S. Dj. , svekrvi S. P. i maloljetnoj djeci  od kojih najstarija K. ima 15 godina, iznio neistine da je istog dana , oko 16,30 časova, u kući privatnog tužioca K. D. zatekao njega i privatnu tužilju da leže zajedno u istom krevetu , koje neistine su  s obzirom na njihovu sadržinu kao i na shvatanja sredine u kojoj žive privatni tužioci i optuženi mogle naškoditi njihovoj časti i ugledu , to je  takvom svojom radnjom i izvršio krivično djelo koje mu je stavljeno na teret. Ovo iz razloga jer je jasno da su neistine koje je za privatne tužioce iznio okrivljeni Z. R. članovima porodice privatne tužilje, sobzirom na njihovu sadržinu a ujedno polazeći i od društvenog vrednovanja zaštite časti i ugleda kao i shvatanja i običaja sredine u kojoj žive privatni tužioci,  mogle naškoditi njihovoj časti i ugledu  a naročito časti i ugledu privatne tužilje kao supruge i majke troje maloletne djece , čime je ispunjen i ovaj uslov tj. elemenat za postojanje predmetnog krivičnog djela.

      Sud je cijenio i vinost, odnosno psihički odnos optuženog u odnosu na  radnju izvršenja predmetnog krivičnog djela, pa je našao da je optuženi prilikom izvršenja ovog krivičnog djela postupao sa umišljajem. Naime, optuženi   je bio  svjestan ne samo činjenice  da tvrdnje koje je iznio  za privatne tužioce  kako ih je zatekao da leže zajedno u istom krevetu nijesu istinite,  jer se u tom pogledu i sam lično izjasnio u svojoj odbrani istakavši  da ih je prilikom ulaska u kuću privatnog tužioca K. D. zatekao kako zasebno sjede  na dva odvojena kauča  , već i da iznošenjem ovih neistina članovima porodice privatne tužilje  može naškoditi njihovoj časti i ugledu,  pa je  i pored takve svijesti ove činjenice istima kazao tj. iznio, čime je i manifestvovao svoje htjenje za nastupanje ove zabranjene posledice a samim tim i za izvršenje predmetnog krivičnog djela.

      Prilikom izbora vrste i visine krivične sankcije koju treba primijeniti prema optuženom  za izvršeno krivično djelo, sud je pored težine, načina izvršenja i društvene opasnosti krivičnog djela uzeo u obzir i stepen krivične odgovornosti optuženog   kao i sve ostale okolnosti koje su relevantne u tom pogledu. Tako je od olakšavajućih okolnosti sud optuženom cijenio i uzeo u obzir: da ranije nije osudjivan, da je nezaposlen i da je lošeg imovnog stanja , pa je sobzirom na ove olakšavajuće okolnosti i u nedostatku otežavajućih okolnosti na njegovoj strani ,  našao da u konkretnom slučaju prema istom ima mjesta primjeni kazne ispod zakonskog minimuma propisanog za predmetno krivično djelo, pa mu je shodno čl. 45 i 46. KZ CG izrekao novčanu kaznu u iznosu od 600,00 eura, iako je zakonski minimum za ovo krivično djelo 3.000,00 erua.

      Sud je uvjerenja da je izrečena kazna srazmjerna težini izvršenog krivičnog djela i stepenu krivično-pravne odgovornosti optuženog , te da će se u konkretnom slučaju i ovako ublaženom kaznom  , u okviru opšte svrhe izricanja krivičnih sankcija, predvidjene čl. 4 st. 2 KZ, postići svrha kažnjavanja propisana čl. 32 istog Zakona. Osnovano se može očekivati da će izrečena kazna pozitivno djelovati na prevaspitanje optuženog i da će ista uticati na njega  da ubuduće ne vrši krivična djela.

      Odluka o troškovima krivičnog postupka je zasnovana  na odredbi čl. 202 st. 1 ZKP-a. Troškovi krivičnog postupka  u iznosu od 25,00 €, na čiju naknadu je sud obavezao optuženog,  predstavljaju troškove privatnih tužilaca na ime uplaćene sudske takse za podnesenu privatnu tužbu,  dok je paušalni iznos od 50,00 eura, odmjeren s obzirom na složenost i trajanje krivičnog postupka te obzirom na imovno stanje optuženog , shodno čl. 199 st. 3 ZKP-a.

      Kako su privatni tužioci K. D. i S. J. , u završnoj riječi zadržali pravo da  imovinsko pravni zahtjev za naknadu štete ostvaruju u parnici, to je sud u pogledu ovog zahtjeva odlučio kao u izreci presude, na osnovu čl. 212. st. 2. ZKP.

       Na osnovu iznijetih razloga odlučeno je kao u izreci presude.


                                                       OSNOVNI SUD U PLAVU  
                                                      Dana, 01.03.2011 .godine.

Zapisničar
S  U D I J A
Senada Radončić
Hilmija Sujković  
PRAVNA POUKA:  
Protiv ove presude može se izjaviti žalba
Višem sudu u Bijelom Polju ,  u roku od 8 (osam)
dana od dana  njenog prijema ,  preko ovog suda.  
DNA:
- 1 x optuženom Z. R.
- 1 x privatnim tužiocima
        1. K. D.  i
        2. S. J.  