OSNOVNI SUD U  PLAVU
K. br. 21/2011  
                                                                  U IME NARODA



      OSNOVNI SUD U PLAVU, sudija  Hilmija Sujković, sa zapisničarem Senadom Radončić , u krivičnom predmetu okrivljenog  L. M.1 ,  iz P.   zbog krivičnog djela  skidanje i povreda službenog pečata i znaka  iz čl. 381. st. 1. Krivičnog zakonika, po optužnom predlogu Osnovnog državnog tužilaštva u Plavu,  KT br. 7/2011 od 03.02.2011.godine, po održanom usmenom, glavnom, javnom pretresu u prisustvu okrivljenog i ODT u Plavu  Feratović Erdana,   donio je i javno objavio dana 28.02.2011 godine


                                                                 P R E S U D U


      Okrivljeni  L. M.1 od oca M.2 i majke R. rodj. R., rodjen ... god. u P., gdje i prebiva, državljanin CG, nezaposlen, oženjen, otac troje djece, pismen, završio srednju  školu, srednjeg  imovnog stanja, osudjivan presudama Osnovnog suda u Plavu : K.br. 15/96 od 16.02.1996 god. zbog krivičnog djela iz čl. 131. st. 1. KZ RCG na novčanu kaznu u iznosu od 400 dinara  i K.br. 45/99 od 12.10.1999 god. , zbog krivičnog djela iz čl. 133. st. 1. KZ RCG, na novčanu kaznu u iznosu od 2. 000 dinara (obje osude brisane dana 22.09.2006 god. ).


                                                                     KRIV  JE


      Što je:

      Dana 25.01.2011 god. u naselju B., opština P., sa  ulaznih vrata ugostiteljskog objekta SUR "L."  čiji je vlasnik njegova supruga L. M.3, skinuo službeni pečat - plombu i pismeno obavještenje sadržine: "Zatvoreno po rješenju Opštinske finansijske policije" , koje su prethodnog dana postavili ovlašćena službena lica , finansijski inspektori: R. Š., S. Z. i O. B., nakon zatvaranja ovog objekta i zabrane obavljanja ugostiteljske djelatnosti u njemu.

- čime je izvršio krivično djelo skidanje i povreda službenog pečata i znaka
iz čl . 381. st. 1.  Krivičnog zakonika.  
      Pa ga sud za izvršeno krivično djelo na osnovu navedenog zakonskog propisa, te primjenom  čl: 4, 32, 39  i 42, KZ i čl. 364 ZKP-a



                                                               O S U Đ U J E



      Na novčanu kaznu u iznosu od 600,00  € (šeststotina eura), koju je dužan  platiti u roku od 3 (tri) mjeseca  , od dana pravosnažnosti presude.

      Ukoliko se novčana kazna ne plati u odredjenom roku, ista će se zamijeniti kaznom zatvora, računajući svakih započetih 25,00 € (dvadesetpet eura), novčane kazne za 1 (jedan) dan zatvora.

      Okrivljeni se obavezuje da na ime troškova krivičnog postupka - paušala plati iznos od 50,00 (pedeset) eura , u roku od 15 dana po pravosnažnosti presude, pod prijetnjom prinudnog izvršenja.


                                                         O  b r a z l o ž  e n j e


      Osnovno državno tužilaštvo u Plavu, optužnim predlogom KT br. 7/2011  od 03.02.2011 godine, optužilo je L. M.1, iz P., za krivično djelo skidanje i povreda službenog pečata i znaka iz čl . 381. st. 1.  Krivičnog zakonika.

      U završnoj riječi ODT u Plavu Feratović Erdan je precizirao  podneseni optužni predlog u njegovom činjeničnom opisu, u pogledu dana izvršenja krivičnog djela koje je ovim predlogom stavljeno na teret okrivljenom,   pa je pri tako preciziranom optužnom predlogu ostao u svemu i predložo sudu da okrivljenog L. M.1 oglasi krivim za navedeno krivično djelo i kazni ga po zakonu.

      Izjašnjavajući se o optužnom predlogu ODT u Plavu,  okrivljeni  L. M.1 u potpunosti priznaje izvršenje krivičnog djela koje mu je ovim predlogom stavljeno na teret.Naime izjašnjavajući se o zatvaranju ugostiteljskog objekta SUR "L." od strane  opštinske finansijske policije  kao i o razlozima koji su ga rukovodili  da sa ulaznih vrata ovog objekta  nakon njegovog zatvaranja skine postavljenu plombu, navodi  da se objekat vodi na njegovu suprugu L. M.3,  ali da je sve poslove u vezi sa njegovim poslovanjem on obavljao. Pošto je u prethodnom periodu objekat slabo radio  to nije bio u mogućnosti da isplati sve svoje obaveze prema opštini. Ove obaveze nije bio u mogućnosti platiti ni nakon što je sa opštinom P. sačinio ugovor za njihovo plaćanje u ratama. Zbog toga su opštinski finansijski policajci dana 24.01.2011 god. njegov objekat zatvorili i na ulaznim vratima stavili plombu sa obavještenjem da je isti zatvoren . Prije zatvaranja objekta su ga obavijestili da iz istog iznese svu kvarljivu robu i isključi aparate iz električne mreže, što je on i učinio. Takodje su ga opomenuli da svako nepostupanje po njihovom nalogu povlači krivičnu odgovornost. O preduzetim radnjama su sačinili zapisnik koji je on lično  potpisao bez ikakvih primedbi. Medjutim, kako je istog dana nakon zatvaranja objekta odlučio da prestane sa daljim obavljanjem ugostiteljske djelatnosti, to je sjutradan tj. 25.01.2011 god. sa ulaznih vrata skinuo plombu i ušao u isti kako bi ga ispraznio od svojih stvari. Istovremeno  je u objektu zatvorio i vodu obzirom da je to zaboravio da učini prethodnog dana jer  je postojala opasnost od njenog zamrzavanja. Istog dana, negdje oko 12,00 časova, u objekat su radi kontrole ponovo došli opštinski finansijski policajci i u pogledu skinute plombe sačinili zapisnik. On se inače u vrijeme njihovog dolaska u objekat nije nalazio u lokalu već su isti u njemu zatekli samo  konobaricu koja mu je pomagala prilikom iseljenja, zbog čega ovaj zapisnik nije ni potpisao.  Na kraju je istakao da je svjestan da sa ulaznih vrata objekta nije smio skidati plombu koju su postavili opštinski finansijski policajci kao i da skidanje ove plombe povlači krivičnu odgovornost, ali je i pored toga istu  ipak skinuo iz razloga koje je naveo u svojoj odbrani.  U završnoj riječi je još jednom priznao izvršenje krivičnog djela koje mu je javnom optužbom stavljeno na teret i izrazio žaljenje i kajanje zbog njegovog  izvršenja.

      Sud je cijenio priznanje okrivljenog L. M.1, pa je našao da je isto u svemu u skladu sa izvedenim dokazima, te ga je kao takvo u potpunosti prihvatio. Naime, sud je radi provjere priznanja okrivljenog,  odnosno radi što pravilnijeg i zakonitijeg rješavanja ove krivične stvari u dokaznom postupku izveo sledeće dokaze: saslušao svjedoke R. Š., S. Z. i O. B.,  pročitao  zapisnike  Sekretarijata za privredu i finansije opštine P., br. ... od 24.01.2011 god. i br. ... od 25.01.2011  i  izvod iz kaznene evidencije za okrivljenog L. M.1 ,pa je svestranom  ocjenom izvedenih dokaza i njihovim uporedjivanjem sa odbranom okrivljenog  utvrdio da isti u potpunosti potvrdjuju njegovo priznanje i to kako u pogledu vremena i mjesta tako i u pogledu  načina izvršenja krivičnog djela .

      Tako su svjedoci R. Š., S. Z. i O. B. u svemu potvrdili priznanje okrivljenog L. M.1, istakavši da su dana 24.01.2011 god. zbog neizmirenih obaveza prema opštini  zatvorili ugostiteljski objekat SUR "L." i nakon zatvaranja na ulaznim vratima objekta stavili plombu i obavještenje sadržine "Zatvoreno po rješenju opštinske finansijske policije".  Prije toga su okrivljenog obavijestili da iz objekta iznese svu kvarljivu robu i isključi sve električne aparate što je on i učinio . O preduzetim radnjama su sačinili zapisnik koji je okrivljeni lično potpisao . Narednog dana tj. 25.01.2011 god.,  su pošli za G., pa su prilikom prolaska pored ovog objekta primijetili da je isti otvoren. Zbog toga su ponovo izvršili njegovu kontrolu i ustanovili da je okrivljeni sa ulaznih vrata skinuo plombu koju su postavili prethodnog dana. O izvršenoj kontroli i utvrdjenom stanju su takodje sačinili zapisnik koji su kasnije proslijedili svom pretpostavljenom  na dalji postupak i nadležnost.

      Priznanje okrivljenog u pogledu vremena, mjesta i načina izvršenja predmetnog krivičnog djela su u svemu potvrdili i izvedeni pismeni dokazi  zapisnici  Sekretarijata za privredu i finansije opštine P., br. ...  od 24.01.2011 god. i br. ... od 25.01.2011, jer je  na osnovu zapisnika od 24.01.2011 god. takodje utvrdjeno da su svjedoci R. Š., S. Z. i O. B. , kao opštinski finansijski policajci , navedenog dana zbog neizmirenih obaveza prema opštini zatvorili ugostiteljski objekat okrivljenog SUR "L." i na ulaznim vratima objekta postavili plombu, dok je na osnovu zapisnika od 25.01.2011 god. utvrdjeno da su isti  tog dana  izvršili ponovnu kontrolu ovog objekta i prilikom ove kontrole ustanovili da je okrivljeni sa ulaznih vrata objekta skinuo plombu koju su prethodnog dana postavili radi njegovog neovlašćenog otvaranja.

      Kako iz svega izloženog  proizilazi da u pogledu utvrdjivanja krivičnog djela koje je optužnim predlogom ODT u Plavu  stavljeno na teret okrivljenom  L. M.1, nije bila sporna nijedna činjenica, sud je stao na stanovište da su činjenice iz činjeničnog opisa izreke presude u svemu dokazane i da je okrivljeni  počinio predmetno krivično djelo.

      Ocjenjujući pravno utvrdjeno činjenično stanje, sud nalazi da su u radnji okrivljenog sadržana sva bitna obilježja krivičnog djela skidanje i povreda službenog pečata i znaka iz čl . 381. st. 1.  Krivičnog zakonika, pa mu je za izvršeno krivično djelo i izrekao kaznu bliže opisanu u izreci presude. Radnja izvršenja krivičnog djela koje je počinio okrivljeni se sastoji u tome što je sa ulaznih vrata ugostiteljskog objekta SUR "L." vl. njegove supruge L. M.3, skinuo plombu koju su nakon zatvaranja ovog objekta,  radi sprečavanja njegovog neovlašćenog otvaranja,  postavili finansijski policajci opštine P .


      Sud je cijenio i vinost, odnosno psihički odnos okrivljenog   u odnosu na radnju izvršenja predmetnog krivičnog djela,  pa je našao da je okrivljeni prilikom izvršenja ovog krivičnog djela postupao sa umišljajem.  Okrivljeni je  bio  svjestan ne samo činjenice  da je plomba koju su na ulaznim vratima ugostiteljskog objekta SUR "L." postavili opštinski finansijski policajci stavljena kako bi se osiguralo neovlašćeno otvaranje ovog objekta već i da njenim skidanjem bez odobrenja i saglasnosti lica koja su je postavila , čini  krivično djelo, pa je  i pored takve svijesti istu skinuo , čime je manifestvovao svoje htjenje za njegovo izvršenje.

      Prilikom izbora vrste i visine krivične sankcije koju treba primijeniti prema okrivljenom za izvršeno krivično djelo, sud je pored težine, načina izvršenja i društvene opasnosti krivičnog djela, uzeo u obzir i stepen krivične odgovornosti okrivljenog  kao i sve ostale okolnosti koje su relevantne u tom pogledu. Tako je od olakšavajućih okolnosti sud okrivljenom  cijenio i uzeo u obzir: da je porodičan čovjek, da je otac troje  maloletne djece ,  da je nezaposlen , da je srednjeg imovnog stanja,  da je u  potpunosti priznao sve odlučne činjenice za utvrdjivanje svoje krivične odgovornosti i da je izrazio žaljenje i kajanje zbog izvršenog krivičnog djela, dok mu je kao otežavajuću okolnost cijenio njegovu raniju osudjivanost.

      Medjutim, i pored činjenice što je okrivljeni ranije već osudjivan, sud je našao da u konkretnom slučaju, sobzirom na navedene olakšavajuće kao i na činjenicu da su obje ranije osude brisane i  da se odnose na drugu vrstu krivičnih djela, ima uslova da se prema krivično odgovornom učiniocu primijeni blaža vrsta kazne, obzirom da su za ovo djelo alternativno predvidjene novčana i kazna zatvora, pa mu je i izrekao novčanu kaznu u naznačenom iznosu.

      Sud je uvjerenja da je izrečena kazna srazmjerna težini izvršenog krivičnog djela i stepenu krivično-pravne odgovornosti okrivljenog  te da će se u konkretnom slučaju i  ovom vrstom i visinom kazne, u okviru opšte svrhe izricanja krivičnih sankcija predvidjene čl. 4 st. 2 KZ CG, postići svrha kažnjavanja propisana čl. 32 istog Zakona. Osnovano se može očekivati da će izrečena kazna pozitivno djelovati na prevaspitanje okrivljenog  i da će ista uticati na njega  da ubuduće ne vrši krivična djela.

      Odluka o troškovima krivičnog postupka je zasnovana  na odredbi čl. 202 st. 1 ZKP-a.

      Troškovi krivičnog postupka - paušalni iznos od 50,00 eura je odmjeren s obzirom na složenost i trajanje krivičnog postupka te obzirom na imovno stanje okrivljenog, shodno čl. 199 st. 3 ZKP-a.

       Na osnovu iznijetih razloga odlučeno je kao u izreci presude.


                                                        OSNOVNI SUD U PLAVU  
                                                        Dana, 28.02.2011.godine.

Zapisničar
S U D I J A
Senada Radončić
Hilmija Sujković  
PRAVNA POUKA:  
Protiv ove presude može se izjaviti žalba
Višem sudu u Bijelom Polju , preko ovog suda,
u roku od 8 (osam) dana od dana prijema
pismenog otpravka.  
DNA:  1 x ODT u Plavu
            1 x okrivljenom L. M.1   