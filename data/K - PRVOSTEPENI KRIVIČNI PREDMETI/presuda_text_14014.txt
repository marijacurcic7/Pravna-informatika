

OSNOVNI SUD U PLAVU
K.br. 58/2011  
                                                             U IME CRNE GORE



      OSNOVNI SUD U PLAVU,  sudija Hilmija Sujković, sa zapisničarem Senadom Radončić, u krivičnom predmetu optuženog  B. D.1, iz sela V., opština P.,  zbog krivičnog djela  falsifikovanje isprave iz čl. 412 st. 2 u vezi st. 1  Krivičnog zakonika, po optužnici Osnovnog državnog tužilaštva u Plavu , KT br. 52/2011 od 21.07.2011 godine, po održanom usmenom, glavnom, javnom pretresu u prisustvu: optuženog i zamjenika ODT-a u Plavu Rugovac Drite,  donio je i javno objavio dana 15.09.2011.godine



                                                                 P R E S U D U


      Optuženi B. D.1 zv. Š., JMBG ... , od oca M. i majke D.2 rodj. V., rodjen ... godine,  u selu V., opština P., gdje i prebiva,  državljanin CG, nezaposlen, oženjen, otac šestoro djece,  pismen, završio osnovnu školu, slabog imovnog stanja, osudjivan presudom  Osnovnog suda Plav, K.br. 22/00 od 12.05.2000 god. zbog k.d. iz čl. 145. st. l. KZ RCG na kaznu zatvora u trajanju od 6 mjeseci


                                                                     KRIV JE


      Što je:

      Dana 17. marta 2011 god. oko 08,45 časova, na graničnom prelazu G., opština P., Republika S.,  upotrijebio lažnu javnu ispravu - saobraćajnu dozvolu , serijski br. ... ,  izdatu od Filijale policije P., kao pravu, na način što je upravljajući svojim putničkim motornim vozilom marke "VW " tip "Santana" , reg. oznaka PL ... ,  prilikom kontrole na navedenom graničnom prelazu, ovu dozvolu dao na uvid ovlašćenom policijskom službeniku,iako je u istu upisan broj šasije ... koji broj ne odgovara originalnom broju šasije vozila kojim je upravljao ...  .

      \- čime je izvršio krivično djelo - falsifikovanje isprave iz čl. 412 st. 2 u vezi st. 1  Krivičnog zakonika

      Pa mu sud za izvršeno krivično djelo na osnovu navedenog zakonskog propisa, te primjenom  čl: 4, 32,36, 42, 52, 53 i 54  KZ i čl. 374 ZKP-a, i z r i č e



                                                            USLOVNU OSUDU



      Kojom mu utvrdjuje kaznu zatvora u trajanju od 4 (četiri mjeseca) i istovremeno odredjuje da se ista neće izvršiti ako optuženi za vrijeme od 1 (jedne)  godine dana, po pravosnažnosti presude ne učini novo krivično djelo.

      Optuženi se obavezuje da na ime troškova krivičnog postupka – paušala, plati iznos od 50,00 € (pedeset eura), u roku od 15 dana po pravosnažnosti presude, pod prijetnjom prinudnog izvršenja.



                                                             O  b r a z l o ž e n j e



      Osnovno državno tužilaštvo u Plavu , optužnicom KT.br. 52/2011 0d 21.07.2011 god.,  optužilo je B. D.1 , iz sela V., opština P.,  za krivično djelo   falsifikovanje isprave iz čl. 412 st. 2 u vezi st. 1  Krivičnog zakonika .

      Pri podnesenoj optužnici je sve do kraja krivičnog postupka u svemu ostala i  zamjenik ODT u Plavu,  Rugovac Drita, pa je u završnoj riječi predložila  sudu da optuženog B. D.1, oglasi krivim za navedeno krivično djelo i izrekne mu uslovnu osudu .

      Izjašnjavajući se o optužnici ODT u Plavu, optuženi B. D.1   u potpunosti priznaje izvršenje krivičnog djela koje mu je stavljeno na teret. U vezi sporne vozačke dozvole čija mu se upotreba stavlja na teret navodi da je 6 do 7 mjeseci prije predmetnog slučaja  od nepoznatog lica u P., kupio vozilo marke "VW" tip "S.", sivkaste  boje, radi djelova obzirom da je posjedovao isto takvo vozilo reg. oznaka PL ... , ali zlatnoe metalik  boje. Ovo vozilo je kupio za cijenu od 900,00 eura,  a prilikom njegove kupovine sa nepoznatim prodavcem nije sačinio nikakav ugovor. Nakon toga se  vratio u P. sa svojim vozilom reg. oznaka PL ... i nakon što je sa njega skinuo registarske tablice ,  ponovo se vratio u P. .   Pri tom  je dve  tablice ponio sa sobom i postavio ih na kupljeno vozilo, nakon čega je isto dovezao do P. . Kako je vozilo koje je kupio bilo u boljem stanju od njegovog registrovanog vozila , to je nastavio i dalje da ga koristi sa ovim rgistarskim tablicama . Dana 17.03.2011 god. je sa ovim vozilom pošao do P., kako bi odnio na remont pumpu za naftu od svog traktora. Dolaskom na granički prelaz G.,  ovlašćenom policijskom službeniku je  na njegov zahtjev predao na uvid saobraćajnu dozvolu od njegovog legalnog registrovanog vozila.  Pošto je kontrolom utvrdjeno da se brojevi šasije na ovom vozilu ne poklapaju sa brojevima šasije u saobraćajnoj dozvoli , to je iz tog razloga bio priveden u zgradu policije u P., gdje je povodom ovog slučaja dao izjavu. Dalje je naveo da je svjestan da je takvom svojom radnjom izvršio krivično djelo koje mu je stavljeno na teret,  ali da je i pored toga spornu saobraćajnu dozvolu upotrijebio smatrajući da istu neće niko provjeravati obzirom da se odnosi na njegovo drugo uredno registrovano vozilo, iste marke i tipa . U završnoj riječi je još jednom priznao izvršenje krivičnog djela koje mu je stavljeno na teret i izrazio kajanje i žaljenje zbog njegovog izvršenja. Ujedno je molio sud da ga za izvršeno krivično djelo što blaže kazni obzirom da nigdje ne radi te obzirom da svoje šestoro maloljetne djece izdržava od nadničenja.

      Sud je cijenio priznanje optuženog B. D.1, pa je našao da je isto jasno, logično, potpuno i u svemu u skladu sa izvedenim dokazima, te ga je kao takvo u potpunosti prihvatio. Naime, sud je radi provjere priznanja optuženog, odnosno radi što pravilnijeg i zakonitijeg rješavanja ove krivične stvari u dokaznom postupku izveo sledeće dokaze: pročitao zamolnicu Osnovnog javnog tužilaštva u Prijepolju Kt.br. 15/2011 od 24.03.2011 god. za preuzimanje krivičnog gonjenja protiv optuženog, potvrdu MUP-a Republike S. - Policijske uprave u P. br. ... od 17.03.2011 god. o privremenom oduzimanju predmeta od optuženog , nalaz i mišljenje vještaka J. S. br. ... od 17.03.2011 god. i izvod iz kaznene evidencije za optuženog izdat od Ispostave policije P., br. ... od 05.09.2011 god. i izvršio uvid u saobraćajnu dozvolu na ime optuženog ser. br. ... izdatu od MUP-a i Javne uprave Filijale P. ,pa je ocjenom izvedenih dokaza i njihovim uporedjivanjem sa odbranom optuženog utvrdio da isti u potpunosti potvrdjuju njegovo priznanje.

      Tako je vještak, J. S. , u svom nalazu i mišljenju br. ... od 17.03.2011 god.  u potpunosti potvrdio  priznanje optuženog u pogledu nevjerodostojnosti sporne saobraćajne dozvole koju je dana 17.03.2011 god. upotrijebio na graničnom prelazu G. , opština P., Republika S., istakavši da je u njoj upisan drugi broj šasije od broja koji je utisnut na vozilu marke "VW" tip "S.", sive boje, za koje vozilo je istu upotrijebio prilikom kontrole na pomenutom graničnom prelazu.

      Na osnovu potvrde MUP-a Republike S. – Policijske uprave u P., br.  ... od 17.03.2011 god. je dalje utvrdjeno da je ovlašćeno službeno lice ove Policijske uprave ,  zbog sumnje u njenu vjerodostojnost od optuženog B. D.1, privremeno oduzelo vozačku dozvolu seriski br. ... , čime je potvrdjeno priznanje optuženog ne samo u pogledu načina i razloga oduzimanja ove dozvole od strane ovlašćenog službenog lica Policijske uprave u P. već i u pogledu činjenice da je optuženi istu upotrijebio pokazavši je službenim licima ove Uprave, prilikom kontrole na graničnom prelazu G..

      Kako iz svega izloženog  proizilazi da u pogledu utvrdjivanja krivičnog djela koje je optužnicom ODT u Plavu stavljeno na teret optuženom B. D.1, , nije bila sporna nijedna činjenica, sud je stao na stanovište da su činjenice iz činjeničnog opisa izreke presude u svemu dokazane i da je optuženi i počinio predmetno krivično djelo.

      Ocjenjujući pravno utvrdjeno činjenično stanje, sud nalazi da su u radnji optuženog sadržana sva bitna obilježja, subjektivna i objektivna, krivičnog djela   falsifikovanje isprave iz čl. 412 st. 2 u vezi st. 1  KZ, pa mu je za izvršeno krivično djelo i izrekao krivičnu sankciju bliže opisanu u izreci presude. Radnja izvršenja krivičnog djela koje je počinio optuženi se sastoji u tome što je u vrijeme i na mjestu kako je navedeno u optužnici Osnovnog državnog tužilaštva u Plavu, upotrijebio lažnu javnu ispravu - saobraćajnu dozvolu serijski br. ... , na način što ju je prilikom upravljanja putničkim motornim vozilom marke "VW" , tip "S." , sive boje , na graničnom prelazu G., opština P., predao na uvid ovlašćenom policijskom službeniku prilikom kontrole iako je znao da ista ne pripada ovom vozilu već drugom njegovom vozilu iste marke i tipa,  ali žute metalik boje .

      Sud je cijenio i vinost, odnosno psihički odnos optuženog u odnosu na radnju izvršenja predmetnog krivičnog djela, pa je našao da je optuženi prilikom izvršenja ovog djela postupao sa direktnim umišljajem. Optuženi je bio svjestan da upotrebom lažne saobraćajne  dozvole, čini krivično djelo, pa je i pored toga dana 17.03.2011.godine, istu upotrijebio na na način opisan u činjeničnom opisu dispozitiva optužnice, čime je i manifestovao svoje htenje za njegovo izvršenje. Kod optuženog je istovremeno postojala i svijest o tome da upotrijebljena lažna isprava - saobraćajna dozvola, po svim kriterijumima predstavlja javnu ispravu, što ukazuje da je optuženi i u pogledu težeg oblika ovog djela postupao sa umišljajem.

      Prilikom izbora vrste i visine krivične sankcije koju treba primijeniti prema optuženom za izvršeno krivično djelo, sud je pored težine, načina izvršenja i društvene opasnosti krivičnog djela uzeo u obzir i stepen krivične odgovornosti optuženog kao i sve ostale okolnosti koje se relevantne u tom pogledu. Tako je od olakšavajućih okolnosti sud optuženom cijenio i uzeo u obzir: da je porodičan čovjek, da je otac šestoro maloljetne djece,  da je nezaposlen, da je lošeg imovnog stanja, da je u potpunosti priznao sve odlučne činjenice za utvrdjivanje svoje krivične odgovornosti i da  je izrazio žaljenje i kajanje zbog izvršenog krivičnog djela, dok mu je kao otežavajuću okolnost cijenio njegovu raniju osudjivanost.

      Medjutim i pored činjenice što je optuženi ranije već osudjivan, sud je našao da u konkretnom slučaju, s obzirom na navedene olakšavajuće okolnosti kao i na činjenice da ranije izvršeno djelo  nije  iste vrste kao predmetno djelo i da je od njegovog izvršenja proteklo više od 10 godina,  ima uslova da se prema njemu ne primijeni kazna, već da je dovoljno i samo upozorenje uz prijetnju kaznom. Zbog toga je sud  prihvatio predlog zastupnice javne optužbe i optuženom B. D.1, na osnovu čl. 53 i 54 KZ, utvrdio kaznu zatvora u trajanju od 4 mjeseca i istovremeno odredio da se ista neće izvršiti ako optuženi za vrijeme od 1 godine dana po pravosnažnosti presude ne učini novo krivično djelo.

      Sud je uvjerenja da je izrečena krivična sankcija srazmjerna težini izvršenog krivičnog djela i stepenu krivično-pravne odgovornosti optuženog, te da će se i ovom vrstom i visinom krivične sankcije, u okviru opšte svrhe izricanja krivičnih sankcija, predvidenje čl. 4 st. 2 KZ, postići svrha kažnjavanja propisana čl. 52 istog Zakona. Osnovano se može očekivati da će izrečena sankcija pozitivno djelovati na prevaspitanje optuženog i da će ista uticati na njega da ubuduće ne vrši krivična djela.

      Odluka o troškovima krivičnog postupka je zasnovana  na odredbi čl. 229 st. 1 ZKP-a. Visina troškova u iznosu od 50,00 eura , predstavlja paušal koji je odmjeren sobzirom na složenost i trajanje krivičnog postupka te obzirom na imovno stanje okrivljenog, shodno čl. 199. st. 3. ZKP.


      Na osnovu iznijetih razloga odlučeno je kao u izreci presude.



                                                          OSNOVNI SUD U PLAVU  
                                                         Dana, 15.09.2011.godine.

Zapisničar
SUDIJA
 Senada Radončić
Hilmija Sujković  
PRAVNA POUKA:
Protiv ove presude može se izjaviti žalba
Višem sudu u Bijelom Polju ,  u roku od
15 dana od dana prijema pismenog otpravka.  
Žalba se predaje ovom sudu u dva primjerka.  
DNA:
- 1 x ODt u Plavu
- 1 x okrivljenom  