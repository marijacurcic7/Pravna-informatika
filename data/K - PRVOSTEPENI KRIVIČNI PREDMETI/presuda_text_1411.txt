DRŽAVA CRNA GORA
OSNOVNI SUD U NIKŠIĆU
K.br.655/2009
Dana 14.01.2011. godine  

U    IME  NARODA
OSNOVNI SUD U NIKŠIĆU, kao prvostepeni krivični, u vijeću sastavljenom od
sudije Djuričković Igora kao predsjednika vijeća i sudija porotnika R. M. i M.
B. kao članova vijeća uz sudjelovanje Papović Budimirke kao zapisničara,
rješavajući u krivičnom predmetu optuženog B.V. iz B., zbog krivičnog djela
prevara  iz člana 244 stav 3 u vezi stava 1  KZ, postupajući po optužnici
ODT-a  iz N.  Kt.br. 539/04  od 16.06.2006.godine i ukidnog rješenja Višeg
suda u Podgorici Kž.br.656/09 od 20.11.2009.godine, nakon javnog glavnog
pretresa, održanog dana 11.01.2011.godine u prisustvu zamjenika ODT-a M.V.
i optuženog B.V., donio je i dana 14.01.2011.godine javno objavio  
P R E S U D U
Optuženi:
B.V., od oca P. i majke A. rodjene T., rodjen …. u N., sa prebivalištem u
B. , državljanin Crne Gore, završio srednju   školu, oženjen, otac dvoje
djece, srednjeg imovnog stanja, ranije neosudjivan  
- Na osnovu člana 363   stav 1 tačka 3 ZKP-a, 
OSLOBADJA SE OD OPTUŽBE 
Da   je: 
Sredinom mjeseca februara 2004.godine u N., u namjeri da sebi pribavi
protivpravnu imovinsku korist, lažnim prikazivanjem činjenica doveo u zabludu
oštećenu V.D. i naveo je da mu preda svoje putničko motorno vozilo marke
......, kako bi isto u njeno ime i za njen račun prodao za iznos od 5.000,00
eura, a kupoprodajnu cijenu joj isplatio odmah nakon prodaje vozila, ali kada
je prodao vozilo, oštećenoj nije predao dogovoreni iznos novca već ga je
zadržao, na koji način je sebi pribavio imovinsku korist u iznosu od 5.000,00
eura,  
- čime bi izvršio krivično djelo prevara iz člana 244 stav  3 u vezi stava 1
Krivičnog zakonika.  
Troškova krivičnog postupka nije bilo, a isti bi u slučaju da su postojali
padali na teret budžetskih sredstava ovoga suda.  
O b r a z l o ž e nj e
Osnovni državni tužilac iz N. svojom optužnicom Kt.br. 539/04  od
16.06.2006.godine, stavio je na teret optuženom B.V. izvršenje krivičnog djela
prevara iz člana 244 stav  3 u vezi stava 1 Krivičnog zakonika, koje krivično
djelo je činjenično opisano u izreci presude. Zamjenik ODT-a M.V., koja je
zastupala optužnicu  na glavnom pretresu, u svojoj završnoj riječi ostala je
pri navodima podnijete optužnice i u konačnom predložila sudu da optuženog za
počinjeno krivično djelo oglasi krivim i kazni po zakonu.  
Optuženi B.V. u svojoj odbrani datoj u postupku istrage i na glavnom
pretresu, negirajući izvršenje krivičnog djela koje mu je stavljeno na teret
optužbom, u bitnom je istakao da je sa oštećenom V.D. u dobrim odnosima i da
ga je oštećena sredinom februara mjeseca 2004.godine zamolila da proda njeno
vozilo marke ..... b registarskih oznaka, koje vozilo se u saobraćajnoj
dozvoli vodilo kao vlasništvo izvjesnog D.M. iz B., a da je oštećena imala
punomoćje izdato od imenovanog vlasnika vozila na osnovu kojeg je mogla da
rapolaže predmetnim vozilom, kojom prilikom je oštećena njemu rekla da vozilo
proda za iznos od 5.000,00 eura, nakon čega je on i preuzeo vozilo sa
obećanjem da će pronaći kupca za isto i zatim svom prijatelju M.R. ponudio na
prodaju predmetno vozilo za iznos od 5.000,00 eura, što je M. prihvatio i
predmetno vozilo marke ...... preuzeo od njega zajedno sa punomoćjem koje je
glasilo na ime oštećene V.D., i   predao mu dio novca na ime kupoprodajne
cijene, s tim što se ne sjeća koliki iznos mu je M. tada predao, ali da zna da
mu je u periodu od oko mjesec dana od dana preuzimanja vozila iz više rata M.
na ime kupoprodajne cijene predao iznos od 2.000,00 eura, od kog iznosa je on
oštećenoj V.D. predao iznos od 800,00 eura, dok ostatak novca do iznosa od
2.000,00 eura nije predao oštećenoj zbog nekih svojih finansijskih problema, i
o tome obavijestio oštećenu i istoj rekao da će joj ostatak novca do iznosa
cijene vozila predati kada M. njemu isplati cjelokupan iznos od 5.000,00 eura.
Dalje je objasnio da mu M.R. zbog svojih finansijskih problema u periodu od 6
mjeseci nakon toga nije isplatio ništa od ostatka duga, a da mu je nakon toga
isplatio dio duga, ali ne i cjelokupni iznos, tako da mu je M. ukupno isplatio
iznos od 4.300,00 eura i da mu je isti i do dan danas ostao dužan iznos od
700,00 eura. Takodje je istakao da je on oštećenoj V.D. isplatio cijeli iznos
duga od 5.000,00 eura negdje u vrijeme kada je i davao iskaz pred istražnim
sudijom,  iako njemu nije isplaćen taj cijeli iznos kupoprodajne cijene od
strane M.R. i da on nikada nije imao namjeru da prevari oštećenu V.D. jer je
sa njom bio stalno u kontaktu bez obzira što je tokom.2005.godine iz N.
odselio u B.. Posebno je istakao činjenicu da je kritičnom prilikom preuzeo
obavezu da proda predmetno vozilo na molbu oštećene V.D., sa kojom je napravio
dogovor da joj novac nakon prodaje vozila preda, ali da tom prilikom nijesu
utvrdili rok u kojem je trebao da izvrši tu svoju obavezu, dakle da tom
prilikom nije preciziran ni rok u kome je on trebao da proda vozilo niti rok
nakon prodaje vozila u kojem je trebao da oštećenoj isplati novac dobijen
prodajom vozila.  
Sud je na glavnom pretresu u dokaznom postupku na saglasan predlog stranaka
pročitao svjedočki iskaz oštećene V.D. dat u postupku istrage i na ranije
održano ročištu glavnog pretresa i iskaz svjedoka M.R. dat u postupku istrage
i izvršio uvid u  izvod iz kaznene evidencije za optuženog dat od MUP-a CG-CB
Nikšić.  
Analizirajući provedene dokaze pojedinačno i u njihovoj medjusobnoj
povezanosti, dovodeći ih u vezu sa navodima optužbe i odbranom optuženog sud
je našao da se na osnovu dokaza provedenih u toku predmetnog krivičnog
postupka ne može na nesumnjiv način utvrditi da je optuženi B.V. počinio
krivično djelo čije mu je izvršenje stavljeno na teret optužbom i istog
oslobodio od optužbe sa sljedećih razloga:  
Oštećena V.D. u svojim svjedočkim iskazima datim u postupku istrage i na
ranije održanom ročištu glavnog pretresa u bitnom je istakla da je optuženi
B.V. njen prijatelj i da je ona optuženom sredinom februara mjeseca
2004.godine, dala svoje vozilo marke ......, b. registarskih tablica, za koje
je imala punomoćje od vlasnika sa mogućnošću prodaje, kako bi prodao vozilo za
iznos od 5.000 eura, nakon čega je optuženi B. preuzeo predmetno vozilo uz
obećanje da će isto prodati i da će joj dati novac nakon prodaje, kojom
prilikom ona i optuženi nijesu utvrdili rok u kojem je optuženi B. trebao da
proda vozilo i da joj isplati novac dobijen prodajom vozila. takodje je
istakla da je nakon mjesec dana od dana kada je vozilo predala optuženom B.
saznala da je isti prodao predmetno vozilo M.R., ali da mu R.nije isplatio
ugovorenih 5.000 eura na ime kupoprodajne cijene za vozilo, nakon čega je ona
na predlog optuženog prijavila M.R. policiji, nakon čega su službenici
policije pozvali i saslušali M., a koji je tom prilikom izjavio da je
optuženom B. predao novac u iznosu od 5.000,00 eura, što tom prilikom optuženi
B. nije negirao. Dalje je istakla da je u nedugo nakon davanja izjave pred
službenicima policije M.R. došao kod nje kući i rekao joj da duguje B.V. dio
novca za vozilo i pitao je da li da taj dio duga isplati optuženom B. ili njoj
na šta je ona M. rekla da taj novac preda optuženom B.. Oštećena je posebno
naglasila da joj je optuženi B.V., na otprilike deset dana prije nego što je
ona dala iskaz pred istražnim sudijom dana 16.11.2005.godine isplatio zadnju
ratu novca za vozilo i tako je u potpunosti obeštetio. U konačnom je istakla
da se kao oštećena ne pridružuje krivičnom  gonjenju protiv optuženog i da ne
ispostavlja imovinsko pravni zahtjev.  
Svjedok M.R. u svom iskazu u bitnom je istakao da je tokom marta mjeseca
2004.godine od optuženog B.V. dobio ponudu za kupovinu vozila marke ........,
koje vozilo je bilo vlasništvo oštećene V.D. i imalo b. registarske oznake jer
oštećena vozilo nije bila prevela sa bivšeg vlasnika, kojom prilikom mu je
optuženi predočio da oštećena ona ima punomoćje po osnovu kojeg može prodati
vozilo prodati, nakon čega je on sa optuženim B.V. koga je dobro poznavao i u
istog imao povjerenje napravio dogovor o kupovini tog vozila za iznos od
5.300,00 eura i prilikom preuzimanja vozila optuženom predao iznos od 2.000,00
eura, dok je preostali dio duga po dogovoru sa optuženim trebao da mu preda u
roku od mjesec dana. Takodje je istakao da je medjuvremenu kontaktirao
oštećenu V.D. koja mu je rekla da joj optuženi B.V. nije dao novac koji je on
istom predao, zbog čega je on kada je trebalo da isplati zadnjih 800,00 eura
duga oštećenu pitao da li će taj novac dati optuženom B. ili njoj, na šta mu
je oštećena odgovorila da za predmetno vozilo do tog momenta nije dobila
nikakav novac i da on i taj iznos od 800,00 eura preda optuženom B..  
Na osnovu navedenih dokaza i odbrane optuženog su je utvrdio sljedeće
činjenice:  
Na osnovu navedenog iskaza oštećene V.D. i odbrane optuženog utvrdjeno je da
su optuženi B. i oštećena V.D. u vrijeme dešavanja kritičnog dogadjaja bili u
dobrim odnosima i da je oštećena V.D. tokom februara mjeseca 2004.godine
dobrovoljno predala predmetno vozilo marke ............., b. registarskih
oznaka, optuženom B.V. i zamolila ga da to vozilo proda i da joj nakon prodaje
isplati iznos od 5.000,00 eura i da se tom prilikom optuženi i oštećena nijesu
dogovorili o roku u kome je optuženi bio dužan da izvrši prodaju, načinu
isplate kupoprodajne cijene za vozilo i roku u kojem bi optuženi bio dužan da
oštećenoj isplati novac dobijen nakon podaje vozila.  
Iskazom svjedoka M.R. i odbranom optuženog utvrdjeno je da je tokom februara
mjeseca optuženi B. svjedoku M.R. prodao predmetno vozilo marke ......... za
iznos od 5.000,00 eura, kojom prilikom M. optuženom nije predao cjelokupan
iznos novca od 5.000,eura, već je optuženom novac predavao u ratama u dužem
vremenskom periodu, što je potvrdjeno i iskazom oštećene V.D. koja je u istom
izmedju ostalog istakla da je M.R. tokom novembra mjeseca 2004.godine njoj
ponudio da isplati dio novca po osnovu kupoprodajne cijene predmetnog vozila.  
Iskazom oštećene i odbranom optuženog utvrdjeno je da je optuženi tokom
2005.godine oštećenoj isplatio cjelokupan iznos od 5.000,00 eura na ime
kupoprodajne cijene za predmetno vozilo marke ..........B registarskih oznaka.  
Imajući u vidu navedene činjenice sud je utvrdio da je oštećena V.D. tokom
februara mjeseca 2004.godine zamolila optuženog B.V. da njeno vozilo
marke......... B registarskih oznaka proda za iznos od 5.000,00 eura i isto
dobrovoljno predala optuženom B.V., dakle da tom prilikom nije postojalo bilo
kakvo predstavljanje lažnih činjenica oštećenoj od strane optuženog u tom
pravcu, već da se radi o obligaciono-pravnom odnosu u koji su oštećena i
optuženi stupili dobrovoljno, ne ugovarajući pri tom rokove ispunjenja obaveza
koje je preuzeo optuženi u momentu stupanja u predmetni obligacioni odnos,
nakon čega je optuženi B. predmetno vozilo prodao M.R., koji je vozilo preuzeo
odmah, a novac na ime kupoprodajne cijene optuženom B. isplaćivao iz više
navrata u dužem vremenskom periodu, što je pored finansijskih problema
optžuenog imalo za posljedicu da optuženi B.svoj dug prema oštećenoj isplati
nakon proteka vremenskog perioda od skoro dvije godine od dana prodaje
predmetnog vozila M.R..  
Kod ovakvog stanja stvari sud je cijeneći sve okolnosti kritičnog dogadjaja i
utvrdjeno činjenično stanje, imajući pri tom u vidu odredbu člana 3 stav 3
ZKP-a koja propisuje da je sud dužan da svaku sumnju o postojanju činjenice
koja predstavlja obilježje krivičnog djela ili od koje zavisi primjena neke
odredbe krivičnog zakonodavstva rješava u korist okrivljenog, našao da se na
osnovu dokaza provedenih u toku predmetnog krivičnog postupka ne može na
nesumnjiv način utvrditi da je optuženi B.V. počinio krivično djelo prevara iz
člana 244 stav 3 u vezi stav 1 KZ na način, u vrijeme i na mjestu kako je to
istom bilo stavljeno na teret optužnicom ODT-a i optuženog primjenom odredbi
člana 363 stav 1 tačka 3 ZKP-a oslobodio od optužbe smatrajući da nije
dokazano da je počinio krivično djelo koje mu je stavljeno na teret optužbom,
smatrajući pri tom da ne postoje dokazi čije bi provodjenje rezultiralo
donšenjem drugačije odluke o krivici optuženog.  
Troškova krivičnog postupka nije bilo, a isti bi u slučaju da su postojali,
shodno odredbi člana 203 stav 1 ZKP-a padali na teret budžetskih sredstava
ovoga suda.  
Na osnovu svega izloženog, primjenom odredbi člana 363 stav 1 tačka 3 ZKP-a,
odlučeno je kao u izreci presude.  
                          OSNOVNI SUD U NIKŠIĆU, dana 14.01.2011.godine 
Zapisničar
PREDSJEDNIK VIJEĆA-SUDIJA
Papović Budimirka s.r.
Djuričković Igor s.r.  
                             Za tačnost otpravki tvrdi i ovjerava: Službenik suda

PRAVNA POUKA: Protiv ove presude dozvoljena je žalba u roku od 15 dana od
dana
                                   Prijema iste preko ovog suda Višem sudu Podgorica         