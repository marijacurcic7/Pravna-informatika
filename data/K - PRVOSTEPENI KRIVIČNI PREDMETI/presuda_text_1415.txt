DRŽAVA CRNA GORA
OSNOVNI SUD U NIKŠIĆU
K.br.5/2011
Dana   08.06.2011. godine  
U IME NARODA
        **OSNOVNI SUD U NIKŠIĆU,** kao prvostepeni krivični, sudija pojedinac Djuričković Igor, uz sudjelovanje savjetnika Šabanović Biljane i Papović Budimirke kao zapisničara, rješavajući u krivičnom predmetu optuženog M.S., zbog krivičnog djela samovlašće iz člana 384 stav 1 KZ, postupajući po optužnom predlogu ODT NKt.br.938/10 od 12.01.2011. godine, nakon javnog glavnog pretresa održanog dana 08.06.2011.godine, u prisustvu zastupnika ODT-a I.I. i optuženog, donio je i istog dana javno objavio

P R E S U D U
             Optuženi:
             M.S., JMBG …. od oca  M. i majke M., rodjene K., rodjen …. u
N., sa prebivalištem u N., državljanin Crne Gore, oženjen, otac jednog
djeteta, srednjeg imovnog stanja, ranije osudjivan presudom Osnovnog suda u N.
K.br.194/95 od dana 12.09.1995.godine zbog krivičnog djela iz člana 172 stav 1
KZ RCG na kaznu zatvora u trajanju od 90 dana uslovno na jednu  godinu  
K r i v   j e:
        **Što je:**  
       Neutvrdjenog dana, u periodu izmedju 18.10.2010. i 22.01.2010.god. u Nikšiću, u svom porodičnom stanu u ………. samovlasno pribavio pravo za koje smatra da mu pripada, na način što je sa brojila električne energije marke”Iskra”broj …….. skinuo elektrodistributivnu plombu ………, koju su dana 18.10.2010.godine prilikom isključenja brojila sa elektrodistributivne mreže zbog neplaćenog duga postavili radnici EPCG, a zatim navedeno brojilo samovlasno priključio na napajanje električnon energijom sa elekrtodistributivne mreže,

- čime je izvršio krivično djelo samovlašće  iz člana 384 stav 1 Krivičnog
zakonika  
- pa sud optuženog zbog izvršenja navedenog krivičnog djela primjenom
citiranih zakonskih odredbi kao i odredbi iz člana 4 stav 2, člana 42 stav 1,
člana 52, 53 i 54 KZ kao i odredbi iz člana 199, 202 i člana 364 ZKP-a  i z r
i č e  
USLOVNU OSUDU
        Sa kojom optuženom utvrdjuje kaznu zatvora u trajanju od 60 (slovima: šezdeset) dana i istovremeno odredjuje da se navedena kazna neće izvršiti ukoliko optuženi u roku od jedne godine od dana pravosnažnosti presude ne počini novo krivično djelo.

         Obavezuje se optuženi da na ime paušačla kao dijela troškova krivičnog postupka plati iznos od 50,00 eura, u roku od 15 dana od dana pravosnažnosti presude pod prijetnjom prinudnog izvršenja, na žiro račun Osnovnog suda u N., br. ……… i da dokaz o izvršenoj uplati dostavi sudu.

O b r a z l o ž e n j e
        Osnovni državni tužilac u N. svojim optužnim predlogom Kt.br 938/10 od 12.01.2011.godine, stavio je na teret optuženom  M.S. izvršenje krivičnog djela samovlašće iz člana 384 stav 1 KZ, koje je činjenično opisano u izreci presude.Zastupnik  ODT-a  I.I. koja je zastupala optužni akt na glavnom pretresu, u svojoj završnoj riječi ostala je pri navodima podnijetog optužnog akta i predlozila sudu da optuženog oglasi krivim i osudi po zakonu.

             Optuženi M.S. u svojoj odbrani na glavnom pretresu,
negirajući izvršenje krivičnog djela za koje je optužen, u bitnom je istakao
da su radnici E. N. tokom 2010.godine više puta  isključivali  električnu
energiju u njegovom stanu koji se nalazi u stambenoj zgradi u . ...... po
osnovu neplaćenog duga za utrošenu električnu energiju, nakon čega su radnici
E. uključivali električnu energiju uključivali pošto bi on platio dug. Takodje
je istakao da je ormar u kome se nalazi brojilo koje mjeri potrošnju
električne energije u njegovom stanu u kritičnom periodu obijen, ali radnici
E. nijesu ništa učinili da isti obezbijede kao i da mu nije poznato da su isti
isključili električnu energiju u njegovom stanu 18.10.2010.godine, nakon čega
on to brojilo nije samovlasno priključio na elektrodistributivnu mrežu, kao i
da je siguran da to niko nije učinio od članova njegove porodice.  
        U svojoj završnoj riječi optuženi je, ostajući pri svojoj odbrani, predložio sudu da ga oslobodi od odgovornosti.

         Sud je na glavnom pretresu u dokaznom postupku  pročitao zapisnik o izvršenju naloga za obustavu snabdijevanja električnom energijom sačinjen od radnika E. br. ….. dana 18.10.2010.godine, pročitao zapisnik o izvršenju naloga za obustavu snadbijevanja električnom energijom br. 0002309 dana 22.10.2010.godine i pročitao izvod iz kaznene evidencije za optuženog dat od U. p. CG- PJ Nikšić, dok je sud odustao od saslušanja svjedoka J.Ž. i T.P., smatrajući da je provedenim dokazima do izvjesnosti utvrdjeno činjenično stanje i da bi saslušanje imenovanog svjedoka vodilo bespotrebnom odugovlačenju predmetnog krivičnog postupka.

            Analizirajući provedene dokaze pojedinačno i u njihovoj medjusobnoj povezanosti, dovodećih ih u vezu sa navodima optužbe i odbranom optuženog sud je na nesumnjiv način utvrdio da je optuženi  M.S. počinio krivično djelo koje mu je stavljeno na teret optužbom, pa je zbog izvršenja istog oglasio krivim i krivično pravno odgovornim sa sljedećih razloga:

        Zapisnikom o izvršenju naloga za obustavu snabdijevanja električnom energijom br. ………. od 18.10.2010.god. utvrdjeno je da je istog dana isključeno brojilo marke “…” br……….. ,vlasništvo optuženog M.S. sa elektrodistributivne mreže po osnovu duga za utrošenu električnu energiju u iznosu od 610,49 eura.

        Zapisnikom o izvršenju naloga za obustavu snadbijevanja električnom energijom br. …….od 22.10.2010.godine utvrdjeno je da je navedenog datuma prilikom vršenja kontrole navedenog brojila nadjeno da je sa istog skinuta elektrodistributivna plomba NK …….. koju su dana 18.10.2010.godine prilikom isključenja brojila sa elektrodistributivne mreže zbog neplaćenog duga postavili radnici E. N. i da je brojilo samovlasno priključeno na niskonaponsku mrežu.

Imajući u vidu navedene činjenice, sud je izveo zaključak da je upravo
optuženi M.S. kao lice koje ima konkretan interes da to učini izvršio
priključenje elektro instalacija u svom stanu na niskonaponsku mrežu nakon što
su službenici EPCG isključilli električnu energiju u njegovom stanu zbog
neplaćenog duga za utrošenu električnu energiju,  i na taj način samovlasno
pribavio pravo za koje smatra da mu pripada izvršenjem radnji opisanih izrekom
presude, na osnovu kojeg zaključka je sud nesumnjivo utvrdio da je optuženi
M.S. počinio  krivično djelo samovlašće  iz člana 384 stav 1 KZ na način, u
vrijeme i na mjestu kako je to predstavljeno u izreci presude.  
        Cijeneći psihički odnos optuženog prema izvršenom krivičnom djelu, sud je utvrdio da je optuženi prilikom izvršenja djela postupao sa direktnim umišljajem, jer je iz utvrdjenog činjeničnog stanja proizilazi da je optuženi samovlasno pribavio pravo za koje smatra da mu pripada na način što je sa svog brojila električne energije marke “……..” br……..  ,skinuo elektrodistributivnu plombu NK  …  koju su prilikom isključenja brojila sa elektrodistibutivne mreže postavili ovlašćeni radnici E. N. i isto priključio na elektrodistributivnu mrežu, odakle nedvosmisleno proizilazi da je optuženi prilikom izvršenja predmetnog krivičnog djela bio svjestan istog i htio njegovo izvršenje.

        Prilikom ocjene odbrane optuženog sud je istu odbacio kao životno nelogičnu, neosnovanu i usmjerenu na izbjegavanje krivično pravne odgovornosti, jer je ista u suprotnosti sa zapisnicima o izvršenju naloga za obustavu snabdijevanja električnom energijom br. ……….. od 18.10.2010.god. i br. ………. od 22.10.2010.god. kojim dokazima je sud iz već navedenih razloga poklonio povjerenje i na istima zasnovao odluku o krivici optuženog.

Prilikom donošenja odluke o krivičnoj sankciji sud je u smislu člana 42 stav 1
KZ kao olakšavajuće okolnosti na strani optuženog našao porodičnost-činjenicu
da je optuženi otac jednog djeteta, dok otežavajućih okolnosti na strani
optuženog po ocjeni suda nije bilo jer raniju osudjivanost optuženog utvrdjenu
uvidom u izvod iz KE za optuženog sud istom nije cijenio kao otežavajuću
okolnost jer se kod iste ne radi o osudjivanosti zbog izvršenja krivičnih
djela koje je istorodno sa krivičnim delom za koje se optuženom sudilo u ovom
postupku, a od prethodne osudjivanosti je protekao vremenski period duži od 10
godina u kojem periodu optuženi nije pokazivao nikakvu kriminalnu aktivnost.
Cijeneći navedene olakšavajuće okolnosti sud je našao da prema optuženom radi
krivično-pravne zaštite nije nužno primijeniti kaznu i istom na osnovu člana
53 i 54 KZ izrekao uslovnu osudu sa kojom je optuženom utvrdio kaznu zatvora u
trajanju od 60 dana i istovremeno odredio da se ova kazna neće izvršiti
ukoliko optuženi u roku od jedne godine ne počini novo krivično djelo
smatrajući da će se i sa prijetnjom izvršenja utvrdjene kazne zatvora uz
provjeru ponašanja optuženog u roku od jedne godine na istog u dovoljnoj mjeri
uticati da u buduće ne vrši nova krivična djela i da će se na taj način u ovom
konkretnom slučaju ostvariti svrha izricanja uslovnih osuda iz člana 52 stav 2
KZ u okviru opšte svrhe izricanja krivičnih sankcija iz člana 4 stav 2 KZ.  
        Odluku o troškovima krivičnog postupka sud je donio na osnovu čl.199 i 202 ZKP-a i istom optuženog obavezao optuženog da na ime paušala kao dijela troškova krivičnog postupka plati iznos od 50,00 eura, koji iznos je odredjen imajući u vidu složenost predmeta, trajanje postupka i imovne prilike optuženog.

Na osnovu svega izloženog, primjenom odredbi člana 364 ZKP-a odlučeno je kao u
izreci presude.  
OSNOVNI SUD U NIKŠIĆU , dana 08.06.2011. godine  
Zapisničar
S U D I J A
Papović Budimirka s.r.
Djuričković Igor s.r.  
             Za tačnost otpravki tvrdi I ovjerava: Službenik suda 
PRAVNA POUKA: Protiv ove presude dozvoljena je žalba u roku od 8 dana od
dana
                                    Prijema iste preko ovog suda Višem sudu
Podgorica  