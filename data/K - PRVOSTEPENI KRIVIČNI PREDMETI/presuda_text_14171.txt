K.br.1429/12  
U IME CRNE GORE
OSNOVNI SUD U PODGORICI,po sudiji Đuković Goranu,uz učešće namještenika suda
Maraš Ane kao zapisničara,u krivičnom predmetu protiv optuženog H.I.,zbog
krivičnog djela produženo krivično djelo teška krađa iz čl. 240.st.1 tač.1 u
vezi čl. 49 Krivičnog zakonika,odlučujući po optužnici Osnovnog državnog
tužilaštva Kt.br. 1716/12 od 25.decembra 2012 godine,koju je zastupala
zamjenik Osnovnog državnog tužioca R.A.,nakon glavnog,javnog pretresa održanog
dana 11.02.2013 godine u prisustvu stranaka i branioca po službenoj dužnosti
optuženog H.I. advokata P.M., izrekao je i dana 13.02.2013 godine javno
objavio  
PRESUDU
Optuženi: H.I.,po nadimku A.,od oca S. i majke Š.,rođen 10.05.1986 godine u
A.,sa prebivalištem u A.,u mjestu K.,ulica A.M. br.10,te boravištem u P.,ul.
B.R. bb,državljanin A.,ne razumije crnogorski jezik,govori arapskim jezikom,po
zanimanju kuvar,neoženjen,pismen,sa završenom osnovnom školom,lošeg imovnog
stanja,neosuđivan
Kriv je  
Zato što je:  
1.Tokom noći 08/09.decembra 2012 godine  u P.,u ul. A.M.,svjestan svog djela
čije je izvršenje htio znajući da je njegovo djelo zabranjeno,obijanjem tuđu
pokretnu stvar oduzeo drugom u namjeri da njenim prisvajanjem sebi pribavi
protivpravnu imovinsku korist u vrijednosti preko 150 eura,na način što je
podesnim predmetom polomio staklo na zadnjim lijevim vratima parkiranog vozila
„P...“,reg oznaka PG .. ..., u vlasništvu oštećenog P.B.,zatim ušao u
unutrašnjost vozila gdje je izvršio premetačinu u namjeri da oduzme sve
vrijednije stvari i novac koji bi pronašao, nakon čega je iz vozila oduzeo i
prisvojio plastičnu torbu za alat „V...“,dva para naočara za vid,rakiju 0,50
l,lovački nož sa futrolom,štofanu kapu i hemijsku olovku, sve ukupne
vrijednosti 45,15 eura,  
2. Dana 09.decembra 2012 godine u jutarnjim časovima u ul. P.Ć. u P.svjestan
svog djela čije je izvršenje htio znajući da je njegovo djelo
zabranjeno,obijanjem tuđu pokretnu stvar pokušao da oduzme drugom u namjeri da
njenim prisvajanjem sebi pribavi protivpravnu imovinsku korist u vrijednosti
preko 150,00 eura,na način što je došao do vozila marke „P...“ u vlasništvu
oštećene T.D., koje je bilo parkirano u neposrednoj blizini vozila „K.S.“,gdje
je podesnim predmetom - kamenom,polomio staklo na zadnjim desnim vratima,
zatim otvorio označena vrata i ušao u unutrašnjost vozila gdje je izvršio
premetačinu ,te demontirao CD uređej, dok je sa zadnjeg sjedišta oduzeo dva
para čizama „U...“,košulju „Z...“,i dva para pantolona „W...“,sve ukupne
vrijednosti 310,00 eura,koje je stavio u pripremljenu kesu pored vozila, nakon
čega je ponovo ušao u unutrašnjost vozila radi dalje premetačine,u kojem
trenutku je u dovršenju djela spriječen lišenjem slobode od strane ovlašćenih
policijskih službenika,  
-čime je izvršio produženo krivično djelo teška krađa iz čl. 240.st.1 tač.1 u vezi čl. 49 Krivičnog zakonika  
Pa sud okrivljenog primjenom citiranih zakonskih propisa i čl.
3,4,5,13,15,32,36,42 i 51 Kivičnog zakonika i čl. 226,227,229,239 i 374
Zakonika o krivičnom postupku
Osuđuje
Na kaznu zatvora u trajanju od 1(jedne)godine u koju se uračunava vrijeme
provedeno u pritvoru od 09.12.2012 godine,pa nadalje.  
Oštećena T.D. radi ostvarenja imovinspravnog zahtjeva upućuje se na parnični
postupak.  
Obavezuje se okrivljeni da ovom sudu na ime troškova postupka uplati novčani
iznos od 313,00 eura kao i 30,00 na ime paušla,u roku od 15 dana po
pravosnažnosti presude, pod prijetnjom prinudnog izvršenja,dok će o troškovima
postupka za koje ne postoji evidencija u spisima predmeta sud naknadno
odlučiti posebnim rješenjem.
Obrazloženje
Optužnicom Osnovnog državnog tužilaštva Kt.br.1716/12 od 25.decembra 2012
godine okrivljenom H.I.stavljeno je na teret produženo krivično djelo teška
krađa iz čl. 240.st.1 tač.1 u vezi čl. 49 Krivičnog zakonika.U završnoj riječi
zastupnik optužbe ostao je pri podignutoj optužnici i predložio je sudu da
okrivljenog oglasi krivim za krivično djelo stavljeno mu na teret i kazni
zatvorom u okviru zakonom propisanih granica ,kao i da mu nakon izricanja
presude produži pritvor po istom pritvorskom osnovu  po kome je pritvor i
određen.  
Iznoseći odbranu na glavnom pretresu kao i tokom čitavog postupka optuženi se
branio  da je, dana 09.12.2012 godine oko 06,00h izašao iz stana za A. (koji
se nalazi u naselju K.), u namjeri da nađe neki telefon kako bi pozvao majku.
Dok je išao u pravcu grada, našao je na jedan telefon marke „S.“, koji je
stavio u džep. Bilo je jako hladno i (duvao je sjeverni vjetar), pa je uzeo
kamen i polomio zadnje staklo jednog  automobila(crne boje),u koji je ušao,
kako bi se zaštitio od hladnoće.U automobilu je   „malo“ zaspao,i u trenutku
kada se probudio, pored automobila je vidio policiju. Iz automobila nije
otuđio ni jednu stvar. Nadalje tog jutra  popio je trideset tableta dijazepana
i jednu čašu vina. Zatim ga je policija izvukala iz navedenog automobila i
privela u PJ Podgorica.  
Nadalje je istakao da nije tačno da je u toku noći 08/09.12.2012 godine
izvršio provalnu krađu iz automobila marke „P...“, u ulici A.M. i da sa tim
događejem nema nikakve veze.Takođe da dana 09.12.2012 godine nije izvršio
krivično djelo teške krađe u pokušaju ,niti je polomio leptir staklo na
vratima parkiranog vozila „K. S.“, koje koristi oštećeni B.A. i sa tim
događajem nema nikakve veze.  
Branilac po službenoj dužnosti optuženog advokat P.M. u završnoj riječi je
izjavio da predlaže sudu da okrivljenog oslobodi od optužbe, jer nema dokaza
da je  izvršio krivično djelo stavljeno mu na teret.Nadalje je istakao da sa
lica mjesta nijesu uzimani otisci i da potvrda o privremeno oduzetim
predmetima nije potpisana od strane okrivljenog.Zatražio je troškove postupka
po AT-u.  
U završnj riječi optuženi je podržao završnu riječ svog branioca i ostao  pri
navodima svoje odbrane na glavnom pretresu.  
Sud je u dokaznom postupku saslušao vještaka medicinske struke-psihijatra dr.
G.Ž.,na saglasan predlog stranaka pročitao je iskaz svjedoka oštećene T.D.,sa
zapisnika u prethodnom postupku pred Osnovnim državnim tužilaštvom Kti.br.
99/12 od 14.12.2012 godine,pročitao je iskaz svjedoka oštećenog P.B. sa
zapisnika u prethodnom postupku pred Osnovnim državnim tužilaštvom Kti.br.
99/12 od 14.12.2012 godine,pročitao je iskaz svjedoka oštećenog B.A. sa
zapisnika u prethodnom postupku pred Osnovnim državnim tužilaštvom Kti.br.
99/12 od 14.12.2012 godine,pročitao je iskaz svjedoka Š.B. sa zapisnika u
prethodnom postupku pred Osnovnim državnim tužilaštvom Kti.br. 99/12 od
21.12.2012 godine,pročitao je iskaz svjedoka Š.I. sa zapisnika u prethodnom
postupku pred Osnovnim državnim tužilaštvom Kt.br. 99/12 od 21.12.2012
godine,pročitao je nalaz i mišljenje vještaka komercijalne struke Đ.D. od
22.12.2012 godine,pročitao je zapisnik o uviđaju UP PJ Podgorica Ku.br.
943/2012 od 09.12.2012 godine,pročitao je zapisnik o uviđaju UPPJ Podgorica
Ku.br.941/2012 od 09.12.2012 godine,pročitao je zapisnik o uviđaju UPPJ
Podgorica Ku.br. 940/2012 od 09.12.2012 godine, pročitao je potvrdu Uprave
policije PJ Podgorica od 09.12.2012 o vraćanju privremeno oduzetih predmeta
licu T.D.,pročitao je potvrdu UPPJ Podgorica od 09.12.2012 godine o vraćanju
privremeno oduzetih predmeta licu P.B. i pročitao je potvrdu UPPJ Podgorica od
09.12.2012 godine o privremeno oduzetim predmetima na ime H.I..  
Branilac optuženog je prigovorio potvrdi UPPJ Podgorica o privremeno oduzetim
predmetima od optuženog od 09.12.2012 godine navodeći da potvrda o privremeno
oduzetim predmetima nije potipisana od strane optuženog.Takođe je prigovorio
nalazu vještaka medicinske struke u pogledu uračunjivosti okrivljenog u
vrijeme izvršenja djela.  
Cjeneći navode optužbe i odbrane optuženog, provedenim dokazima na glavnom
pretresu, kako pojedinačno, tako u međusobnoj povezanosti, sud je utvrdio da
je optuženi izvršio produženo krivično djelo teška krađa iz čl. 240.st.1 tač.1
u vezi čl. 49 Krivičnog zakonika radnjama opisanim tač. 1 i 2 izreke
presude,dok je sud iz činjeničnog opisa produženog krivičnog djela teške krađe
izostavio činjenični opis koji se odnosi na djelatnost teške krađe u pokušaju
na štetu oštećenog B.A., jer nije dokazano da je optuženi izvršio ovu
djelatnost produženog krivičnog djela,sve iz sledećih  razloga:  
Saslušana u prethodnom postupku svjedok oštećena T.D. u bitnom je posjedočila
da je vlasnik putničkog vozila marke „P.“, sive- metalik boje, reg.oznake PG
.. .... Dana 08.12.2012 godine oko 23,00h parkirala je vozilo na parkingu ul.
P. Ć. naspram br..... Pojasnila je da je vozilo uredno zaključala,a sjutri
dan, odnosno dana 09.12.2012 godine ,oko 09,30 časova od strane policije
telefonskim putem je obavještena o obijanju vozila.Nakon toga pošla je na lice
mjesta i zatekla polomljeno staklo zadnjih desnih vrata vozila, te tragove
preturanja po unutrašnjosti. U automobilu je primjetila otvorenu ladicu od
natkasne- ispred prednjeg desnog sjedišta i iza nje izbačene  lične stvari
(sveske i naočare),dok je na prednjem desnom sjedištu zatekla pločicu od CD
plejara. Nadalje odmah je vidjela da je sa zadnjeg sjedišta odnesena jedna
plastična kesa (pink boje), u kojoj su bile sledeće stvari: dva para novih i
neupotrebljivanih čizama marke „U...“(jedan par crne,a drugi braon
boje),ženska košulja dugačkih rukava marke „Z...“,koja je takođe bila nova i
dva para ženskih pantolona marke „W...“.Sve navedene stvari  vraćene su od
strane policije.  
Pridružila se krivičnom gonjenju i postavila je imovinskopravni zahtjev u
vrijednosti polomljenog stakla zadnjih desnih vrata navedenog automobila.  
Saslušan u prethodnom postupku svjedok oštećeni P.B. je posvjedočio da je
vlasnik vozila „P...“, koje je dana 08.12.2012 godine oko 16,00h parkirao na
parkingu ul. A.M., gdje odnedavno stanuje. Nakon što je vozilo parkirao isto
je zaključao, a sjutri dan oko 09,00 h, kada je izašao iz stana vidio je
polomljeno staklo zadnjih lijevih vrata vozila. Nadalje primjetio je da je
natkasna ispred prednjeg desnog sjedišta otvorena i ispreturana,i da su iz
vozila  otuđene sledeće stvari: plastičana torba za alat sa natpisom „V.“,dva
komada naočara za vid,staklena flaša tzv „pljoska“ sa pola litra domaće lozove
rakije, lovački nož sa futrolom i štofana crna kapa-kačket. Navedene stvari su
vraćene od strane policije.  
Nije se pridružio krivičnom gonjenu niti je istakao imovinskopravni zahtjev.  
Saslušan u prethodnom postupku svjedok oštećeni B.A. je posvjedočio da je
formalni vlasnik vozila „K.s.“ njegov brat ,ali da isto vozilo koristi uz
punomoćje. Dana 08.12.2012 godine,između 22,00 i 23,00 časa parkirao je
pomenuto vozilo na parkingu ispred zgrade u ul. P.Ć. i uredno zaključao.
Sjutri dan,oko 08,30 časova,kada je prišao vozilu ,po navici  je isto
otključao uređajem za daljinsko upravljanje, a zatim kada je dao
kontakt,signal je pokazao da su neka vrata otvorena.U unutrašnjosti vozila
osjetio je hladan vazduh koji je dolazio spolja,pa je obratio pažnju i vidio
na zadnjem sjedištu prosuto staklo.Izašao je iz vozila i vidio polomljeno
leptir staklo lijevih zadnjih vrata. Potom je detaljno pregledao unutrašnjost
vozila i vidio tragove premetačine,odnosno otvorene male fioke na srednjem
naslonu za ruke i to u djelu koji se pruža prema zadnjem sjedištu. Nadalje u
tom trenutku prišlo mu je policijsko vozilo u kome su bila dva policajca koji
su kazali da su uhvatili lice koje je „to učinilo,pa su pokazali jednog momka
koji je bio u policijskom vozilu,a vido je da se radi o strancu, kratko
podšišanom i tamnoputom. Nadalje je izjavio da kritičnom prilikom iz vozila
nije otuđena ni jedna stvar.  
Nije se pridružio krivičnom gonjenu niti je postavio imovinskopravni zahtjev.  
Saslušan u prethodnom postupku svjedok Š.B. je posvjedočio  da je zaposlen u
Ekspozituri za javni red i mir i da pokriva područje Konika,Starog Arodroma i
Kakaricke gore. Dana 09.decembra 2012 godine sa kolegom Š.I. preuzeo je
jutarnju smejnu. Negdje oko 08,00 časova, dežurna služba ih je obavjestila da
je u blizini zgrade „Z.“, kod ulica A.M. i ul. P.Ć. zatečeno jedno lice u
provalnoj krađi vozila. Vozilom su pošli na lice mjesta i u blizini zgrade
„Z.“, na parking prostoru zatekli parkirano vozilo „P.“, sive boje ,čija su
zadnja desna vrata bila otvorena, a staklo na vratima polomljeno. Sa te strane
vozila (gdje su bila otvorena vrata), u istom su zatekli mušku osobu kako
pretura po zadnjem djelu vozila, konkretno u djelu zadnjeg sjedišta.Pored
vozila,sa desne strane,u neposrednoj blizini vidio je jednu kesu u kojoj su
bila dva para čizama,košulja,trenerka,manja flaša od rakije i dvoje naočara.
Takođe u navedenom vozilu  primjetio je otvorenu natkasnu. Lice su lišili
slobode ,i u desnom džepu od jakne pronašli nož ,koji je detaljnije opisan u
potvrdi o privrmeno oduzetim predmetima,a u desnom džepu od farmerica mobilni
telefon marke „S.“.U trenutku dok su navedeno lice lišavali slobode, naišao je
muškarac koji se predstavio kao M.G. i koji je kazao da mu je nekih pedeset
metara od tog mjesta iz automobila ukraden telefon,pa je navedeno lice drugim
telefonom pozvalo broj ukradenog telefona,i kada je  telefon zazvonio utvrdili
su da zvuk dolazi iz pravca džepa farmerica momka kojeg su zatekli u
automobilu „P.“. Na taj način je pronađen telefon koji je vraćen M.G..
Pojasnio je da lice koje su zatekli u vozilu „P.“ nije spavalo, niti su ga
probudili,već je preturao po zadnjem sjedištu predmetnog automobila. Nadalje
da sa navedenim licem nijesu mogli uspostaviti komunikaciju, niti je isti pri
sebi imao bilo kakva dokumenta,već su istog po lišenju slobode predali
kolegama u PJ Podgorica.  Nadalje je izjavio da je u neposredoj blizini iza
vozila „P.“, bilo parkirano (na oko 3-4 metra) vozilo marke „K.s.“-džip,i da
je na navedenom vozilu vidio razbijeno leptir staklo na zadnjim lijevim
vratima. Dok je sa kolegom Š. bio na licu mjesta nakon nekih deset do petnaest
minuta, iz zgrade je izašao čovjek koji se predstavio kao A.B. i koji je kazao
da je vlasnik navedenog automobila.  
Saslušan u prethodnom postupku svjedok Š.I. u bitnom je posvjedočio da je
zaposlen u Ekspozituri za javni red i mir za područje Konika,Starog Arodroma i
Kakaritske gore. Dana 09.decembra 2012 godine, sa kolegom Š.B. preuzeo je
jutarnju smjenu ,i oko 08,00h dobili su obavještenje od dežurne službe da je,
u blizini zgrade „Z.“, kod ulica A.M. i P.Ć. zatečeno jedno lice u provalnoj
krađi vozila. Službenim automobilom  pošli  su na lice mjesta i na parking
prostoru zatekli parkirano vozilo marke „P.“, sive boje, čija su zadnje desna
vrata bila otvorena ,a staklo na vratima polomljeno. Sa te strane vozila (gdje
su bila otvorena vrata), zatekli su mušku osobu koja pretura po zadnjem djelu
vozila ,konkretno u djelu zadnjeg sjedišta. Pored vozila,sa desne strane ,u
neposrednoj blizini vidio je jedenu veću kesu u kojoj su bila: dva para
čizama,košulja,trenerka,manja flaša od rakije, dvoje naočara,kapa i hemijska
olovka. Takođe vido je da je otovorena natkasna predmetnog automobila.
Navedeno lice su lišili slobode,i u džepu od jakne pronašli nož ,a u džepu od
farmerica mobilni telefon marke „S.“.Pojasnio je da je lice koje su zatekli u
automobilu tamne puti, sa ožiljkom na glavi ispod lijevog uha. U trenutcima,
dok je sa kolegom navedeno lice lišavao slobode, naišao je čovjek koji se
predstavio kao M.G. ,koji je pojasnio da mu je iz automobila koji se nalazio
pedeset metara od lica mjesta ukraden telefon,pa je sa drugog telefona pozvao
broj ,i nakon što je zazvonio telefon, utvrdili su da zvuk dolazi iz pravca
džepa farmerica momka kojeg su zatekli u „P.“.Na taj način je pronađen telefon
koje vraćen licu M.G.. Nadalje ponovo je pojasnio da je sa kolegom navedeno
lice zatekao u automobilu marke „P.“, kako pretura po zadnjem sjedištu
automobila,i isti nije spavao, niti su ga probudili.Nadalje sa istim nijesu
mogli uspostaviti komunikaciju ,niti je kod sebe imao dokumenta ,već su ga po
lišenju slobode predali PJ Podgorica .Nadalje u neposrednoj blizini, iza
vozila „P.“, na oko 3-4 metra bilo je parkirano i vozilo make „K.s.“ –džip,i
na navedenom vozilu je vidio razbijeno leptir staklo na zadnjim lijevim
vratima.Dok je sa kolegom Škatarićem bio na licu mjesta ,nakon nekih desetak
do petnaest minuta iz zgrade je izašao čovjek koji se predstavio kao A.B. i
koji je kazao da je vlasnik navedenog automobila.  
Iz citiranog zapisnika o uviđaju Uprave policije PJ Podgorica od 09.12.2012
godine proizilazi da je uviđaj izvršen istog dana, povodom obavještenja da je
u toku noći 08/09.12.2012 godine izvršen pokušaj krađe iz vozila marke „K.s.“
A. reg.oznaka ... ... vlasništvo B.A., koje je bilo parkirano na parking
prostoru ispred zgrade ul P.Ć. br....Predmetno vozilo zatečeno je na parkingu
sa polomljenim leptir staklom na zadnjim lijevim vratima.Pregledom vozila
nijesu uočeni tragovi premetačine,  i istog nije ništa otuđeno.Konstatovano je
da je NN izvršilac polomio leptir staklo na zadnjim lijevim vratima od vozila
i tom prilikom iz vozila nije otuđeno ništa.Kriminlistički tehničar je izvršio
pregled lica mjesta, kojom prilikom nije pronašao tragove podesne za
identifikaciju.  
Iz citiranog zapisnika o uviđaju UP PJ Podgorica od 09.12.2012 godine
proizilazi da je uviđaj izvršen istog dana, povodom obavještanja da u toku
noći 08/09.12.2012 godine izavršena krađa iz vozila marke „P.“  reg ozn PG ...
... vlasništvo P.B. nastanjenog u P. u ul. A.M. br. ....Lice mjesta je ulica
A.M. br ... gdje je parkirano predmetno vozilo.Vozilo je zatečeno na parkingu
sa polomljenim leptir staklom na zadnjim lijevim vratima. Pregledom vozila je
konstatovano da je u vozilu izvršena premetačina,otovorena ladica ispred
suvozača. Konstatovano je da su u noći 08/09.122012 godine NN izvršilac ili
više njih polomili staklo na zadnjim lijevim vratima od vozila,ušli u
vozilo,izvršili premetačinu, kojom prilikom su otuđili novu torbicu za alat
„V.“,naočare za vid i malu flašu sa rakijom.  
Iz citiranog zapisnika o uviđaju UP PJ Podgorica od 09.12.2012 godine
proizilazi da je uviđaj izvršen istog dana, povodom obavještenja da je u toku
noći 08/09.12.2012 godine izvršen pokušaj krađe iz vozila marke VW P. ,reg
oznake PG .. ... vlasnitvo T.D. koje vozilo je bilo parkirano na parking
prostoru ul. P.Ć. br.7.Predmetno vozilo zatačeno je na parkingu ,sa polomljnim
staklom na zadnjim desnim vratima.Pregledom vozila konstatovano je da je u
vozilu izvršena premetačina, otvorena ladica ispred suvozača, skinuta pločica
sa CD uređajam koja je zatečena na sjedištu suvozača. Konstatovano je da su NN
izvršilac ili više njih polomio staklo na zadnjim desnim vratima vozila i tom
prilikom je iz istog sa zadnjeg sjedišta otuđena „...“ kesa sa obućom i
garderobom, izvršena premetačina u vozilu i demontirana pločica sa „CD“
uređajem.  
Iz citirane potvrde UPPJ Podgorica od 09.12.2012 godine o privremeno vraćenim
predmetima proizilazi da su ovlašćena službena lica T.D. privremeno vratili
sledeće stvari: dva para čizama (crne i braon bije) marke „U..“,košulju „Z.“ i
dvoje patolona crvene boje marke „W.“.  
Iz citirane potvrde UPPJ Podgorica od 09.12.2012 godine o vraćanju privremeno
oduzetih predmeta proizilazi da su, ovlašćena službena lica istog dana licu
P.B. privremeno vratili sledeće stvari: lovački nož sa futrolom dužine sječiva
15 cm,dva para naočara za vid,hemijsku olovku sa natpisom Đ. –N.,mušku kapu
crne boje i „pljosku“ sa pola litra rakije.  
Iz citirane potvrde UPPJ Podgorica od 09.12.2012 godine o privremeno oduzetim
predmetima  proizlazi da su ovlašćena službena lica navedene PJ, istog dana od
lica I.H. privremeno oduzeli sledeće stvari: nož dužine sječiva oko 15
cm,mobilni telefon marke „S.“,dva para čizama,dva donja dijela trenerke,jednu
košulju,jednu bocu alkoholnog pića,dva komada naočara,jednu hemisku olovku i
jednu kapu.  
Saslušan na glavnom pretresu, a nakon što je obavio intervju sa optuženim
sudski vještak medicinske struke psihijatar dr. G.Ž. u bitnom je izjavio da
optuženi navodi da je devedesetih godina u svojoj zemlji doživio traumatska
iskustva, vezana za ratna dešavanja u vezi izvjsnih prijetnji terorista.
Dodaje da je zbog postraumatskog stresa posjećivao psihijatra. Poslije tog
period nije liječen.Dodaje da u ZIKS-u konzumira sedative, odnosno lijekove iz
razloga povremene imaginacije. Okolnosti kritičnog događaja za koje se tereti
optužbom tužioca opisuje: da mu je tog jutra bilo hladno i da je iz tog
razloga razbio automobil, sjeo u njega da bi se sklonio od hladnoće,s tim što
napominje da je istog dana kozumirao 30 tableta dijazepama od 10 mg, što
ukupno iznosi 300 mg dijazepama za 24 h u kombinaciji sa jednom čašom vina.
Ukoliko se pretpostavi da je optuženi ili bilo ko, uzeo količinu dijazepama od
300 mg,to bi se radilo o letalnoj ili smrtnoj dozi i optuženi u tom slučaju ne
bi bio živ.  
Način kako se u sudskim spisima opisuje ponašanje okrivljenog u momentu
odigravanja događaja za koji se tereti od strane tužilaštva, upućuje na
činjenicu da u mometu izvršenja djela nije bilo poremećaja svijesti po
kvantitetu i kvalitetu, a imajući u vidu okolnost da okrivljeni na glavnom
pretresu predmetni događaj iznosi na vrlo jasan i precizan način, to jest da
nema poremećaja pamćenja za okolnosti predmetnog događaja. Nadalje da je u
toku devedesetih godina u svojoj zemlji doživio traumatično iskustvio u smislu
izvjesnih terorističkih napada koje je vidio u jednoj školi i od tada
povremeno ima neurotske smetnje blažeg stepena i ne isključuje se mogućnost da
u ZIKS-u doživljava povratne slike nemilih događaja koje se obično tretiraju
amblantno u vidu davanja blažih sedetiva. Navedeni poremećaj može biti
neurotske prirode,vrlo je malog stepena i ne može se dovesti u vezu sa
promjenom svijesti  i volje vezano za bilo koje krvično djelo.  
Iz citiranog nalaza i mišljenja vještaka komercijalne struke Đ.D. od
22.12.2012 godine prozilazi da  procjenjena vrijednost protivpravno oduzetih
stvari iz automobila vlasništvo oštećene T.D. dana 09.012.2012 godine iznosi:
ženske čize marke „U..“ (dva para) kupoprodajna cijena jednog para 75 eura
x2,procjenjene vrijednosti 150,00 eura; ženska košulja dugih rukava marke
„Z..“, kupoprodajne cijene 40,00 eura, ženske pantolone marke „W..“, 2 para
kupoprodajne cijene 1 para 60,00 eura x2, procjenjene vrijednosti 120,00
eura,pa je ukupno procjenjena vrijednost navedenih stvari 310.00 eura.Sve
stvari su bile nove i neupotrebljivane iz butika oštećene. Nadalje da je
procjenjena vrijednost protivpravno oduzetih pokretnih stvari iz automobila
marke „P.“ vlasništvo oštećenog P.B. otuđenih  u noći 08/09.12.2012 godine u
ulici A.M. br.... i to: plastična torba za alat sa natpisom „V.“
(neuporebljivana),kupoprodajne cijene 3 eura,naočare za vid(kineske
proizvodnje u upotrebi do jedne godine),kuporodajne cijene 3,50  eura(stope
amortizacije10%),procjenjene  vrijednosti 3,15 eura,naočare za vid (u upotrebi
do jedne godine),kupoprodajne cijene 25,00 eura(stope amortizacije 10%)
,procjenjene vrijednosti 22,50 eura; rakija lozovača -domaća „pljoska“ 0,50 l
kupoprodajne cijene 5 eura,lovački nož sa futrolom u upotrebi 35 godina,
kupoprodajne cijene 40 eura(amortizacije 90%),procjenjene vrijednosti 4,00
eura,kapa- kačket (štofana) u upotrebi tri godine,kupoprodajne cijene 10,00
eura,stope amortizacije 30%,procjenjene vrijednosti,7,00 eura,hemijska olovka
sa natpisom N.-Đ. kuporodajne cijene 0,50 eura,pa je ukupno procjenjena
vrijednost navedenih stvari 45,15 eura.  
Optuženi H.I. tokom čitavog postupka negira izvršenje sve tri djelatnosti
produženog krivičnog djela teške krađe iz čl. 240.st.1 tač.1 u vezi čl. 49
Krivičnog zakonika. U odnosu na djelatnost produženog krivičnog djela teške
krađe u pokušaju izvršenog na štetu oštećene T.D. u bitnom se branio da  je
dana 09. decembra 2012 godine (oko šest časova)izašao iz stana za A. u naselju
K. i da je imao namjeru da putem telefona pozove majku. Pošao je u pravcu
grada, pa kako je bilo jako hladno( jer je duvao sjeverni vjetar),  kako bi se
zaštitio od hladoće uzeo jedan kamen i polomio zadnje staklo jednog
automobila(crne boje) u koji je ušao i zaspao.  U trenutku kada se probudio
vidio je dva policajca koji su ga lišili slobode. Pojasnio je da iz navedenog
automobila nije otuđio ni jednu stvar. Nadalje je izjavio da nije izvršio
djelatnost produženog krivičnog djela teške krađe na štetu oštećenog P.B.,
odnosno da nije izvršio krivično djelo teške krađe u automobilu marke „P.“  u
toku noći 08/09.12.2012, navodeći da sa tim događajem nema nikakve veze. Ovaj
dio odbrane optuženog sud cijeni kao neistinit,neobjektivan, nelogičan i
sračunat na izbjegavanje krivice. Naime, dio odbrane optuženog koji se odnosi
na djelatnost predmetnog krivičnog djela,(bliže opisanu tač. 2 izreke presude)
obesnažen je prvenstveno saglasnim iskazima svjedoka Š.B. i Š.I. ovlašćenih
službenika policije PJ Podgorica, koje sud cijeni kao istinite i koji su
saglasno posvjedočili da su dana 09.decembra 2012 godine po obavještenju
dežurne službe pošli na lice mjesta i na parking prostoru zatekli vozilo marke
„P.“, čija su zadnja desna vrata otvorena, a staklo na vratima polomljeno i na
zadnjem sjedištu vozila lice koje je vršilo premetačinu vozila,isričito
naglašavajući da to lice nije spavalo,kako to neosnovano želi predstaviti
optuženi u ovom djelu svoje odbrane.Ovi svjedoci su takođe posvjedočili da sa
navedenim licem,odnosno optuženim nijesu mogli uspostaviti komunikaciju, već
sud ga predali ovlašćenim službenicima PJ Podgorica. Da je navedeni automobil
vlasništvo oštećene T.D. sud je utvrdio iz obektivnog iskaza ove oštećene kome
poklanja vjeru i koja se određeno izjasnila da je  dana 08.12.2012 godine
parkirala svoj automobil marke „P.“ PG .. ... na parking prostoru ulice P.Ć. i
da je navedeni automobil uredno zaključala. Dana 09.12.2012 godine zaprimila
je poziv od strane policije, kada je obavještena o obijanju vozila,pa je pošla
na lice mjesta i vidjela polomljeno staklo zadnjih desnih vrata vozila, te
tragove premetačine po unutrašnjosti. Sa zadnjeg sjedišta automobila odnesna
je kesa u kojoj su bile sledeće stvari: dva para čizama  marke „U..“,jedna
košulja dugačkih rukava marke „Z." i dva para novih ženskih pantolona marke
„W..“, koje stvari su vaćene od strane službenika Uprave policije. Iskaz
svjedoka oštećene T.D. osnažen je citirnom potvrdom o privremeno oduzetim
predmetima od okrivljenog,kao i citiranom potvrdom Uprave policije o
privremeno vraćenim stvarima ovoj oštećenoj od 09.12.2012 godine, iz koje
potvrde proizilazi da su ovlašćena službena lica oštećenoj vratila dva para
čizama crne i braon boje marke „U..“ ,košulju marke „Z.“ i dva para crvenih
pantolona marke „W.“,koje su ovlašćena službena lica pronašli u kesi koja se
nalazila pored vozila ove oštećene u kojem su zatekli optuženog. Nadalje pored
navedenog odbrana optuženog u ovom djelu osim što je neistinita i neobjektivna
sasvim je i nelogična, jer optuženi navodi da je iz stana u kome je privremeno
smješten izašao kako bi pošao da telefonira i pozove majku,da se potom uputio
u pravcu grada, da je bilo jako hladno, pa je navedeni automobil obio, odnosno
polomio staklo i ušao u isti kako bi se zaštitio od hladnoće,pa iako se uzme
da je kritičnog dana u zimskom periodu zaista i bilo hladno, kako to
okrivljeni predočava,isti se mogao vratiti u navedeni stan u koji je
smješten,pa nije imao nikakve potreba da zaštitu od hladnoće traži u
automobilu koji je obio na način kako je to predstavljeno tač.2 izreke presude
u namjeri da sebi pribavi protivpravnu imovinsku korist ,koje djelo je izvršio
u pokušaju. Ovdje valja istaći da je optuženi kritične zgode izoseći iz
navedenog automobila pokretne stvari (gore navedene )vlasništvo oštećene T.D.,
prekinuo priteženje vlasnika i zasnovao sopstveno.Međutim, sud je imajući u
vidu da je zastupnik optužbe u odnosu na ovu djelatnost okrivljenom stavio na
teret krivično djelo teške krađe u pokušaju,   nije  mogao mijenjati
činjenični opis ove djelatnosti, jer bi u tom slučaju povrijedio objektivni
identitet optužbe i presude. Nadalje optuženi negira izvršenje djelatnosti
produženog krivičnog djela teške krađe izvršenog na štetu P.B. činjenično
opisanu tač.1 izreke presude, navodeći da sa tim događajem nema nikakve veze i
da nije izvršio ovu djelatnost predmetnog krivičnog djela. I taj dio odbrane
optuženog sud je cijenio kao neistinit i sračunat na izbjegavanje krivice.
Naime, i ovaj dio odbrane optuženog obesnažen je  iskazom svjedoka oštećenog
P.B. kome sud poklanja vjeru i koji se određeno izjasnio da je dana 08.
decembra 2012 godine oko 16 h parkirao automobil marke „P. ...“ u ulici A.M.
gdje i živi,i kada je sjutri dan oko devet časova izašao iz stana vidio je da
je polomljeno staklo zadnjih lijevih vrata automobila, i  da je u istom
izvršena premetačina i otuđene stvari koje su bliže opisane tač.1 izreke
presude i čiju vrijednost je sud utvrdio na osnovu nalaza i mišljenja vještaka
komercijalne struke Đ.D. koji sud cijeni kao jasan,stučan i objektivan.
Nadalje da je okrivljeni izvršio i ovu djelatnost produženog krivičnog djela
teške krađe, sud je utvrdio iz saglasnih iskaza svjedoka Š.B. i Š.I. koji su
okrivljenog pronašli u automobilu oštećene T.D., a pored navedenog automobila
i kesu u kojoj se nalazio dio stvari vlasništvo oštećenog P.B.,a prilikom
lišenja slobode optuženog kod istog je pronađen nož koji je vlasništvo
oštećenog P.B. i koji je vraćen oštećenom, pored stvari koje su pronađene u
kesi koju činjenicu je sud utvrdio iz citirane potvrde     Uprve policije o
privremeno vraćenim stvarima ovom oštećenom.Dakle,stvari ovog oštećenog-P.B.
koje su kritične večeri oduzete iz njegovog automobila koji je obijen na način
opisan tač.1 izreke presude, upravo upućuje na jedini i nedvosmislen
zaključak, da je optuženi izvršilac i ove djelatnosti predmetnog krivičnog
djela. Stoji činjenica da je u odnosu na dvije djelatnosti predmetnog
krivičnog djela za koje je okrivljeni oglašen krivim, obavljen uviđaj, što
proizilazi iz citiranih zapisnika o uviđaju, i da ovlašćeni policijski
službenici  na licima mjesta nijesu pronašli tragove podesne za
identifikaciju,što je teza branioca u završnoj riječi, međutim, drugi dokazi
koji su gore analizirani upućuju na optuženog kao jedinog i izvjesnog
izvršioca obje djelatnosti i bez obzira na činjenicu što potvrdu o privremeno
oduzetim predmetima okrivljeni nije potpisao,jer nije ni mogao, obzirom da ne
govori crnogorski jezik,a to što potvrda nije potpisana od strane okrivljenog
ne umanjuje njenju vlalidnost i dokaznu snagu i sud je cijeni kao
vjerodostojnu,pogotovo kada se dovede u vezu sa gore navedenim dokazima kojima
sud poklanja vjeru,pa je neosnovana teza branioca da nije dokazano da je
optuženi izvršio ove dvije djelatnosti produženog krivičnog djela teške krađe.  
Pravno kavlifikujući utvrđeno činjenično stanje, sud je utvrdio da je optuženi
izvršio produženo krivično djelo teške krađe iz čl. 240.st.1 tač.1 u vezi čl.
49 Krivičnog zakonika.  
Valja istaći da vrijednost protivpravno pribavljene imovinske koristi u odnosu
na djelatnost opisanu tač.1 izreke presude ne prelazi iznos od 150,00
eura.Međutim, optuženi nije znao vrijednost stvari u vrijeme njihovog
protivpravnog oduzimanja,pa dakle,ta činjenica ne utiče na drugačiju pravnu
kvalifikaciju. Nadalje u postupku je dokazno da je optuženi izvršio dvije
istovrsne djetanosti i to krivičnog djela teške krađe i krivičnog djela teške
krađe u pokušaju, pa se kvlifikacija krivičnog djela vrši prema težem
propisu.Dakle,okrivljeni je postupajući na način kao u izreci presude ostvario
sva bitna obilježaja bića produženog krivičnog djela teške krađe iz čl.
240.st.1 tač.1 u vezi čl. 49 Krivičnog zakonika.  
Dakle,okrivljeni je izvršio dva krivična djela u vremenskoj povezanosti, koja
predstavljaju cjelinu zbog istovrsnosti predmeta djela,jedinstvenog umišljaja
optuženog i jedinstva mjesta i prostora,dok različitost oštećenih ne utiče na
drugačiji zaključak,pa je optuženi radnjama kao u izreci presude ostvario
obilježja bića produženog krivičnog djela teške krađe iz čl. 240.st.1 tač.1
Krivičnog zakonika,jer su zato ispunjeni uslovi iz čl. 49 Krivičnog zakonika.  
Nadalje valja istaći da je sud izmjenio činjenični opis krivičnog djela u
tač.2 izreke presude, na način što je u prvom redu odozgo, poslije riječi
„dana 09.decembra 2012 godine dodao riječi „u ranim jutarnjim časovima,a
poslije riječi „u ul. P.Ć.“ dodao riječi u Podgorici,konkretizujući krivično
djelo,na osnovu dokaza provedenih na glavnom pretresu,   na koji način po
stanovištu ovog suda nije povrijeđen objektivni identitet optužbe i presude.  
Cjeneći subjektivni odnos optuženog prema izvršenom krivičnom djelu, sud je
utvrdio da je isti bio svjestan krivčnog djela i da je htio njegovo izvršenje
u namjeri da sebi pribavi protivpravnu imovinsku korist, pa je postupao sa
direktinim umišljajem, koji je sud kao i namjeru utvrdio na osnovu dokaza
provedenih na glavnom pretresu kojima je poklonio vjeru.  
Pošto se optuženi u toku postupka branio da je u vrijeme izvršenja krivičnog
djela konzumirao 30 tableta dijazepama i jednu čašu vina,to se pojavila sumnja
u uračunjivost optuženog u vrijeme izvršenja krivičnog djela,pa je sud kako bi
otklonio navedenu dilemu saslušao vještaka medicinske struke psihijatra dr.
G.Ž.,koji se određeno izjasnio,i to da je optuženi kritičnog jutra uzeo
količinu dijazepama od 300 miligrama,tada bi se radilo o latentnoj ili smrtnoj
dozi u kom slučaju optuženi i nebi bio živ,pa je iz ovakog stručnog, jasnog i
objektivnog nalaza vještaka utvrđeno da optuženi kritične prilike nije uzeo 30
dijazepama, kako to neosnovano želi predstaviti u navodima svoje odbrane.
Nadalje iz nalaza ovog vještaka proizilazi da je optuženi u intervjua saopštio
da je proživio traumatično iskustvo u svojoj zamlji 90 godina u smislu
izvjesnih terorističkih napada,pa vještak smatra da  je navedeni poremećaj
neurotske prirode , vrlo malog stepena i da se ne može  dovesti u vezu sa
promjenom svijesti i volje optuženog. Nadalje vještak smatra da kod optuženog
u vrijeme izvršenja krivičnog djela nije bilo poremećaja svijesti po
kvantitetu i kvalitetu ,a imajući u vidu da predmetni događaj  iznosi na vrlo
jasan i precizan način,tj.da nema poremećaja pamćenja za okolnosti predmetnog
događaja. Dakle, optuženi je u vrijeme izvršenja krivičnog djela bio
uračunjiv,pa se s tim u vezi prigovor branioca optuženog u odnosu na nalaz i
mišljenje vještaka mora cijeniti kao neosnovan,jer vještak se stručno i jasno
na osnovu intervjua sa optuženim  izjasnio o svijesti i mogućnosti upravljanja
postupcima u vrijeme izvršenja krivičnog djela,navodeći da  u svijesti
optuženog nije bilo poremećaja ni u kvantitativnom ni u kavlitativnom
smislu,pa se prigovor branioca pokazuje neosnovanim i isti je baziran na
pretpostavkama da je optuženi kritičnom prilikom mogao biti bitno smanjeno
uračunjiv.  
Odlučujući o kazni za optuženog sud je cijenio sve okolnosti iz čl. 42
Krivičnog zakonika koje utiču da kazna bude manja ili veća,pa je u odsustvu
otežavajućih, kao olakšavajuće okolnosti na strani optuženog cijenio:
pretpostavljenu neosuđivanost,loše imovno stanje i stav oštećenog P.B. i
pravcu nepridruživanja krivičnom gonjenju, pa je sud optuženog osudio na kaznu
zatvora u trajanju od 1(jedne)godine,nalazeći da se navedenom kaznom ima
ostvariti svha kažnjavanja iz čl. 32.st.2 Krivičnog zakonika u okviru opšte
svrhe propisivanja i izricanja krivičnih sankcija iz čl. 4.st.2 Krivičnog
zakonika.  
Sud je optuženom u kaznu zatvora uračunao vrijeme provedeno u pritvoru,kao u
izreci presude, osnovom čl. 51.st.1 Krivičnog zakonika.  
Sud je oštećenu T.D. radi ostvarenja imovinskopravnog zahtjeva uputio na
parnični postupak osnovom čl. 239.st.2 ZKP-a,jer je ova oštećena postavila
imoviskopravni zahtjev u odnosu na vrijenost polomljnog stakla na automobilu,
pri činjenici da vrijednost stakla ne ulazi u pokretne stvari bliže opisane
tač.2 izreke presude.  
Sud je odluku o troškovima postupka temeljio na odredbi čl. 229.st.1 ZKP-a,pa
je obavezao optuženog da  sudu na ime troškova postupka uplati novčani iznos
od 313,00 eura. Troškovi postupka se odnose na ime nagrade tumaču za arapski
jezik 170,00 eura,vještaku komercijalne struke 60,50 eura, i na ime nagrade
vještaku medicinske struke 80,50 eura,dok će sud o troškovima postupka za koje
ne postoji evidencija u spisima predmeta odlučiti posebnim rješenjem osnovom
čl. 227.st.2 Zakonika o krivičnom postupku.Nadalje visinu paušala kao u izreci
presude sud je odmjerio shodno imovnom stanju optuženog,dužini trajanja i
složenosti krivičnog postupka.  
Naprotiv,sud je iz činjeničnog opisa krivičnog djela izostavio djelatnost koja
se odnosi na oštećenog B.A.,jer nije dokazno da je optuženi izvršio ovu
djelatnost produženog krivčnog djela teške krađe. Naime,optužnicom Osnovnog
državnog tužilaštva pri kojoj je zastupnik optužbe ostao u završnoj riječi
optuženom je stavljeno na teret i da je dana 09. decembra 2012 godine u ul.
P.Ć. ,svjestan svog djela čije je izvršenje htio znajući da je njegovo djelo
zabranjeno, obijanjem tuđu pokretnu stvar pokušao da oduze drugom u namjeri da
njenim prisvajanjem sebi pribavi protivpravnu imovinsku korist u vrijednosti
preko 150 eura ,na način što je podesnim sredstvom polomio leptir staklo na
zadanjim lijevim vratima parkiranog vozila „K.S.“, registrskih oznaka Y..
....,koje koristi oštećeni B.A., zatim otvorio označena vrata i ušao u
unutrašnjost vozila gdje je izvršio premetačinu,namjeravajući da oduzme sve
vrijednije stvari i novac koji bi pronašao.U toku postupka je nesporno
utvrđeno da je predmetni automobil obijen podesnim sredstvom kritične večeri
koja činjenica se utvrđuje citiranim zapisnikom o uviđaju i istinitim
svjdočkim iskazom svjedoka oštećenog B.A.. Međutim,u toku postupka nije
dokazano da je upravo optuženi izvršio ovu djelatnost predmetnog krivičnog
djela. Naime, stoji činjenica da je su ovlašćeni službenici uprave policije u
blizini automobila marke „P.“ u kome su zatekli optuženog vidjeli i obijen
automobil vlasništvo oštećenog B.A. iz koga ništa nije otuđeno,o čemu se jasno
izjasnio ovaj oštećeni,a prilikom uviđaja nijesu pronađeni tragovi podesni za
identifikaciju izvršioca,a sama činjenica da je optuženi zatečen u blizini u
drugom automobilu ne može dovesti do pouzdanog zaključka  da je optuženi
izvršio i ovu djelatnost predmetnog krivičnog djela koju negira, (i koji dio
njegove odbrane sud cijeni kao istinit) a koju tužilac optuženom stavlja na
teret  na osnovu pretpostavki, na osnovu kojih  se jedno lice ne može oglasiti
krivim.  
Imajući u vidu navedeno,primjenom citiranih Zakonskih propisa,odlučeno je kao
u izreci presude.  
                                                  OSNOVNI SUD U PODGORICI

Dana 13.02.2013 godine  
Sudija
Đuković Goran  