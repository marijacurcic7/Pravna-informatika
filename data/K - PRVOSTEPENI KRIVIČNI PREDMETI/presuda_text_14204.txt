K. br. 48/12
U IME CRNE GORE
OSNOVNI SUD U ŽABLJAKU, kao prvostepeni krivični po predsjedniku suda Andjelić
Mihailu uz sudjelovanje namještenika Šibalić Ikonije kao zapisničara, u
krivičnom predmetu protiv optuženih L. B. iz B., Ul. V. O. br. ... i M. N. iz
sela G., Pljevlja, zbog krivičnog djela Teška kradja iz čl. 240 st. 1 tačka 1
KZ , po optužnici ODT iz Pljevalja Kt. br. 246/12 od 23. 10. 2012. godine,
nakon usmenog, javnog i glavnog pretresa održanog 20. 11. 2012. godine u
prisustvu zamjenika ODT iz Pljevalja G. S., punomoćnika oštećenog HM »D.« iz
Ž. O. D. i optuženih, donio je a dana 22. 11. 2012. godine javno objavio
P R E S U D U
Optuženi L. B., od oca S. i majke M. rođene B., rođen ... godine u Lj., JMBG
..., sa prebivalištem u B. , Ul. V. O. br. ..., državljanin S., govori srpski,
razumije crnogorski jezik, završio srednju školu - XII gimnaziju, nezaposlen,
pismen, neoženjen, bez djece, srednjeg imovnog stanja, ranije neosuđivan,
protiv njega se ne vodi postupak za drugo krivično djelo
Optuženi M. N., od oca S. i majke Lj., rođene A., rođen .... godine u P., JMB
..., sa prebivalištem u G. – P., državljanin Crne Gore, neoženjen, završio
osnovnu školu, govori srpski, razumije crnogorski jezik, nezaposlen, lošeg
imovnog stanja, ranije osudjivan i to: presudom Osnovnog suda u Pljevljima K.
Br. 180/2000 od 18.09. 2001. godine zbog krivičnog djela iz čl. 145 st. 1 KZ
RCG na kaznu zatvora u trajanju od 30 dana i presudom Osnovnog suda u Žabljaku
K. br. 37/09 od 12.10. 2009.godine, zbog krivičnog djela falsifikovanje
isprave iz čl. 412 st. 2 u vezi st. 1 KZ, na kaznu zatvora u trajanju od 30
dana, protiv njega se ne vodi postupak za drugo krivično djelo
K r i v i s u
Što su
Dana 28. 09. 2012. godine, oko 23 časa u Ž., u namjeri da sebi pribave
protivpravnu imovinsku korist, po predhodnom dogovoru zajednički savladali
veće prepreke, provalili u ograđeno dvorište hotela »J.«, vlasništvo HM »D.«
DOO Ž., na način što su razmakli ogradu napravljenu od armature, visoku oko 2
m, kojom je dvorište hotela zagrađeno i ušli u isto, a potom a potom kroz
ulazna vrata hotela ušli u hotel, popeli se na prvi sprat hotela, otvorili
prozor i kroz otvoreni prozor iskočili na krov hotela, sa koga su uz pomoć
podesnih sredstava – kliješta za sječenje lima odsjekli 54 kg bakarnog lima,
debljine 0,55 mm, vrijednosti 270,00 € i tako odsječeni lim složili na kocke,
kada su ih na licu mjesta zatekli OPS UP – Ispostava Žaboljak, oštetivši na
taj način vlasnika HM »D.« DOO Ž.za iznos od 270,00 €,
- čime su kao saizivršioci izvršili krivično djelo teška krađa iz čl.240 stav
1 tačka 1 Krivičnog zakonika (KZ ),
- pa ih sud na osnovu navedenog zakonskog propisa i čl. 4, 5,13,15, 23, 32,
36, 42, 45 tačka 3 i čl.46 st.1 tačka 4 KZ i čl. 226 st.2 tačka 9 i st.3,
čl.229, čl. 234 tačka 2 i čl. 374 Zakonika o krivičnom postupku (ZKP-a)
O S U Đ U J E
Optuženog L. BO. na kaznu zatvora u trajanju od 3 (tri) mjeseca,
Optuženog M.N.na kaznu zatvora u trajanju od 5 ( pet) mjeseci ,
a koje kazne će se izvršiti po pravosnažnosti presude.
Optuženi su dužni solidarno na ime imovinsko pravnog zahtjeva radi naknade
štete platiti oštećenom HM »D.« DOO Ž. iznos od 270,00 € u roku od 15 dana po
pravosnažnosti presude.
Optuženi se obavezuju da solidarno plate troškove krivičnog postupka u iznosu
od 272,50 €, kao i paušal u iznosu od po 60 €, u roku od 15 dana po
pravosnažnosti presude pod prijetnjom prinudnog izvršenja.
O b r a z l o ž e nj e
ODT iz Pljevalja u optužnici Kt. br. 246/12 od 23. 10. 2012. godine, dajući
opis radnje izvršenja pravno je ocijenio, da su optuženi kao saizvršioci
počinili krivično djelo Teška kradja iz čl. 240 st. 1 tačka 1 KZ, na način,
mjesto i u vrijeme kako je to bliže opisano izrekom presude, pri čemu je ostao
i na glavnom pretresu. U završnoj riječi je konačno predložio da se optuženi
za naznačeno krivično djelo oglase krivim i osude po zakonu.
Punomoćnik oštećenog se pridružio krivičnom gonjenju optuženih i ispostavio
imovinsko pravni zahtjev za naknadu štete u iznosu od 270,00 €.
Optuženi L.B.je u svojoj odbrani na glavnom pretresu i u predhodnom postupku
priznao krivicu i u bitnim elementima počinjeno krivično djelo koje mu je
optužbom stavljeno na teret, a u bitnom je istakao, da ga je 28.
09.2012.godine, oko 17 časova, pozvao M.N. i predložio mu da pođu do Ž.gdje bi
mu pomogao da sa krova jednog hotela skinu lim, da je pristao da sa M.pođe u
Ž., i kojom prilikom su u vozilu marke BMW, vlasništvo optuženog M. ponijeli
pribor – dva para makaza za sječenje lima, dva para rukavica i jedno uže za
vuču, da su vozilo parkirali malo dalje od objekta i da su pješke došli do
ograde postavljene oko objekta čija je rekonstrukcija vršena, da su malo
pomjerili ogradu od armature visoku 2 -3 metra i provukli se kroz istu te ušli
u dvorište hotela, da su došli do vrata koja nijesu bila zaključana a na njima
su bila polomljena stakla, da su ušli kroz vrata i glavnim stepenicama se
popeli do sprata gdje su otvorili jedan prozor i kroz taj prozor izašli na
krov hotela, da je bilo negdje oko 22 časa kada su uz pomoć makaza počeli
sjeći bakarni lim sa krova hotela i isti su savijali u kocke kako bi ga lakše
mogli ponijeti sa sobom, da su na rukama imali rukavice, da je neko već prije
njih sjekao lim na krovu, a su ih negdje oko 23,30 časova na licu mjesta
zatekli policajci i da je tom prilikom opotuženi N. pobjegao sa lica mjesta a
on se predao policajcima, da su imali namjeru da otuđeni bakarni lim prodaju u
P. ili P., da su ih priveli u prostorije policije u Ž. i oduzeli im pribor za
sječenje lima, rukavice, uže i dr. te i količinu lima koju su već bili
odsjekli makazama sa krova hotela, da kritične prilike na objektu hotela nije
bilo fizičkog obezbjeđenja. U završnoj riječi je izrazio kajanje zbog
učinjenog djela i zamolio sud da ga što blaže kazni.
Optuženi M. N. je u svojoj odbrani na glavnom pretresu i u predhodnom postupku
priznao krivicu i u bitnim elementima počinjeno krivično djelo koje mu je
optužbom stavljeno na teret, a u bitnom je istakao, da je kritičnog dana
pozvao telefonom optuženog L. i pitao ga da li želi sa njim da pođe na Ž. da
sa krova jednog hotela skinu bakarni lim, da je L. pristao i pošao sa njim
vozilom marke BMW a kojom prilikom je u vozilu već imao dva para makaza za
sječenje lima, dva para rukavica, te uže za šlepanje vozila, da su vozilo
ostavili na jednoj livadi u blizini hotela, a u dvorište hotela »J.« ušli kroz
ogradu visoku dva metra i to na jednom mjestu gdje je armatura bila
razdvojena, da su u hotel koji se renovira ušli na glavna vrata koja nijesu
bila zaključana, pa su se popeli na sprat i otvorili jedan prozor, te se kroz
tako otvoreni prozor provukli i izašli na krov hotela, da su obadvojica uz
pomoć makaza za sječenje lima sjekli bakarni lim sa krova i isti slagali u
kocke kako bi ga lakše mogli ponijeti sa sobom, da nijesu lomili staklo na
ulaznim vratima niti su ta vrata obijali, da su imali namjeru da bakarni lim
prodaju i za to dobiju novac, da su ih dok su lim sjekli na krovu zatekli
policajci i da je on prije ovoga događaja dolazio na Ž. na nekih 10 -15 dana a
prije nekolike godine je radio na jednom objektu u blizini hotela »J.« i znao
je da na objektu sa kojeg su skidali bakarni lim nije bilo fizičkog
obezbjeđenja. U završnoj riječi je izrazio kajanje zbog učinjenog djela i
zamolio sud da ga što blaže kazni.
Sud je u dokaznom postupku proveo dokaze pročitao: potvrdu UP Ispostava
Žabljak od 29. 09. 2012. godine o privremenom oduzimanju predmeta – stvari od
M.N., potvrdu UP Ispostava Žabljak od 28.09. 2012. godine o privremenom
oduzimanju predmeta –stvari od L. B., izvršio uvid u fotodokumentaciju UP –
Ispostava Žabljak br. 3-97/12 od 29.09.2012. godine, pročitao: Službenu
zabilješku UP Ispostava Žabljak br.34 -04-240/12 – 1273/8 od 01. 10. 2012.
godine i nalaz i mišljenje sudskog vještaka ekonomsko-finansijske struke P. M.
od 20.10. 2012.godine, izvršio uvid u jednu desnu, kožnu rukavicu bijele boje,
sa oznakom GEBOL-Woker, jedan par gumiranih rukavica crnosive boje, marke
Gebol, jedne makaze za lim sa crvenom ručkom, jedne makaze za lim sa crnom
gumom na ručkama, jedan upaljač plave boje i jedno uže za vuču automobila, te
pročitao izvod iz KE za optuženog M. N. izdat od UP PJ Pljevlja br.
03-245/12-11439/1-2117 od 20. 11. 2012. godine, kao i izvršio uvid u
pravosnažnu presudu OS u Žabljaku K. br. 39/09. Sud nije provodio dokaz
neposredno saslušanje vještaka P. M. kao ni uvid u isječeni bakarni lim težine
54 kg, oduzet od optuženih, obzirom na odustanak ODT od ovih predloga sa čime
su bili saglasni oba optužena i punomoćnik oštećenog a ovo u uslovima kada
nije bilo primjedbi na nalaz i mišljenje vještaka, odnosno imajući u vidu
priznanje optuženih.
Iz Službene zabilješke UP Ispostava Žabljak, fotodokumentaciju UP – Ispostava
Žabljak, potvrde UP Ispostava Žabljak od 29. 09. 2012. godine o privremenom
oduzimanju predmeta –stvari od M. N. i potvrde UP Ispostava Žabljak od 28.09.
2012. godine o privremenom oduzimanju predmeta –stvari od L..B., proizilazi,
da je po nalogu ODT iz Pljevalja od optuženih nakon što su zatečeni na mjestu
izvršenja krivičnog djela oduzeti isječeni i spakovani u kocke bakarni lim
izmjeren na vagi u prodajnom objektu marketa »Voli« gdje se radilo o težini od
54 kilograma, da su od L. oduzete gumene rukavice – jedan par a od M. takođe
jedan par kožnih rukavica, te dvoje makaza za sječenje lima, jedan upaljač
plave boje i jedno uže za vuču automobila, da je Laketić pokazao na licu
mjesta kroz koji dio ograde izrađene od armature su se kritične prilike
provukli da bi ušli u objekat hotela »J.«, pa dalje pokazao vrata kroz koja su
ušli na objektu kao i prozor kroz koji su se provukli da bi se popeli na krov,
te konačno pokazao izgled krovne konstrukcije sa koje su rezali bakarni lim i
savijali ga u kocke.
Sud je u cjelosti prihvatio gore provedene dokaze, kao jasne i nesumnjive, jer
su isprava ( službena zabilješka), kao i izdate potvrde, odnosno fotoelaborat
sačinjeni od strane ovlašćenih službenih lica, odmah nakon izvršene
inkriminisane radnje, te je na lice mjesta evidentiran odsječeni lim – vrsta i
količina koji su otuđili optuženi, odnosno evidentiran predmeti – sredstva sa
kojim su optuženi sjekli lim, a posebno u okolnostima što predmetnim dokazima
stranke nijesu prigovorile a isti svoju podlogu nalaze i u prizinanju
optuženih.
Iz nalaza i mišljenja vještaka finansijske struke proizilazi da je tržišna
vrijednost oduzetog isječenog bakarnog lima sa hotela »J.«, težine 54 kg,
debljine 0,55 mm, na dan izvršenja krivičnog djela iznosila 270 €. Sud je
gornji dokaz prihvatio u cjelosti tim prije jer nije bilo nikakvih primjedbi
na isti od strane optuženih, a nalaz i mišljenje su urađeni na bazi podataka
koji su stavljeni vještaku na uvid i prema pravilima ekonomsko finansijske
struke i nauke, pri čemu je vještak jasno izdvojio visinu štete koja je
nastala kritične prilike ( 28.09. 2012. ) na krovu hotela skidanjem i kidanjem
bakarnih limova od štete koja se odnosila na količinu lima nastale u nekom
predhodnom događaju.
Na osnovu uvida u predmete koji su oduzeti od optuženih proizilazi, da su sa
gornjim sredstvima optuženi izvršili krivično djelo tj. pomoću makaza za
sječenje lima i gumenih odnosno kožnih rukavica koje su imali na rukama,
odsijecali su bakarni lim sa krova hotela i savijali ga u kocke kako bi ga
lakše odnijeli sa sobom. Ove dokaze sud je prihvatio u cjelosti jer svoju
podlogu nalaze u ostalim provedenim dokazima a optuženi su priznali da su
predmetne stvari – sredstva oduzeti od istih, što potvrđuju i svojeručnim
potpisima na potvrdama o oduzimanju.
Iz izvoda iz KE za optuženog M. N. proizilazi da je isti ranije osuđivan i to
presudom Osnovnog suda u Pljevljima K. Br. 180/2000 od 18.09. 2001. godine
zbog krivičnog djela iz čl. 145 st. 1 KZ RCG na kaznu zatvora u trajanju od 30
dana i presudom Osnovnog suda u Žabljaku K. br. 37/09 od 12.10. 2009.godine,
zbog krivičnog djela falsifikovanje isprave iz čl. 412 st. 2 u vezi st. 1 KZ
na kaznu zatvora u trajanju od 30 dana. Za optuženog L. sud nije mogao
pribaviti izvod iz KE, obzirom da je isti rođen u Lj. – S., u kojim
okolnostima je Tužilac sudu ostavio na ocjenu, da li treba naknadno
pribavljati gornju ispravu, obzirom da ista nije pribavljena ni u predhodnom
postupku iako je ODT podatke o ranijoj osudi za ovog optuženog tražio od
nadležnih organa S., pa je sud u odsustvu izvoda iz KE a da se ovaj postupak
ne bi nepotrebno odugovlačio prihvatio tvrdnju optuženog L. da ranije nije
osuđivan.
Sud je posebno cijenio odbranu optuženih, pa je zaključio da su isti priznali
krivicu i počinjeno krivično djelo, ali ne i u svim pojedinačnim segmentima
činjeničnog substrata podnijete optužbe, pri čemu je takvo priznanje našlo
svoju podlogu u provedenim dokazima, kojima je sud poklonio vjeru. Naime,
optuženi saglasno ukazuju da nijesu polomili stakla na ulaznim vratima, niti
da su odvaljivali ulazna vrata hotela ali priznaju, da su provalili u ograđeno
dvorište hotela, na način, što su razmakli ogradu visoku 2 metra napravljenu
od armature, i ovaj dio njihovog priznanja ima svoju potpunu podlogu u
provedenim dokazima a posebno u činjenici, da kod optuženih, iako su zatečeni
u izvršenju krivičnog djela, nije pronađeno nijedno podesno sredstvo za
odvaljivanje vrata hotela, iz čega jasno proizilazi, da su ista bila
otključana, u prilog čega je i činjenica da u neposrednoj blizini vrata nijesu
pronađena nikakva sredstva (lanac, katanac) koja bi obezbijedila ulaz kroz ta
vrata u objekat , niti su na samim vratima – štoku vrata primijećeni tragovi
odvaljivanja – obijanja istih.
Na osnovu savjesne i brižljive ocjene provedenih dokaza, te potpunog priznanja
optuženih a cijeneći sve u smislu čl. 17 i 370 ZKP- a sud je na pouzdan način
utvrdio, da su optuženi kao saizvršioci počinili krivično djelo na način,
mjesto i u vrijeme kako je to bliže opisano izrekom presude, odnosno sud je
utvrdio činjenično stanje, tj. da su dana 28. 09. 2012. godine, oko 23 časa u
Ž., u namjeri da sebi pribave protivpravnu imovinsku korist, po predhodnom
dogovoru zajednički savladali veće prepreke, provalili u ograđeno dvorište
hotela »J.«, vlasništvo HM »D.« DOO Ž., na način što su razmakli ogradu
napravljenu od armature, visoku oko 2 m, kojom je dvorište hotela zagrađeno i
ušli u isto, a potom kroz ulazna vrata hotela, ušli u hotel, popeli se na prvi
sprat hotela, otvorili prozor i kroz otvoreni prozor iskočili na krov hotela,
sa koga su uz pomoć podesnih sredstava – kliješta za sječenje lima odsjekli 54
kg bakarnog lima, debljine 0,55 mm, vrijednosti 270,00 € i tako odsječeni lim
složili na kocke, kada su ih na licu mjesta zateli OPS UP – Ispostava Žabljak,
oštetivši na taj način vlasnika HM »D.« DOO Ž. za iznos od 270,00 €.
Pravnom ocjenom ovako utvrdjenog činjeničnog stanja sud nalazi da se u
radnjama optuženih stiču svi bitni elementi krivičnog djela Teška kradja iz
čl. 240 st. 1 tačka 1 KZ, a koje djelo čini svaki onaj učinilac djela kradje,
koji kradju učini obijanjem ili provaljivanjem zatvorenih zgrada, soba, kasa,
ormana ili drugih zatvorenih prostorija ili drugim savladjivanjem većih
prepreka da dodje do stvari u namjeri da njenim prisvajanjem sebi ili drugom
pribavi protivpravnu imovinsku korist. Pod provaljivanjem se smatra ulaženje u
zatvorene prostorije bez fizičkog oštećenja uređaja za zatvaranje ( između
ostalog preskakanjem ili provlačenjem preko tj. kroz ograde, uskakanjem kroz
otvorene prozore i sl. ). Odredbom čl. 23 st. 2 KZ predviđeno je, da ako više
lica učestvanje u radnji izvršenja sa umišljajem ili iz nehata, zajednički
izvrše krivično djelo ili ostvarujući zajedničku odluku drugom radnjom sa
umišljajem bitno doprinesu izvršenju krivičnog djela, svako od njih kazniće se
kaznom propisanom za to djelo. U konkretnom slučaju nesumnjivo je utvrđeno, da
su oba izvršioca, nakon predhodnog dogovora a svaki na svoj način zajednički
učestvovali u radnji izvršenja, tj. razmicali ogradu od armature da bi ušli u
dvorište hotela, te dalje, da iz provedenih dokaza ne proizilazi da su obili
ulazna vrata i polomili staklo na vratima, ali nesumnjivo proizilazi, da su
prošli stepeništem do prvog sprata i kroz prozor na kraju hodnika, koji su
predhodno otvorili, prošli i popeli se na krovnu konstrukciju hotela, te da je
svaki od njih pomoću makaza za lim rezao bakarni lim sa krova i slagao u
kocke, u kojoj radnji su i zatečeni od strane pripadnika policije. Dakle, iz
provedenih dokaza nije se moglo utvrditi, da su optuženi pored iznijetog
lomili staklo i obijali ulazna vrata, jer na istima nije bilo tragova
obijanja, odnosno ostataka polomljenog stakla, niti su na licu mjesta
pronađena neka pomoćna sredstva koja bi služila za obezbjeđenje ulaska u
objekat ( lanac, žica, kanap, katanac i sl.), odnosno ni kod optuženih nijesu
pronađena podobna sredstva za obijanje. Sa iznijetog sud je izostavio pojedine
segmente činjeničnog substrata optužnog akta ODT-a, koji nijesu dokazani i
ukazuje da je to bilo bez uticaja na činjenični opis i pravnu kvalifikaciju
učinjenog djela. Optuženi su pri izvršenju inkriminisane radnje postupali sa
direktnim umišljajem, jer su bili potpuno svjesni svoje radnje i moguće
posledice iste, te nakon što su se predhodno dogovorili, inkriminisanu radnju
i voljno preduzeli, usled koje je uzročno nastupila zabranjena posledica tj.
šteta po HM »D.« DOO Ž.za iznos od 270,00 €.
Prilikom odmjeravanja vrste i visine kazne optuženim, sud je imao u vidu
stepen krivice i sve okolnosti predvidjene čl. 42 KZ, pa je u odsustvu
otežavajućih okolnosti na strani optuženog L., od olakšavajućih okolnosti za
oba optužena cijenio, da su priznali počinjeno djelo i krivicu te izrazili
kajanje za isto, da su nezaposleni, da su oba optužena izrazila spremnost da
nadoknade štetu oštećenom, da se radi o mladim osobama, posebno optuženi L.
koji ranije nije ni osuđivan, te im je gornje okolnosti uzeo kao naročito
olakšavajuće, predhodno ublažavajući zaprijećenu kaznu shodno čl. 45 tačka 3 i
46 st. 1 tačka 4 KZ , dok je od otežavajućih okolnosti na strani optuženog M.
cijenio , da je dao inicijativu za izvršenje inkriminsane radnje i obezbijedio
sredstva za izvršenje krivičnog djela (vozilo i alat) da je već dva puta bio
osuđivan, pa im je u smislu citiranih odredbi KZ izrekao kaznu zatvora i to
optuženom L. u trajanju od tri mjeseca a optuženom M. u trajanju od pet
mjeseci u ubjeđenju da će se izrečenom kaznom ostvariti svrha kažnjavanja iz
čl. 4 i 32 KZ.
Sud je u smislu člana 234 tačka 2 ZKP-a obavezao optužene da na ime imovinsko
pravnog zahtjeva oštećenom HM »D.« DOO Ž. solidarno plate iznos od 270,00 €.
Optuženi su dužni solidarno platiti troškove krivičnog postupka u iznosu od
272,50 € a koji se odnose na troškove vještaka ekonomsko finansijske struke,
kao i paušal u iznosu od po 60 €, obzirom na kratko trajanje i složenost
postupka, odnosno imovno stanje optuženih a ovo shodno čl. 226 st.2 tačka 9
ZKP-a.
Sa iznijetog odlučeno je kao u izreci.
OSNOVNI SUD U ŽABLJAKU, dana 20. 11. 2012. god.
ZAPISNIČAR PREDSJEDNIK SUDA
Ikonija Šibalić,s.r. Mihailo Andjelić,s.r.
PRAVNA POUKA:
Protiv ove presude dozvoljena je žalba u roku od
15 dana po prijemu pismenog otpravka iste preko
ovog suda Višem sudu Bijelo Polje.