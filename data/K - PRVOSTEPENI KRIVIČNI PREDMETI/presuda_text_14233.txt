OSNOVNI SUD U PLAVU
K. br. 57/2011  
U IME CRNE GORE
      Osnovni sud u Plavu, sudija  Hilmija Sujković, sa zapisničarem Senadom Radončić, u krivičnom predmetu okrivljenog S.G., sa prebivalištem u naselju B. bb, opština B. i boravištem u selu V.,  opština P., zbog krivičnog djela šumska kradja iz čl. 324 st.2 u vezi stl 1. Krivičnog Zakonika, po optužnom predlogu Osnovnog Državnog Tužilaštva u Plavu , Kt. 50/2011 od 11.07.2011  godine, po održanom usmenom, javnom, glavnom pretresu u prisustvu: okrivljenog, zamjenika  ODT u Plavu Rugovac Drite i oštećenog V.S. , donio je i javno objavio dana 25.10.2011  godine

P R E S U D U
      Okrivljeni S.G.,  JMBG ..., od oca Lj. i majke R., rodj. R., rodjen ... god. u P., sa prebivalištem  u B., naselje B. bb i boravištem u selu V., opština P., državljanin C.G., nezaposlen, neoženjen, pismen, završio srednuu pomorsku školu, lošeg imovnog stanja, osudjivan presudama: Opštinskog suda B., K.br.75/86 od 07.905.1986 god . zbog k.d. iz čl. 136. st. 1. KZ SRCG na kaznu zatvora u trajanju od 6 mjeseci - uslovnu za 2 godine , Osnovnog suda Bar , K.br. 135/93 od 18.10.1993 god. , zbog k.d. iz čl. 217. st. 1. KZ RCG, na kaznu zatvora u trajanju od 3 mjeseca - uslovno za  1 godinu, Osnovnog suda Plav , K.br. 6/96 od 20.12.1997 god., zbog k.d. iz čl. 136. st. 2. KZ RCG , na kaznu zatvora u trajanju od 30 dana , Osnovnog suda Plav, K.br. 159/08 od 26.05.2009 god., zbog k.d. iz čl. 151. st. 1. KZ  CG ,na kaznu zatvora u trajanju od 3 mjeseca i Osnovnog suda Plav, K.br. 105/09 od 20.01.2010 god. , zbog k.d. iz čl. 168 st. 1. KZ CG, na novčanu kaznu u iznosu od 200,00 eura,

K r i v    j e
      Što je:

      Neutvrdjenog dana, u toku maja i juna mjeseca 2011 god. u šumi zv. "N. R." vlasništvo oštećenog V.S., na parcelama 1/56 i 1/58, radi kradje motornom testerom oborio 21 hrastovo i bukovo stablo  u količini od 14,18 m3 i vrijednosti od 120,11 eura, nakon čega je ogrijevno drvo od ovih stabala otjerao sa lica mjesta i iskoristio  bez odobrenja i saglasnosti oštećenog

      -čime je izvršio krivično djelo šumska kradja iz čl. 324 st.2 u vezi st. 1. . Krivičnog zakonika.

      Pa ga sud za izvršeno krivično djelo, na osnovu navedenog zakonskog propisa te primjenom čl: 4,32,36, 39 , 42 , 45 i 46 . KZ i čl. 374 ZKP

O S U D J U J E
      Na kaznu zatvora u trajanju od 60 (šezdeset ) dana

i
      Novčanu kaznu u iznosu od 800,00 (osamstotina) eura, koju je dužan platiti u roku od 3 mjeseca  po pravosnažnosti presude , a ukoliko se novčana kazna ne plati u odredjenom roku ista će se zamijeniti kaznom zatvora računajući svakih započetih 25,00 /dvadesetpet/ eura, novčane kazne za 1 (jedan) dan zatvora.

      Okrivljeni se obavezuje da  naknadi troškove krivičnog postupka u ukupnom iznosu od  237,00 € (dvijestotinetridesetsedam) eura, u roku od 15 dana po pravosnažnosti presude, pod prijetnjom prinudnog izvršenja.

    Okrivljeni je dužan da na ime pričinjene štete oštećenom V.S. plati iznos od 120,11 eura (jednastotinadvadesetjedaneuroijedanaestcenti) u roku

od 15 dana po pravosnažnosti presude.  
O b r a z l o ž e n j e
      Osnovno  državno tužilaštvo u Plavu optužnim predlogom Kt.br. 50/2011 od 11.07.2011 god. , optužilo je S.G., iz B., za krivično  djelo šumska kradja iz čl. 324 st.2 u vezi st. 1. . KZ

      U završnoj riječi zamjenik ODT u Plavu Rugovac Drita  je precizirala  podneseni optužni predlog u njegovom činjeničnom opisu, u pogledu ukupne količine i vrijednosti bespravno posječenih stabala, pa je u svemu ostala  pri tako preciziranom optužnom predlogu i predložila  sudu da okrivljenog S.G.  oglasi krivim za navedeno krivično djelo i osudi ga na kaznu zatvora u trajanju od 60 dana i na novčanu kaznu u iznosu od 800,00 eura.

      Oštećeni V.S. se u završnoj riječi pridružio krivičnom gonjenju prema okrivljenom S.G. i postavio odštetni zahtjev u iznosu od 120,11 eura, kolika je vrijednost 14,18 m3 bruto drvne mase koju je okrivljeni posjekao u njegovoj šumi, kako je to u svom nalazu i mišljenju utvrdio vještak dipl.ing. šumarstva K.P.

       Izjašnjavajući se o optužnom predlogu ODT u Plavu, okrivljeni S.G. u svojoj odbrani sa glavnog pretresa od 13.09.2011 god. ,  ne priznaje izvršenje krivičnog djela koje mu je javnom optužbom stavljeno na teret   navodeći  da ne samo da nije izvršio sječu  21 hrastovog i bukovog stabla  kako ga tereti optužba već i da mu u vezi sječe ovih stabala nije ništa poznato.  U svoju odbranu navodi da je početkom aprila mjeseca iz svoje privatne šume "D." koja je od sporne  šume V.S.,  udaljena oko 1 km , izvršio izvlačenje odredjene količine ogrijevnog drveta od bukovih i cerovih stabala koja je posjekao dvije ili tri godine prije toga. Ova šuma se sa jedne strane graniči šumom K.T., sa druge strane šumom S.S., sa treće strane šumom pok. K.M. i sa četvrte strane šumom K.V. a prilikom izvlačenja ogrijevnog drveta iz ove  šume do jednog sklada  mu je pomagao sa svojim konjem J.D. Na glavnom pretresu od 20.09.2011 god. , prilikom uvidjaja suda na licu mjesta,  dalje navodi da je tačno da je od 21 stabla , čija mu se sječa stavlja na teret,  lično izvšio sječu 17 stabala dok je sječu ostala 4 stabla izvršio K.T. , koji mu je tom prilikom pomagao,  ali ponovo ističe da šuma u kojoj je izvršio ovu sječu nije vlasništvo oštećenog V.S. jer se ista i dalje vodi na B. Konačno na glavnom pretresu od 05.10.2011 god. priznaje  sječu svih stabala koja mu se stavljaju na teret, ali sada navodi da to nije učinio radi kradje već zbog toga što je ova šuma, odnosno parcele br. 1/56 i 1/58 kojima ista pripada , njegovo vlasništvo, jer je ove parcele tj. šumu njegov otac kupio od B. još prije njegovog rodjenja. Prilikom kupovine ove šume njegov otac sa B. nije pravio ugovor o kupoprodaji tako da iz tog razloga nema nikakav pisani dokaz o pravu vlasništva na ovoj šumi, ali da je to poznato K.R., K.D.i K.T., koje je predložio kao svjedoke. Medjutim, za razliku od ovakvih svojih navoda koje je dao u toku glavnog pretresa, okrivljeni S.G. u završnoj riječi  ponovo ističe da je šuma u kojoj je izvršio sječu stabala koja mu se stavljaju na teret njegovo privatno vlasništvo, ali da se ne radi o parcelama 1/56 i 1/57  već o parceli br. 62/236 KO V., koja je od navedenih parcela udaljena oko 700 do 800 m tako da je u tom dijelu vještak geometar D.B.,  pogrešno izvještačio. Zbog toga smatra da nije izvršio krivično djelo koje mu je javnom optužbom stavljeno na teret pa je predložio sudu da ga za ovo djelo oslobodi od optužbe.

      Sud je cijenio odbranu okrivljenog S.G. u dijelu u kojem negira izvršenje krivičnog djela koje mu je javnom optužbom stavljeno na teret, pa je našao da je ista ne samo nejasna i nelogična već i protivurječna, kako samoj sebi tako i izvedenim dokazima, te  je kao takvu nije ni prihvatio.

      Naime, sud je radi provjere odbrane okrivljenog kojom negira izvršenje predmetnog krivičnog djela, odnosno radi što pravilnijeg i zakonitijeg rješavanja ove krivične stvari, u dokaznom postupku izveo sledeće dokaze: saslušao u svojstvu svjedoka oštećenog V.S. i  svjedoke V.D., V.S.1, V.M., B.G., N.M., J.D., V.M. , V.S.2,V.V., K.D. i K.T. izvršio uvidjaj suda na licu mjesta vještačenje putem vještaka geometra D.B. i dipl.ing. šumarstva K.P., pročitao izvještaj Uprave za šume Plj. - Područne jedinice P., br. 902 0d 07.07.2011 god. i izvod iz kaznene evidencije za okrivljenog S.G. izdat od Ispostave policije P. , br. 02-245-1816/2 od 05.09.2011 god. i izvršio uvid u prikaz posjedovnih listova Uprave za nekretnine CG, br. 42 i 103 KO Novšići pa je svestranom ocjenom izvedenih dokaza, svakog pojedinačno i u njihovoj medjusobnoj vezi i njihovim uporedjivanjem sa navodima javne optužbe i odbranom okrivljenog utvrdio da isti u svemu negiraju ovakvu njegovu odbranu te da je samim tim okrivljeni S.G.  i izvršio krivično djelo šumska kradja iz čl. 324 st.2 u vezi 1. KZ, koje mu je  javnom optužbom stavljeno na teret .

      Tako je oštećeni V.S. , u svom iskazu koji je sud u potpunosti prihvatio kao jasan, potpun, logičan i uvjerljiv u svemu obezvrijedio odbranu okrivljenog  u dijelu u kojem negira izvršenje krivičnog djela koje mu je javnom optužbom stavljeno na teret, istakavši da je šuma zv. "N.R." u kojoj je okrivljeni S.G. izvršio sječu 21 stabla , njegovo privatno vlasništvo i da je sječu svih ovih stabala okrivljeni izvršio bez njegove saglasnosti i odobrenja. Naime, izjašnjavajući se o bespravnoj sječi stabala u svojoj šumi zv. "N.R." kao i razlozima koji su ga rukovodili da za ovu sječu prijavi okrivljenog S.G., oštećeni V.S. je naveo da je ovu šumu i istoimeni pašnjak njegov pok. otac V.Dj. kupio od B.B. i B.Š. još 1958 god., ali da istu nije nikada preveo na svoje ime tako da se još uvijek vodi na ranijeg vlasnika . Pošto su se B. odmah nakon prodaje ove šume i ostale imovine odselili na K. te pošto prema njegovim saznanjima isti više nijesu živi niti su za života dolazili u P.,  to ni on sam kasnije ovu šumu nije preveo na sebe. Kako ga je okrivljeni u toku proleća pitao da li može u ovoj njegovoj šumi posjeći jedno tehničko bukovo stablo koje mu je bilo potrebno a da mu on zauzvrat u svojoj šumi spremi 2 - 3 m ogrijevnog drveta , obećao mu je da će udovoljiti ovoj njegovoj molbi , ali mu je kazao da prije toga moraju zajedno poći u ovu šumu kako bi provjerio da li u njoj  ima takvog stabla. Medjutim, njihov zajednički izlazak u šumu je okrivljeni nekoliko puta odlagao zbog čega ga je u julu mjesecu lično pozvao telefonom da se dogovore u vezi toga. Pošto ni u dogovoreno vrijeme okrivljeni nije došao kod njega radi zajedničkog odlaska u šumu , odlučio je da to sam učini.  Tom prilikom je i ustanovio da je neko u ovoj njegovoj šumi izvršio sječu dvadesetak bukovih i cerovih stabala i da je ova sječa izvršena u maju ili početkom juna mjeseca . Tragovi vuče trupaca od posječenih stabala sa konjem,  su vodili  kroz šumu okrivljenog S.G. u kojoj šumi se još uvijek nalazio dio ogrijevnog drveta od ove sječe .  Drugi dio ogrijevnog drveta se i dalje nalazio u njegovoj šumi koja se inače prostire  na jednoj ravni i sa jedne strane se na nju nadovezuje šuma okrivljenog  do koje je okrivljeni prvo konjem vukao i lagerisao ogrijevno drvo a nakon toga ga  voznikom lifrao do svoje kuće. Zbog toga je naredog dana pošao do kuće  okrivljenog kako bi ga  pitao u vezi ove sječe  i tom prilikom pored  ove   kuće zetekao dio ogrijevnog drveta koje je posječeno u njegovoj šumi. Okrivljeni je ne njegovo pitanje u početku tvrdio da je sječu stabala izvršio u svojoj šumi ali mu je kasnije ipak priznao da je stabla posjekao u njegovoj šumi. Dalje mu je kazao da je već uslovno kažnjavan i da će u slučaju da ga prijavi za ovu sječu biti osudjen na zatvorsku kaznu Iz tog razloga se dogovorio sa okrivljenim da mu na ime posječenih stabala kući dotjera 10 m ogrijevnog drveta . Medjutim, i pored takvog njihovog dogovora okrivljeni mu kasnije nije htio odmah dotjerati dogovorenu količinu drveta  već je predlagao da to učini za mjesec dana, što on nije htio prihvatiti. Zbog toga ga je i prijavio za ovu bespravnu sječu Upravi za šume P. - Područnoj jedinici P. , po osnovu koje prijave je reonski lugar N.M. dana 07.07.2011 god. sa njim izlazio na lice mjesta gdje je izvršio premjer panjeva bespravno posječenih stabala i obračunao njihovu ukupnu drvnu masu. Radilo se o 21  bukovom i hrastovom-cerovom stablu ukupne količine 16,53 m3. Kako su mu kasnije i svjedokinje V.D. i njene kćerke S. i M.,  pričale da su sredinom juna mjeseca u njegovoj šumi zv. "N. R."  zatekle u sječi okirivljenog S.G.,  to je zbog svega toga za ovu sječu i podnio prijavu protiv njega.

      Odbranu okrivljenog kojom negira izvršenje krivičnog djela koje mu je javnom optužbom stavljeno na teret tvrdnjom da ne samo da nije izvršio sječu stabala u šumi zv. "N.R. " već i da mu u vezi ove sječe nije ništa poznato kao i da je šuma u kojoj je izvršena sječa ovih stabala njegovo vlasništvo, a ne vlasništvo oštećenog, tako da samim tim nije ni izvršio predmetno krivično djelo su u svojim iskazima obezvrijedile i svjedokinje V.D., V.S.2 i V.M., saglasno istakavši da je šuma zv. "N.R." u kojoj su u junu mjesecu 2011 god. u sječi zatekle okrivljenog S.G., vlasništvo oštećenog  V.S. . Tog dana su inače zajedno pošle u šumu radi branja pečuraka, pa su dolaskom u mjesto zv. "N.R." začule zvuk motorne testere. Pošle su u pravcu ovog zvuka i u dijelu šume za koju su iz priča svekra odnosno dede i supruga tj. oca znale da je vlasništvo pok. V.Dj., oca oštećenog V. S., zatekle u sječi okrivljenog S.G. i B.G. U momentu njihovog nailaska okrivljeni S. je motornom testerom vršio obaranje jednog stabla dok je B.G. sa sjekirom u ruci stajao u blizini. Pošto svjedokinje S. i M. nijesu bile u dobrim odnosima sa okrivljenim , to im  se iz tog razloga nijesu htjele javljati već su nastavile put .  Zbog rada motorne testere ih ni okrivljeni ni B. nijesu  čuli ni vidjeli, a na licu mjesta je bilo posječeno dosta bukovih i cerovih stabala.

      Odbranu okrivljenog kojom negira sječu cerovih i bukovih stabala u šumi oštećenog V.S. a samim tim i izvršenje krivičnog djela koje mu je javnom optužbom stavljeno na teret tvrdnjom da ogrijevno drvo nije posjekao u ovoj već u svojoj privatnoj šumi zv. " D.K" koja je od šume oštećenog udaljena oko 1 km,  je u svom iskazu obezvrijedio i svjedok J. D.,  istakavši da je tačno da je u junu mjesecu 2011 god. okrivljenom S.G. pomagao prilikom izvlačenja ogrijevnog drveta sa svojim konjem,  ali ne iz šume "D.K." kako tvrdi okrivljeni, već iz šume zv. "N.R." Naime, izjašnjavajući se na navode okrivljenog da mu je sa svojim konjem pomagao prilikom izvlačenja ogrijevnog drveta iz šume , svjedok J.D. je istakao da je u toku juna mjeseca 2011. god., na molbu okrivljenog, istom pomogao prilikom izvlačenja sveže posječenog ogrijevnog drveta iz šume zv. "N.R." čime je negirao njegovu odbranu kako u pogledu mjeseca u kojem je vršio spremanje i tjeranje ogrijevnog drveta tako i u pogledu navoda da je sječu i spremanje ovog ogrijevnog drveta izvršio u svojoj privatnoj šumi zv. "D.K.". Tom prilikom je sa svojim konjem ogrijevno drvo izvlačio do jednog voznika u dužini od oko 35 m , odakle je okrivljeni kasnije ovim voznikom drva lifrovao do njegove kuće, u čemu mu on nije pomagao. Na kraju je naveo da se radilo o svježe posječenim stablima odnosno o svježe posječenom ogrijevnom drvetu, čime je takodje negirao odbranu okrivljenog  u dijelu da je ovo ogrijevno drvo poticalo od sječe iz njegove privatne šume "D.K." koju je izvršio  još 2 - 3 godine prije sporne sječe .

      Kako je odbranu okrivljenog u istom dijelu u svom iskazu negirao i svjedok B.G., istakavši da je jednom prilikom u toku proleća 2011 god. sa okrivljenim zajedno  pošao u šumu za koju mu je isti kazao da je njegovo vlasništvo kojom prilikom je okrivljeni oko 100 m u dubini ove šume od pašnjaka "N.R." izvršio sječu 2 - 3 m ogrijevnog drveta, to i ova njegova izjava ide u prilog neosnovanosti takve odbrane okrivljenog. Ovo iz razloga jer je ovakvom svojom izjavom svjedok B.G. ne samo potvrdio iskaze svjedoka V.D., V.S.1 i V.M. u dijelu da su prilikom branja pečuraka u mjestu zv. "N.R."  u istoimenoj šumi za koju su znali da je vlasništvo oca oštećenog, pored okrivljenog S.G.  zatekle još i njega već istovremeno i negirao odbranu okrivljenog u dijelu da je sječu stabala radi spremanja ogrijevnog drveta izvršio u svojoj privatnoj šumi zv. "D.K." koja je od šume oštećenog udaljena oko 1 km.

      Konačno, odbranu okrivljenog u dijelu da je šuma zv. "N.R." u kojoj je izvršio sječu 21 stabla,  koja mu se javnom optužbom stavljaju na teret,njegovo vlasništvo su pored svjedoka V.D., V.S.1 i V.M. u svojim iskazima negirali i svjedoci V.M., V.S.2 i V.V., saglasno istakavši da je pomenutu ravan kako pašnjak tako i šumu , uvijek držao, koristio i čuvao otac oštećenog S., pok. V.Dj., što im je poznato još iz djetinjstva.

      Naime, izjašnjavajući se na okolnosti prava vlasništva na pašnjakun "N.R." i dijelu istoimene šume, svjedok V.M. je istakla da je otac oštećenog V.Dj.  ovaj pašnjak i  šumu kupio davnih šezdesetih godina od B., koja činjenica joj je poznata otuda što  se nekoliko godina prije toga udala u V. i na tom prostoru čuvala ovce tako da lično zna da je na  dijelu istoimenog pašnjaka  pok. Dj. napravio planinski stan  i tor gdje je sa porodicom izvodio stoku. Što se tiče navoda okrivljenog S.G. da je ova ravan njihovo  vlasništvo, istakla je da je njegova  kuća nisko u selu i da na ovu ravan nikada nije vidjela nikog od S.,  iako je na njoj stalno čuvala stoku. Na kraju je navela da pomenuta ravan pripada području sela N., a ne području sela V., gdje inače žive S., tako da i taj podatak  takodje potvrdjuje njenu tvrdnju da su vlasnici ove  ravni V. a ne S.

      Izjašnjavajući se na iste okolnosti svjedok V.S.1  je takodje istakao da je kao dijete često čuvao stoku u mjestu "N.R."  te da mu je otuda i poznato da je ovu ravan držao pok. V.Dj., koji im je branio čuvanje stoke na njoj.  Pored držanja i korišćenja pašnjaka zv. "N.R.", pok. V.Dj. je koristio istoimenu šumu  na način što je u njoj sjekao list za stoku  tako da  oni nijesu mogli niti na ovom pašnjaku čuvati stoku niti u ovoj šumi sjeći list. Dalje je istakao da u to vrijeme za razliku od pok. V.Dj.  niko od S. nije branio ni čuvanje stoke na ovom pašnjaku ni sječu lista u šumi , čime je takodje negirao odbranu okrivljenog u dijelu da je šuma zv. "N.R." u kojoj je izvršio sječu spornih stabala njegovo vlasništvo a ne vlasništvo oštećenog V. S.

      Konačno, izjašnjavajući se o pravu vlasništva na spornoj šumi i svjedok  V.V. je istakao da mu je još kao djetetu bilo poznato da je pašnjak zv. "N.R." vlasništvo pok. V.Dj., oca oštećenog S., jer im je on uvijek branio da na ovom pašnjaku čuvaju stoku i to kako u dijelu pašnjaka koji se zove "M.R." tako i u dijelu koji se zove "V.R." Što se tiče vlasništva na šumi koja se prostire oko ovog pašnjaka, naveo je da mu nije poznato ko je vlasnik ove šume  pa i šume u kojoj je izvršena predmetna sječa. Na kraju je naveo kako se sjeća da je pok. V.Dj. prilikom posjeta njegovoj kući pričao da je ravan kupio odnosno mijenjao za stoku, čime je takodje ne samo negirao navode okrivljenog da su B. mjesto "N.R." prodali njegovom ocu a ne ocu oštećenog  već i obezvrijedio njegovu odbranu  u dijelu kojom  negira izvršenje predmetnog krivičnog djela.

      Ako se ovakvim iskazima svjedoka V.D., V.S.1, V.M., V.M.1, V.S.2 i V.V. u pogledu prava vlasništva na šumi i pašnjaku zv. "N.R." dodaju i iskazi svjedoka K.D. i K.T.,  da im nije poznato ko je vlasnik šume zv. "N.R." u kojoj je izvršena predmetna sječa 21 cerovog i bukovog stabla , to i ovi iskazi takodje idu u prilog neosnovanosti odbrane okrivljenog da je sporna šuma njegovo vlasništvo, jer je pomenute svjedoke radi potvrde ovih svojih navoda predložio sam okrivljeni. Naime, izjašnjavajući se na navode okrivljenog S.G. sa glavnog pretresa od 05.10.2011 god. , da šumu zv. "N.R." u kojoj je izvršio sječu cerovih i bukovih stabala  od ranijih vlasnika B. nije kupio otac oštećenog,  već njegov otac,    svjedoci K.D. i K.T., i pored toga što ih je za svjedoke predložio sam okrivljeni kako bi potvrdili ovakvu njegovu odbranu,  to nijesu učinili, saglasno istakavši da im takva činjenica nije poznata te da se samim tim i ne mogu izjasniti ko je vlasnik sporne šume. Svjedok K.T. je na pitanje oštećenog V.S. dalje istakao da mu je kao djetetu bilo poznato da je  otac oštećenog na pašnjaku  zv. "N. R."  i to na dijelu koja se zove "M.R." i za koji se pričalo da je njegovo vlasništvo  imao  planinski stan i da se parcele br. 1/56 i 1/58 nalaze kod mjesta zv."M.R.",  čime je takodje negirao odbranu okrivljenog  kako u dijelu da se ove parcele,  kojima inače  pripada i sporna šuma,  ne nalaze na području mjesta "N.R." već da su iste od ovog mjesta udaljene oko 1 km  tako i u dijelu u kojem negira izvršenje predmetnog krivičnog djela tvrdnjom da su ove parcele a samim tim i sporna šuma njegovo vlasništvo.

      Ako se na kraju svemu izloženom dodaju i činjenice koje su utvrdjene prilikom izvršenog uvidjaja suda na licu mjesta i na osnovu nalaza i mišljenja vještaka geometra D.B. i vještaka šumarske struke K.P.,  to i ove čiinjenice, u sveukupnosti sa ostalim utvrdjenim činjenicama, takodje idu u prilog  zaključenju suda da je šuma zv. "N.R." u kojoj je okrivljeni S.G. izvršio sječu 21 cerovog i bukovog stabla vlasništvo oštećenog V. S. i da je sječom navedenog broja stabala u ovoj  šumi okrivljeni  izvršio krivično djelo koje mu je javnom optužbom stavljeno na teret.

      Naime, sobzirom na nesporno utvrdjenu činjenicu da je pašnjak zv. "N.R." vlasništvo Vučetića,  kako u svojoj izjavi tvrdi oštećeni a ne S.,  kako  u svojoj odbrani navodi okrivljeni, to sama činjenica da su sva predmetna stabla posječena na rubnom dijelu šume uz ovaj pašnjak, što je utvrdjeno uvidjajem suda na licu mjesta, takodje ukazuje da taj dio šume i prirodno pripada ovom pašnjaku. Ovo utoliko prije što se u tom dijelu u svom nalazu i mišljenju izjasnio i vještak geometar D.B., konstatujući da su sva sporna stabla posječena u rubnim djelovima pašnjaka koji kao i šuma u kojoj je izvršena sječa ovih stabala takodje pripada parcelama 1/56 i 1/58. Što se tiče prava vlasništva na parcelama 1/56 i 1/58  kojima pripadaju i pašnjak i sporna šuma, vještak geometar D.B. je konstatovao da se kao vlasnici ovih parcela i dalje vode raniji vlasnici B.Š. i B.B. i da u katastarskoj dokumentaciji nema nikakvog pisanog dokaza  o kupoprodaji  ovih parcela. Medjutim, u prilog tvrdnje oštećenog V.S. da je ove parcele od B. kupio njegov otac a ne S., ide ne samo činjenica  da ove parcele pripadaju selu N., u kojem žive V.,   a ne selu V. gdje žive S.,  već i činjenica da se ove parcele graniče sa nespornim parcelama oštećenog kako je to i naznačeno u kopiji skice popisnog katastra iz 1954 god.  U pojašnjenju svog nalaza sa glavnog pretresa od 05.10 2011 god. je dalje istakao da je u poslijeratnom periodu bilo dosta prodaja nepokretnosti od strane lica albanske nacionalnosti bez sačinjavanja kupoprodajnih ugovora nakon čega su prodavci selili u druge krajeve  zbog čega se takva imovina i dalje vodi na njih kao u konkretnom slučaju , potvrdivši na taj način  iskaz oštećenog  V.S. i u dijelu da i pored toga što je ove nepokretnosti kupio od B., njegov otac iste nije nikada preveo na svoje ime, tako da se one još uvijek vode na ranije vlasnike.

      Konačno ako se svemu  izloženom doda i nalaz i mišljenje vještaka šumarske struke dipl.ing. šumarstva K.P. , kako u pogledu vremena  , mjesta i načina izvršenja predmetne bespravne sječe  tako i u pogledu vrste, prečnika panjeva i ukupne drvne mase bespravno oborenih stabala , to i ovaj nalaz ne samo da potvrdjuje iskaz oštećenog V.S. u pogledu krivice okrivljenog S.G. za sječu ovih stabala već istovremeno i obezvredjuje odbranu u dijelu u kojem negira ovu sječu . Naime, izjašnjavajući se o vremenu, mjestu i načinu sječe predmetnih cerovih i bukovih stabala, pomenuti vještak je u svom osnovnom nalazu od 27.09.2011 god. i pojašnjenju ovog nalaza na glavnom pretresu od  05.10.2011 god. istakao  da su  sva ova stabla posječena u mjestu zv. "N.R.", u periodu maj-jun mjesec 2011 god. i da je njihova sječa izvršena motornom testerom , čime je potvrdio iskaz oštećenog u ovom dijelu. Dalje, izjašnjavajući se o vrsti, prečniku panjeva i ukupnoj drvnoj masi bespravno oborenih stabala koja su stavljena na teret okrivljenom, vještak K.P. je našao da se radi o 21 stablu lišćara,  od čega  su 15 stabala hrasta i 6 stabala bukve,  ukupne drvne mase 14,18 m3 , čime je potvrdio iskaz oštećenog i u ovom dijelu. Naime, iako se u količinama 21 bespravno posječenog stabla koje su obračunali lugar N.M. i vještak K.P. javlja odredjena razlika , pomenuti vještak se izjasnio da je do ove razlike došlo samo zbog razlike u izmjerenim prečnicima  obzirom da su isti nepravilnog oblika zbog čega je on prilikom njihovog mjerenja, za razliku od lugara N.M.  koji je vršio samo jedno mjerenje,  koristio metod dvojnog tj. unakrsnog mjerenja, tako da je ta razlika iz tog razloga ne samo opravdana već i tolerantna. Konačno, izjašnjavajući se o načinu sječe  predmetnih stabala , vještak K.P. je  istakao da su sva ova stabla posječena na isti način odnosno  iz dva reza,   podsjeka koji zadire u dubinu panja do 1/3  njegovog prečnika i završnog reza dubine 2/3 prečnika panja , koja činjenica zajedno sa činjenicom da je i visina svih panjeva ista , od 15 do 20 cm, ukazuje da je sječu svih ovih stabala izvršilo jedno isto lice , čime je negirao prvobitnu  odbranu okrivljenog  i u dijelu da je  od svih spornih stabala on izvršio sječu 17 stabala a da je sječu  4 preostala  stabla izvršilo drugo lice.

      Zbog svega izloženog sud je iskazima  oštećenog V.S.  i svjedoka : V.D., V.S.1, V.M, N.M., J.D., B.G, V.M.1 , V.S.1,  V.V., K.D. i K.T., u potpunosti povjerovao i iste u cjelosti prihvatio ocijenivši ih jasnim , logičnim  i što je najbitnije saglasnim sa ostalim izvedenim dokazima, u prvom redu nalazima i mišljenjima vještaka geometra D.B. i vještaka šumarske struke dipl.ing. šumarstva K.P.,  koje je sud takodje prihvatio bez rezerve našavši da su isti jasni, potpuni, objektivni i u dovoljnoj mjeri stručno obrazloženi.

      Istovremeno, sud odbranu okivljenog S.G. kojem negira izvršenje krivičnog djela koje mu je javnom optužbom stavljeno na teret , kao potpuno suprotnu ovim dokazima, nije mogao prihvatiti, već ju je kao neosnovanu i sračunatu na izbjegavanje krivično - pravne odgovornosti u cjelosti odbacio. U prilog neprihvatanja odbrane okrivljenog kojom negira izvršenje predmetnog krivičnog djela ide i činjenica što je ovakva njegova odbrana, pored toga što je suprotna svim izvedenim dokazima pa čak i iskazima svjedoka koje je predložio sam okrivljeni, još i nejasna, nelogična i sama sebi protivrječna , što takodje upućuje na njenu neprihvatljivost. Naime, ukoliko se izvrši svestrana analiza odbrane okrivljenog u dijelu u kojem negira izvršenje krivičnog djela koje mu je javnom optužbom stavljeno na teret i ako se takva njegova odbrana dovede u vezu sa izvedenim dokazima, onda se nesporno dolazi do zaključka da je ista ne samo nejasna i nelogična već i protivrječna, kako sama sebi tako i izvedenim dokazima, što takodje ukazuje na njenu sračunatost .

      Tako okrivljeni u odbrani  sa glavnog pretresa od 13.09.2011 god. ne samo da u potpunosti negira sječu cerovih i bukovih stabala u šumi oštećenog V.S.  zv "N.R."  već istovremeno i tvrdi da mu u vezi ove sječe nije ništa nije poznato navodeći da je  samo u  aprilu mjesecu 2011 god. , iz svoje šume zv. "D.K. " , koja je od navedene šume oštećenog udaljena oko 1 km , izvršio izvlačenje odredjene količine cerovog i bukovog ogrijevnog drveta u čemu mu je pomogao J.D. sa svojim konjem, dok u odbrani sa glavnog pretresa od 20.09.2011 god. , prilikom uvidjaja suda na licu mjesta, navodi da je tačno da je u šumi koju je na licu mjesta pokazao oštećeni izvršio sječu odredjenog broja stabala, ali ne svih koja su mu stavljena na teret  već 17 , dok je sječu 4 ostala stabla izvršio izvjesni  K., čime je negirao sam  sebe kako u pogledu prava vlasništva na šumi u kojoj je izvršena predmetna sječa tako i u pogledu lica koje mu je pomagalo prilikom izvlačenja ogrevnog drveta od ove sječe.  Isto tako za razliku od ovakvih svojih odbrana koje se medjusobno  takodje razlikuju u bitnom, okrivljeni S.G. u daljem toku glavnog pretresa navodi da je tačno da je u spornoj šumi, na parcelama 1/56 i 1/58 izvršio sječu predmetnih cerovih i bukovih stabala koja mu se stavljaju na teret,  ali se sada brani da je to učinio iz razloga što je ova šuma njegovo vlasništvo jer je istu od ranijih vlasnika B. kupio njegov otac a ne otac okrivljenog, čime je sam sebe ponovo negirao.  Protivrječnost i nelogičnost odbrane okrivljenog u ovom dijelu je utoliko veća što okrivljeni ovu činjenicu nije uopšte pominjao u ranijem toku postupka tako da sama okolnost da je to učinio tek prilikom vršenja uvidjaja suda na licu mjesta jasno ukazuje da je to uradio zbog toga što je bio svjestan da će nakon izvršenog uvidjaja i vještačenja od strane angažovanih vještaka cjelokupna njegova ranija odbrana biti obezvrijedjena. Okrivljeni je pri tom bio svjestan i činjenice da raniji vlasnici B.Š. i B.B. više nijesu živi i da  njihovi potomci sada imaju prebivalište na K. , na nepoznatoj adresi , tako da iz tog razloga niko od njih neće moći negirati ove njegove navode,  ne računajući  pri tom  da ovakve njegove navode neće potvrditi ni svjedoci K.D. i K.T. , koje je ustvari i predložio za svjedoke radi potvrde ovih njegovih navoda.  Konačno, za razliku od  svoje odbrane sa glavnog pretresa u kojoj priznaje da šuma zv. "N.R."  u kojoj je izvršena sporna sječa  pripada parcelama 1/56 i 1/58 ,  kako je to u svom nalazu i utvrdio vještak geometar D.B., okrivljeni u svojoj završnoj riječi ponovo sam sebe demantuje tvrdnjom da sporna sječa nije izvršena na ovim parcelama već na parceli 62/236 koja je od parcela 1/56 i 1/58 udaljena oko 700 do 800 m, pa i ova protivrječnost  njegovu cjelokupnu odbranu kojom negira izvršenje krivičnog djela koje mu je javnom optužbom stavljeno na teret čini još nejasnijom, nelogičnijom i neuvjerljivijom.

      Kako iz svega izloženog proizilazi da u pogledu utvrdjivanja krivičnog djela koje je  javnom optužbom stavljeno na teret okrivljenom S.G., nakon sprovedenog dokaznog postupka i ocjene izvedenih dokaza ,  nije bila sporna nijedna činjenica, sud je stao na stanovište da su činjenice iz činjeničnog opisa izreke presude u svemu dokazane i da je okrivljeni počinio predmetno krivično djelo.

      Ocjenjujući pravno utvrdjeno činjenično stanje, sud nalazi da su u radnji okrivljenog sadržana sva bitna obilježja, kako  subjektivna  tako i objektivna, krivičnog djela šumska kradja iz čl. 324 st.2 u vezi sa st. 1.  KZ , pa mu je za izvršeno krivično djelo  izrekao kazne  bliže opisane u izreci presude. Radnja izvršenja krivičnog djela koje je počinio okrivljeni se sastoji u obaranju 21 hrastovog - cerovog i bukovog stabla  u šumi i N.R. vlasništvo oštećenog V.S. i to sa daljim ciljem odnosno sa namjerom da takvim obaranjem za sebe ostvari  protivpravna imovinska korist, što ustvari predstavlja subjektivni elemenat ovog djela. Objektivni elemenat koji zasniva ovo djelo se sastoji u količini oborenog drveta,  jer je u konkretom slučaju okrivljeni izvršio obaranje 21 stabla u količini od  14,18 m3 , što znači količini većoj od 5 m3. koja količina i predstavlja elemenat krivičnog djela šumska kradja iz čl. 324 st.2 u vezi st. 1. KZ .

      Sud je cijenio i vinost odnosno psihički odnos okrivljenog u odnosu na radnju izvršenja  predmetnog krivičnog djela pa je našao  da je okrivljeni prilikom izvršenja ovog djela postupao sa direktnim umišljajem.Naime, okrivljeni je bio svjestan ne samo činjenice da sječu vrši u šumi vlasništvo oštećenog V.S., već i  da obaranjem stabala u tudjoj šumi bez predhodnog odobrenja  vlasnika ove šume i sa namjerom da sebi pribavi protivpravnu imovinsku korist, čini krivično djelo, pa je i pored toga htio njegovo izvršenje.

      Prilikom izbora, vrste i visine krivične sankcije koju treba primijeniti prema okrivljenom za učinjeno krivično djelo, sud je pored težine, načina izršenja i društvene opasnosti krivičnog djela, uzeo u obzir i stepen krivične odgovornosti okrivljenog kao i sve ostale okolnosti koje su relevantne u tom pogledu.

      Tako je od olakšavajućih okolnosti sud okrivljenom cijenio i uzeo obzir da je nezaposlen i da je lošeg imovnog stanja dok mu je kao otežavajuću okolnost uzeo njegovu  raniju osudjivanost, pa je uzimajući u obzir sve navedene okolnosti našao da u konkretnom slučaju ima mjesta primjeni kazne ispod zakonskog minimuma propisanog za predmetno krivično djelo , te mu je shodno čl. 45. i 46. KZ,  kao glavnu kaznu izrekao kaznu zatvora u trajanju od 60 dana,  iako je zakonski minimum za ovo krivično djelo 3 mjeseca , dok mu je kao sporednu kaznu izrekao novčanu kaznu u iznosu od 800,00 eura, što znači da je prilikom izricanja vrste i visine kazni prema okrivljenom prihvatio predlog ODT u Plavu u tom dijelu.

      Sud je uvjerenja   da su izrečene kazne srazmjerne težini izvršenog krivičnog djela i stepenu krivično pravne odgovornosti okrivljenog te da će se u konkretnom slučaju i ovako ublaženim kaznama, u okviru opšte svrhe izricanja krivičnih sankcija predvidjene čl. 4 st.2. KZ, postići svrha kažnjavanja propisana čl. 32 istog Zakonika. Osnovano se može očekivati da će izrečene kazne pozitivno djelovati na prevaspitanje okrivljenog i da će iste uticati na njega da ubuduće ne vrši krivična djela.

       Odluka o troškovima krivičnog postupka je zasnovana na odredbi čl. 229 st.1. ZKP. Visina troškova u ukupnom iznosu od  237,00 eura , predstavlja izdatke iz budžetskih sredstava suda , od čega iznos od 99,00 eura predstavlja nagradu vještaku šumarske struke dipl.ing. šumarstva K.P., iznos od 88,00 eura nagradu vještaku geometru D.B. i  iznos od 20,00 eura predstavlja troškove koji su učinjeni na ime izvršenog uvidjaja  suda na licu mjesta, dok iznos od 30,00 eura predstavlja paušal koji je odmjeren sobzirom na složenost i trajanje krivičnog postupka te obzirom na imovno stanje okrivljenog , shodno čl. 226. st. 3. ZKP.

      Obzirom da je u toku glavnog pretresa na osnovu nalaza i mišljenja vještaka šumarske struke dipl.ing. K.P. nesumnjivo utvrdjeno da je okrivljeni S.G., izvršenjem predmetnog krivičnog djela oštećenom V.S. , iz P., pričinio štetu u iznosu od 120,11 eura, na koji iznos je oštećeni i postavio odštetni zahtjev, to je kod takvog činjeničnog stanja istog valjalo obavezati da na ime pričinjene štete oštećenom plati navedeni iznos , shodno čl. 239. st. 2 ZKP.

      Na osnovu iznijetih razloga odlučeno je kao u izreci presude.

OSNOVNI SUD U PLAVU ,
Dana 25.10.2011 godine,
Zapisničar
S U D I J A
Senada Radončić
Hilmija Sujković  
PRAVNA POUKA:  
Protiv ove presude nezadovoljna stranka
ima pravo žalbe u rokuod 8 dana od dana
prijema iste preko ovog suda Višem sudu
B. Polje .  
DNA: - ODT u Plavu
           - okrivljenom S.G.
           - oštećeni V.S.   