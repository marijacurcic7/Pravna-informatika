OSNOVNI SUD U PLAVU
K. br. 81/2011  
U IME CRNE GORE
      OSNOVNI SUD U PLAVU, sudija Hilmija Sujković, sa zapisničarem Senadom Radončić, u krivičnom predmetu okrivljenog H. B., iz T., Republika A. , sa boravištem u G., opština P., zbog krivičnog djela ugrožavanje sigurnosti iz čl. 168. st. 1 Krivičnog zakonika, po optužnom predlogu Osnovnog državnog tužilaštva u Plavu, KT br.129/2010 od 29.12.2010 god., po održanom usmenom, glavnom, javnom pretresu u prisustvu: zamjenika  ODT u Plavu  Rugovac Drite, okrivljenog H. B., njegovog branioca advokata M. V.  i oštećenog S. I.,  donio je i javno objavio , dana 16.12.2011 godine

P R E S U D U
      Okrivljeni H. B., od oca Z. i majke R., rodjene A., rodjen ... god.,  u T., Republika A., sa boravištem u G., opština P., državljanin  Albanije, nezaposlen, oženjen, otac 2 djece, pismen, završio srednju školu,  srednjeg imovnog stanja, neosudjivan,

KRIV   JE  
Što je  
Dana 28.12.2010 god. oko o9,45 časova, u G., opština P., u iznajmljenoj kući u
kojoj je stanovao sa porodicom, ugrozio sigurnost oštećenog S. I. , na način
što mu je preko kragne od dukserice na vrat prislonio oštricu kuhinjskog noža
sa plastičnim koricama, dužine sječiva 20 cm, nakon čega je mobilnim telefonom
pozvao drugove iz A. i rekao im: "Znate onog musafira , on radi za policiju,
dodjite brzo za njega dok mi se nije istrgao", a odmah zatim oštećenom uputio
i riječi prijetnje da će ga njegovi drugovi,  kada budu došli iz A., tako
srediti da nikada više neće vidjeti svoju familiju, pa je na taj način kod
oštećenog izazavao osjećaj straha i nesigurnosti.  
- čime je izvršio krivično djelo ugrožavanje sigurnosti iz čl. 168 st. 1. KZ
CG.  
      Pa ga  sud za izvršeno krivično djelo na osnovu navedenog zakonskog propisa, te primjenom  čl: 4, 32, 39 i 42 KZ i čl. 374 ZKP-a

O S U Đ U J E
      Na novčanu  kaznu u iznosu od  2.000,00 (dvijehiljade) eura,  koju je dužan  platiti u roku od  3 mjeseca od   dana pravosnažnosti presude.

      Ukoliko se novčana kazna ne plati u odredjenom roku, ista će se zamijeniti kaznom zatvora, računajući svakih započetih 25,00 € (dvadesetpet) eura, novčane kazne za 1 (jedan) dan zatvora.

      Okrivljeni  se obavezuje da naknadi troškove krivičnog postupka u ukupnom iznosu od  209,50  (dvijestotinedeveteuraipedesetcenti), u roku  15 dana po pravosnažnosti presude, pod prijetnjom prinudnog izvršenja.

      Oštećeni S. I., iz P., se radi ostvarivanja imovinsko pravnog zahtjeva za naknadu štete upućuje na parnicu.

O   b r a z l o ž  e n j e
      Osnovno državno tužilaštvo u Plavu, optužnim predlogom KT br.129/2010 od 29.12.2010 godine, optužilo je H. B., iz T., Republika A.,  za krivično djelo ugrožavanje sigurnosti iz čl. 168. st. 1. KZ .

      U ranije vodjenom krivičnom postupku K.br. 4/2011, sud je okrivljenog H. B. oglasio krivim za navedeno krivično djelo i osudio ga na novčanu kaznu u iznosu od 2.000,00 eura,  da bi Viši sud u Bijelom Polju, odlučujući po žalbi branioca okrivljenog advokata M. V., ukinuo pobijanu presudu i predmet vratio ovom sudu na ponovni postupak i odluku.

      U završnoj riječi iz ponovnog postupka zamjenik ODT u Plavu Rugovac Drita, je u svemu ostala pri konačnoj riječi iz ranije vodjenog postupka i predložila sudu da okrivljenog H. B. oglasi krivim za krivično djelo ugrožavanje siguranosti iz čl. 168. st. 1. KZ i osudi ga na novčanu kaznu u iznosu od 2.000,00 eura.

       Oštećeni S. I. se i u završnoj riječi iz  ponovnog postupka takodje pridružio krivičnom gonjenju protiv okrivljenog i zadržao pravo da odštetni zahtjev ostvaruje u parnici.

      Izjašnjavajući se o optužnom predlogu ODT u Plavu, okrivljeni H. B. ni u odbrani iz ponovnog postupka ne priznaje izvršenje krivičnog djela koje mu je ovim predlogom stavljeno na teret. U svoju odbranu ponovo navodi da je državljanin A. i da je u Crnu Goru, tačnije G.,  došao 2003 god. Iste godine se oženio sa Dj. S., iz G. i  zbog toga ostao u Crnoj Gori. U tom braku su dobili dvoje djece , kćerku K. staru 5 godina i sina M. starog 4 godine. Otprilike 5 dana prije predmetnog slučaja kod njih u kuću je došao u goste S. brat od tetke S. I. Pošto mu supruga radi u školi i svakog dana ide na posao oko  07,45 časova, on za to vrijeme ostaje kući i  čuva maloletnu djecu. Što se tiče predmetnog dogadjaja koji se desio dana 28.12.2010 god., istakao je da je prethodnog dana tj. 27.12.2010 god. prespavao noć kod jedne prijateljice u G. Kući je došao 28.12.2010 god. oko 07,30 časova.  Nakon što je naložila vatru, supruga S. je otišla na posao u 07,45 časova. Ubrzo poslije toga su se djeca probudila i igrala u dnevnoj sobi  dok je oštećeni I. još spavao. Kada se probudio negdje oko 09,20 časova , skuvao mu je kafu i dao mu cigarete, kako je to inače radio svih dana dok je bio njihov gost. Dok je oštećeni ispijao kafu on je djeci spremao hranu , tačnije mljeveni keks. Pošto je oštećeni 3 dana prije toga u njegovom i prisustvu njegove supruge S. pričao kako je tog dana kući pošao pješke te kako je na putu sreo H. S. i još jednu njenu prijateljicu koje su mu naručile taksi vozilo da ne bi išao pješke, to ga je pitao zašto priča takve priče obzirom da je tih dana bio u lošim odnosima sa suprugom zbog toga što ista sumnja da je u ljubavnoj vezi sa nekom od njih Zbog toga ga je i pitao zašto mu kod žene pravi probleme takvim svojim pričama, jer mu je žena ljubomorna i zbog tih priča se naljutila na njega. Na ovo njegovo pitanje oštećeni I. mu je ponovo kazao da su mu tog dana taksi vozilom naručile S. i njena prijateljica i da ne zna razlog zbog čega su one to uradile. Zbog toga je sa svog mobilnog telefona br. ... pozvao S. na njen broj i pitao je u vezi ove Ismetove priče. Istovremeno je na telefonu uključio zvučnik i telefon dao oštećenom kazavši mu pri tom: Evo pričaj sa S. u vezi toga kako ste se sreli, da li pješke ili u taksi autu". Pri tom je čuo kada ga je S. pitala: "Zašto si pričao kod B. i njegove žene da sam ti ja naručila taksi na putu, kada to nije tačno". Na ove njene riječi, oštećeni je ostao bez teksta, pričajući pri tom nešto neodredjeno. Tada je i shvatio da je oštećeni I. sve lagao pa mu je ljut zbog toga iz ruke uzeo telefon i  kazao S. da nakon što mu žena dodje kući sa posla oko 13,10 časova, dodje kod njih i sa sobom dovede taksistu koji je nekoliko dana prije toga doveo oštećenog  do njihove kuće radi suočenja.  Odgovorila mu je da za to nema problema i da je samo nazove telefonom kada mu kući dodje žena. Pošto je S. kazao da će je odmah po ženinom dolasku zvati, završio je razgovor sa njom. Nakon toga je kazao oštećenom da će se po ženinom dolasku sa posla kao i dolasku ovog taksiste razjasniti ko je govorio istinu i da će mu zbog takvog njegovog ponašanja sjutradan pozajmiti novac za kartu i ispratiti ga na Autobusku stanicu radi povratka u Peć obzirom da je zloupotrijebio njegovo gostoprimstvo. Poslije toga je nastavio sa spremanjem hrane djeci da bi u jednom momentu oštećeni izašao iz dnevne sobe u kojoj su se nalazili . Pomislio je da je otišao do kupatila da bi ga odmah nakon toga vidio kroz prozor kako u čarapama trči ulicom prema restoranu "I." . Nakon otprilike 2-3 minuta je obukao djecu i sa njima krenuo u istom pravcu. To je učinio zbog toga što se uplašio da oštećeni nešto sam sebi ne uradi obzirom da je nakon telefonskog razgovora sa H. S. bio jako uzbudjen i sav se tresao tako da je pretpostavio da se radi o bolesnom čovjeku. Ovo utoliko prije što mu je 3-4 dana prije ovog slučaja oštećeni lično kazao da nema potrebnu  terapiju, ali mu na njegovo pitanje nije htio odgovoriti o kakvoj se terapiji radi. Nakon što je sa djecom došao do restorana, iz pravca G. su putem naišla dva policajca. Obavijestili su ga da je oštećeni I. protiv njega podnio prijavu zbog prijetnji da će ga zaklati sa nožem. Zbog toga  se sa policajcima  vratio u kuću, a poslije otprilike 2 sata u kuću su došli još neki službenici Ispostave policije u P. Negdje izmedju 15,00 i 16,00 časova su ga priveli u zgradu Ispostave policije u P., gdje je povodom ovog slučaja dao izjavu. Nakon toga je priveden u zgradu Područne jedinice policije u B., gdje je zahvaljujući prijavi oštećenog i njegovoj  saradnji sa policijom zadržan u pritvor. Na pitanje svog branioca  adv. M. V. je dalje je naveo da su tog jutra, za svo vrijeme razgovora izmedju njega i oštećenog I., u dnevnoj sobi gdje se razgovor vodio bila prisutna i njegova maloljetna djeca te da iz tog razloga nikada nebi dozvolio sebi da u njihovom prisustvu upotrijebi nož. Pored toga, to nebi učinio prema oštećenom ni  zbog  tradicije kod albanaca da gostu nikada nebi ništa nažao učinili. Nadalje je naveo da ne može objasniti razlog zbog kojeg je oštećeni I. pobjegao iz njegove kuće u čarapama, ali da misli da je to učinio nakon što je shvatio da će biti razotkrivene njegove laži te nakon što mu je kazao da će ga zbog tih laži sjutradan ispratiti za Peć, gdje inače živi,  zbog čega je htio takvim svojim postupkom ovu situaciju još više izdramatizovati. Zbog toga smatra da je sve to oštećeni I. uradio sračunato kako bi mu namontirao proces koji se protiv njega vodi pred Višim sudom u Bijelom Polju, za koji proces ga je lično prijavio. Na kraju je naveo da je policajcima koji su došli kod njegove kuće po prijavi oštećenog, na njihov zahtjev pokazao gdje stoje noževi koje je njegova žena oprala prethodne noći , i ovi noževi su se nalazili na sudoperi u okviru dnevne sobe u kojoj su on i oštećeni I. razgovarali.

      U završnoj riječi je u svemu prihvatio konačnu riječ svog branioca advokata M. V., koji je u svojim konačnim riječima iz ranijeg i ponovnog postupka istakao da okrivljeni već duže od 7 godina boravi u G.  gdje je stekao porodicu i gdje povremeno radi i za svo to vrijeme isti nije zapažen po bilo kakvom poročnom ili asocijalnom ponašanju. U poslednje vrijeme je isključivo zbog ekonomskih razloga često najavljivao odlazak u inostranstvo radi zarade što je bio osnovni razlog svadja izmedju njega i supruge koja se tome energično protivila.  Upravo te okolnosti su po njemu i dovele do toga da oštećeni I., koji prije toga inače nikada nije dolazio kod svoje sestre Sabahete, dodje u njihovu kuću kako bi ga prijavljivanjem za posjedovanje droge spriječio da ode u inostranstvo. Iz istog razloga je oštećeni prema okrivljenom podnio i prijavu da je u svojoj kući, u prisustvu dvoje maloletne djece, na njega potezao nož,  što nije tačno. U prilog netačnosti ove njegove tvrdnje ide i kazivanje oštećenog  da je u jednom trenutku iskoristio nepažnju okrivljenog i u momentu kada je na kuhinjski sto ostavio nož koji je do tada držao u ruci prvo komotno otišao   u toalet a nakon toga  i izašao iz kuće, jer bi se u slučaju da je kod okrivljenog postojala stvarna namjera da ugrozi sigurnost oštećenog  kako on to želi prikazati u svojoj izjavi stvari dogadjale sasvim drugačije. Zbog svega toga je predložio sudu da nakon svestrane ocjene izvedenih dokaza i slijedeći načelo "in dubio pro reo"  okrivljenog H. B. odlobodi od optužbe za krivično djelo koje mu je javnom optužbom stavljeno na teret i da mu dosudi troškove krivičnog postupka u skladu  sa advokatskom tarifom.

      Sud je cijenio odbranu okrivljenog H. B., kojom negira izvršenje krivičnog djela koje mu je javnom optužbom stavljeno na teret, pa je našao da je ista neosnovana te je kao takvu nije ni prihvatio.

      Naime, sud je  radi provjere odbrane okrivljenog u dijelu u kojem negira izvršenje krivičnog djela koje mu je javnom optužbom stavljeno na teret, odnosno radi što pravilnijeg  i zakonitijeg rješavanja ove krivično pravne stvari u dokaznom postupku ponovio ranije izvedene dokaze:  saslušao u svojstvu svjedoka oštećenog S. I. i svjedoke Gj. F. i H. S. i pročitao ovjeren prevod izvoda iz kaznene evidencije za okrivljenog H. B.,izdat od Ministarstva pravde Republike A.  br. ... od 21.01.2011 god., pa je svestranom  ocjenom izvedenih dokaza i njihovim uporedjivanjem sa navodima javne optužbe i odbranom   okrivljenog   našao da su činjenice iz činjeničnog opisa izreke presude u svemu dokazane i da je  okrivljeni izvršio  krivično djelo ugrožavanje sigurnosti iz čl. 168. st. 1. KZ , koje mu  je javnom optužbom stavljeno na teret.

      Ovakvo svoje utvrdjenje i odluku u pogledu krivice i krivično pravne odgovornosti okrivljenog H. B.  za navedeno krivično djelo, sud je zasnovao na sledećim razlozima:

      U toku krivičnog postupka je nesporno utvrdjeno, kako na osnovu odbrane okrivljenog H. B. tako i na osnovu iskaza oštećenog S. I., da je oštećeni nekoliko dana prije predmetnog slučaja bio gost okrivljenog tačnije njegove supruge S.,  koja mu je sestra od tetke. Na osnovu odbrane okrivljenog i iskaza oštećenog je dalje, takodje nesporno utvrdjeno, da je  dana 28.12.2010 god., negdje oko 07,45 minuta S. otišla na posao i da su u kući, pored okrivljenog i oštećenog ostali još dvoje njihove maloljetne djece, kćerka K. stara 5 godina i sin M. star 4 godine. Konačno, na osnovu priznanja okrivljenog i iskaza oštećenog je utvrdjeno i to da je u jednom trenutku, negdje oko 09,45 časova, oštećeni u čarapama napustio kuću okrivljenog i  trčećim korakom otrčao ulicom koja vodi prema mjestu I.

      Medjutim, obzirom da je okrivljeni H. B. negirao izvršenje krivičnog djela koje mu je javnom optužbom stavljeno na teret, odnosno negirao navode optužbe da je oštećeni kritične prilike iz njegove kuće pobjegao zbog  prijetnji koje mu je uputio,  to su samim tim u toku krivičnog postupka bile sporne ove činjenice pa ih je kao takve trebalo nesumnjivo utvrditi tj. dokazati.

      Optužba je inače u tom pogledu jasna i njeno stanovište je da je okrivljeni H. B., dana 28.12.2010 god. , oko 09,45  časova,  u  G., opština P., u iznajmljenoj  kući u kojoj živi sa svojom porodicom, ugrozio sigurnost oštećenog S. I.  na način opisan u dispozitivu optužnog predloga , čime je i izvršio krivično djelo ugrožavanje sigurnosti iz čl. 168. st. 1. KZ, dok okrivljeni  H. B. u svojoj odbrani tvrdi suprotno braneći se da tog dana oštećenom nije niti prijetio niti mu je prislanjao sječivo kuhinjskog noža na vrat, kako ga tereti javna optužba, već je sa njim samo obavio razgovor u vezi toga što je prilikom boravka u njegovoj kući kao gost  raznim pričama i neistinama remetio odnose izmedju njega i supruge, tako da samim tim nije ni izvršio krivično djelo koje mu se stavlja na teret.

      Da bi provjerio osnovanost odbrane okrivljenog u ovom dijelu a samim tim i utvrdio pravo stanje stvari, sud je, kao što je već navedeno, saslušao okrivljenog i izveo sve potrebne dokaze, pa je njihovom uporednom analizom i ocjenom našao da je ovakva njegova odbrana ne samo nejasna i nelogična već i suprotna, kako sama sebi tako  i  izvedenim dokazima, u prvom redu iskazima oštećenog S. I. i svjedoka Gj. F. , koje iskaze je za razliku od odbrane okrivljenog, sud u potpunosti prihvatio ocijenivši ih jasnim, logičnim i što je najbitnije medjusobno saglasnim a samim tim i uvjerljivim.

      Tako je oštećeni S. I., kojeg je sud saslušao u svojstvu svjedoka, u potpunosti obezvrijedio  odbranu okrivljenog  u dijelu u kojem negira izvršenje krivičnog djela koje mu  je javnom optužbom stavljeno na teret istakavši da mu je okrivljeni H. B. kritične prilike ne samo preko kragne od dukserice koju je imao na sebi na vrat  prislonio sječivo kuhinjskog noža već mu je istovremeno uputio i prijetnje da će ga njegovi drugovi iz A., koje je  pozvao na mobilni telefon,  nakon što dodju tako  srediti  da nikada više neće vidjeti svoju familiju, zbog kojih prijetnji se u toj mjeri uplašio da je tih dana poslije dužeg vremena , tačnije od 2006 god., ponovo dobio epileptični napad.  Naime, izjašnjavajući se o vremenu, mjestu  i načinu na koji mu je okrivljeni  kritične prilike prijetnjama ugrozio sigurnost  kao i na okolnosti koje su prethodile ovom slučaju,  oštećeni S. I. je istakao da je  nekoliko dana prije predmetnog slučaja došao u G., kod svoje nane K. A., pa je jednom prilikom u G. sasvim slučajno sreo svoju sestru od tetke S. , suprugu okrivljenog H. B.  Pošto ga je ista  pozvala u goste, prihvatio je ovaj njen poziv i došao u njenu kuću nekoliko dana prije ovog slučaja. Kada se dana 28.12.2010 god. probudio u ranim jutarnjim satima, čuo je svadju izmedju S. i  okrivljenog. Zbog toga nije htio odmah ustati već je to učinio nakon njenog odlaska na posao. Nakon što je u dnevnoj sobi, gdje se osim njega i okrivljenog nalazilo još dvoje maloljetne djece starih 5 i 4 godine, ispio pola šolje kafe koju je sam sebi skuvao, okrivljeni mu je negdje oko 09,45 časova prišao držeći u ruci kuhinjski nož sa plastičnim rukohvatom i sječivom dužine oko 20 cm. Pošto mu je sječivo noža prislonio na vrat preko kragne od dukserice, pitao ga je  da li radi za Crnogorsku policiju i gdje mu se nalazi pištolj koji mu je ova policija dala. Dalje  mu je kazao  kako mu je poznato da ne radi za Kosovsku bezbjedonosnu službu  već da je špijun Crnogorske policije koja ga je infiltrirala u njegovu kuću kako bi ga špijunirao i namjestio mu da ode u zatvor. Odmah nakon toga je na mobilni telefon pozvao neki  broj i obavio razgovor sa nekim licem na albanskom jeziku . Pri tom je na telefonu uključio interfon kako bi i on čuo ovaj  njihov razgovor. Pošto živi i radi u P. i albanski jezik zna perfektno, procijenio je da lice sa druge strane telefona govori albanskim naglaskom na osnovu čega je zaključio da se radi o Albanskom državljaninu. Okrivljeni je tom prilikom ovom sagovorniku kazao da kod sebe kao taoca drži lice koje radi za policiju i koje ih je prokazalo za držanje i promet droge. Ovakav postupak okrivljenog  ga je jako uplašio jer je mislio da će ga ubiti. Ovo utoliko prije što mu je isti  tom prilikom kazao da nikada više neće vidjeti svoju familiju ali da nije toliki idiot da ga ubije u svojoj kući već da će ga srediti nakon što dodju njegovi drugovi. Nakon toga je telefonom pozvao H. S. i njoj takodje ispričao istu priču. Pošto je interfon još uvijek bio uključen čuo je kako mu je S. u razgovoru rekla da ga drži do 12.00 časova i da će mu ona nakon dolaska pomoći da ga zavežu. Poslije obavljenog razgovora sa S., maloljetna kćerkica ga je na albanskom jeziku pitala : "Šta to radiš ujaku", misleći pri tom na njega i na nož koji je držao u ruci, da bi joj okrivljeni kazao da gleda televiziju. Pošto mu je poslije kraćeg vremena kćerka tražila da joj da mlijeka i keksa, okrivljeni je ostavio nož na kuhinjskom stolu i otišao  do frižidera da bi uzeo  mlijeko.  Iskoristio je nepažnju okrivljenog zbog  ove situacije na način što je ustao sa stolice  i krenuo prema vratima od dnevne sobe. I pored toga okrivljeni  je primijetio ovo njegovo kretanje i  pitao ga  kuda ide. Istovremeno mu je kazao da nema gdje pobjeći . Odgovorio mu je da ima potrebu da ode u WC i da može poći sa njim ukoliko mu ne vjeruje. Nakon što je u toaletu, u koji se ulazi iz hodnika, zapalio cigaretu i povukao dva dima, bacio je ovu cigaretu i polako na vrhovima prstiju izašao u hodnik. Kada je došao do izlaznih vrata kuće, otključao je ista ključem koji se nalazio u bravi i nakon toga u čarapama izašao van kuće u snijeg jer  zbog straha od okrivljenog nije imao vremena obući svoje oficirske čizme. Kada je okrivljeni primijetio da ga nema sa nožem u ruci ga je jurio desetak metara. Nakon što je shvatio  da ga ne može stići odustao je od daljeg gonjenja.  Uputio se sokakom u pravcu restorana zv. "I." i pošto u prve 2- 3 kuće pored kojih je prošao nije primijetio nikoga , nastavio je dalje put. Tek nakon toga je u dvorištu jedne kuće primijetio nekog momka i ženu . Pozvao ih je: "Hej, hej", ne znajući pri tom na koji drugi način da iz dozove . Kad ga je primijetio , ovaj momak mu je kazao da udje na kapiju koja se  nalazila sa  druge strane dvorišta, što je i učinio. Na njegovo pitanje mu je odgovorio da bježi od jednog Albanca koji prijeti da će  ga ubiti i tražio od njega telefon da o tome obavijesti policiju. Nakon što mu je ovaj momak na svoj mobilni telefon pozvao policiju i dao mu telefon, prijavio je ovaj slučaj licu koje se javilo na poziv. Pri tom je i ovom licu takodje  kazao kako neki albanac hoće da ga ubije i na njegovo pitanje mu objasnio da se nalazi u dvorištu neke  kuće u blizini restorana "I.". Nakon otprilike 10 minuta, na lice mjesta su došla dva policajca u civilnom bijelom "M.". U medjuvremenu mu je ovaj momak dao da obuje opanke, jer je vidio da su mu čarape i noge mokre od snijega. Nakon toga je sa policajcima pošao prema kući okrivljenog i tom prilikom su istog zatekli izvan kuće. Kada ih je vidio okrivljeni se okrenuo sa namjerom da se vrati nazad u kuću  zbog čega je policajcima kazao da mu to ne dozvole kako nebi  sakrio drogu koju drži u štali. Kasnije je od strane službenih lica Ispostave policije u Plavu  obaviješten da su prilikom pretresa u štali okrivljenog našli drogu. Za postojanje ove droge je inače saznao nekoliko dana prije ovog slučaja iz razgovora sa okrivljenim. Pošto na Kosovu, gdje inače živi, radi u Kosovskoj bezbjedonosnoj službi na poslovima vodnika grupe za brze intervencije pri Interventnoj brigadi Vojske Kosova, to je odmah po saznanju da se okrivljeni B. bavi držanjem i prometom opojnih droga o tome jednom  prilikom, bez znanja okrivljenog,  sa njegovog telefona obavijestio Ispostavu policije u P. To je i bio razlog takvog ponašanja okrivljenog prema njemu dana 28.12.2010 god., jer je okrivljeni u medjuvremenu saznao  za ovu njegovu prijavu.  Dalje je naveo da su ga prijetnje koje mu je kritične prilike uputio okrivljeni jako uplašile i da se zbog ovih prijetnji osjetio jako ugroženim. Od ovih prijetnji je tih dana čak  dobio i  epileptični napad, koje napade inače nije imao od 2006 god. Na kraju je naveo da od brata okrivljenog i dalje dobija prijetnje da se ne smije pojaviti kao svjedok na sudu u postupku pred Višim sudom u Bijelom Polju, jer će on u suprotnom osvetiti svog brata i istovremeno kidnapovati njegovu sestru od tetke S. i djecu.

      Odbranu okrivljenog H. B. u dijelu u kojem negira izvršenje krivičnog djela koje mu je javnom optužbom stavljeno  na teret je u svom iskazu posredno negirao i svjedok Gj. F., istakavši da je oštećeni S. I., odmah nakon predmetnog slučaja došao na kapiju od dvorišta njegove kuće i na njegovo pitanje mu odgovorio da ga od restorana koji se nalazi u blizini I.,  juri neki Albanac. Bio je zadihan od trčanja i na nogama nije imao ništa od obuće već je bio u čarapama. Pošto je vani bio snijeg dao mu je da obuje  svoje opanke. Istovremeno mu je na njegovo traženje dao i mobilni telefon sa kojeg je oštećeni obavijestio policiju kako ga kod restorana na I. juri jedan Albanac. Nakon što mu je na njegovo pitanje  kazao da će policiju naći na putu prema G., oštećeni mu je vratio telefon i pošao putem koji mu je pokazao.  Na taj način je, kao što je već navedeno, ne samo potvrdio navode oštećenog S. I. da je kritične prilike kuću okrivljenog H. B. napustio u čarapama zbog njegovih prijetnji, već istovremeno posredno potvrdio i razloge zbog kojih je na takav način postupio. Naime, ukoliko se izvrši analiza postupka oštećenog S. I. da kritične prilike u čarapama po snijegu napusti kuću okrivljenog i ako se rezultati ove analize dovedu u kontekst sa odbranom okrivljenog i iskazom oštećenog u pogledu njihovog vidjenja odvijanja predmetnog dogadjaja, onda se nesumnjivo dolazi do zaključka da je oštećeni kritične prilike kuću okrivljenog napustio usled jake prepasti i straha zbog njegovih prijetnji te da se samim tim ovaj dogadjaj i desio na način kako to opisuje u svom iskazu.

      Što se tiče iskaza svjedoka H. S., koju je sud takodje saslušao u svojstvu svjedoka, ista nije prisustvovala predmetnom dogadjaju tako da se iz tog razloga nije ni mogla izjasniti na okolnosti vezane za sam slučaj, zbog čega sud njen iskaz u ovom dijelu nije posebno niti obrazlagao niti cijenio. Medjutim, svojom izjavom u dijelu da je okrivljeni H. B., u noći koja je prethodila danu kada se desio predmetni slučaj, spavao kod nje i da joj je tom prilikom ispričao da je oštećeni S. I.  2 ili 3 dana prije ovog slučaja sa njegovog telefona koji je uzeo bez njegovog znanja dok su zajedno boravili u nekoj kafani obavijestio dežurnu službu Ispostave policije u P. da u kući drži drogu  je potvrdila navode oštećenog u pogledu razloga tj. motiva zbog kojeg mu je okrivljeni kritične prilike prijetio, a samim tim posredno i u pogledu izvršenja predmetnog krivičnog djela od strane okrivljenog.

      Zbog svega izloženog sud je iskazima oštećenog S. I. i svjedoka Gj. F. u potpunosti povjerovao i iste u cjelosti prihvatio ocijenivši ih jasnim, logičnim i što je najbitnije saglasnim kako medusobno tako i sa iskazom svjedoka H. S. u pogledu motiva  koji je rukovodio okrivljenog H. B. da dana 28.12.2010 god. ugrozi sigurnost oštećenog na način opisan u izreci presude.

      Istovremeno sud odbranu okrivljenog H. B. kojom negira  izvršenje krivičnog djela koje mu  je javnom optužbom stavljeno na teret, kao potpuno suprotnu prihvaćenim iskazima oštećenog i svjedoka Gj. F. nije mogao prihvatiti, već ju je kao neosnovanu i sračunatu na izbjegavanje krivično  pravne odgovornosti u potpunosti odbacio.  Naime,  jasno je da je odbrana okrivljenog H. B. kojom negira da  je u vrijeme, na mjestu i na način kako mu se javnom optužbom stavlja na teret prijetio oštećenom S. I., u situaciji kada se oštećeni u svojoj izjavi decidno izjasnio da je zbog prijetnji koje mu je okrivljeni kritične prilike uputio osjetio veliki strah i ugroženost za svoj život zbog čega se i odlučio na bjekstvo iz njegove kuće u čarapama i kod nesporno utvrdjenog motiva koji je rukovodio okrivljenog na takvo svoje ponašanje prema oštećenom, ne samo nejasna i nelogična već i neuvjerljiva. Ovo utoliko prije što je ovakva njegova odbrana, pored toga što je nelogična i sama sebi protivrječna, još i u potpunosti negirana saglasnim iskazima oštećenog i svjedoka Gj. F.,  koji je  potvrdio navode oštećenog  u pogledu  njegove uznemirenosti i uplašenosti zbog prijetnji okrivljenog kao posledice krivičnog djela ugrožavanje sigurnosti koje je stavljeno na teret okrivljenom. Samim tim je jasno da se predmetni dogadjaj odvijao na način kako je to u svom iskazu opisao oštećeni S. I. i da je ovakva odbrana okrivljenog sračunata i usmjerena na izbjegavanje njegove krivično-pravne odgovornosti i kao takva neosnovana  zbog čega  je sud nije ni mogao prihvatiti.

      Kako iz svega izloženog proizilazi da u pogledu utvrdjivanja krivičnog djela koje je optužnim predlogom ODT u Plavu , stavljeno na teret okrivljenom H. B., nakon sprovedenog dokaznog postupka i ocjene izvedenih dokaza, nije bila sporna nijedna činjenica, sud je stao na stanovište da su činjenice iz činjeničnog opisa izreke presude u svemu dokazane i da je okrivljeni izvršio  predmetno krivično djelo.

      Ocjenjujući pravno utvrdjeno činjenično stanje, sud nalazi da su u radnji okrivljenog sadržani svi  bitni elementi, kako subjektivni tako i objektivni, krivičnog djela ugrožavanje sigurnosti iz čl. 168. st. 1.  KZ, pa mu je za izvršeno krivično djelo i izrekao kaznu bliže opisanu u izreci presude. Radnja izvršenja krivičnog djela koje je počinio okrivljeni se sastoji u tome što je prijetnjom da će napasti na život i tijelo oštećenog S. I. ugrozio njegovu sigurnost, na način što mu je dana 28.12.2010  god. , oko 09,45 časova, u G., opština P., preko kragne od dukserice na vrat prislonio oštricu kuhinjskog noža plastičnih korica , dužine sječiva 20 cm,  nakon čega je na mobilni telefon pozvao drugove iz A. i kazao im: "Znate onog musafira, on radi za policiju, dodjite brzo za njega dok mi se nije istrgao" , misleći pri tom na njega, a odmah zatim mu i uputio riječi prijetnje da će ga njegovi drugovi, kada budu došli, tako srediti da nikada više neće vidjeti svoju familiju, što je kod njega i izazvalo osjećaj straha i ugroženosti za svoj život.

      Sud je cijenio i vinost, odnosno psihički odnos okrivljenog   u odnosu na radnju izvršenja predmetnog krivičnog  djela,  pa je našao da je okrivljeni prilikom izvršenja ovog djela postupao sa direktnim umišljajem. Naime, okrivljeni H. B. je bio svjestan ne samo činjenice da upućivanjem navedenih prijetećih riječi oštećenom S. I., u situaciji kada mu na vratu drži sječivo kuhinjskog noža, istom ugrožava sigurnost, već i činjenice da se takve njegove prijetnje odnose na napad na  život i tjelesni integritet oštećenog, pa  mu je i pored  takve svijesti  uputio ove prijetnje čime je  i manifestvovao svoje htjenje za nastupanje zabranjene posledice-osjećaj straha i ugroženosti oštećenog za svoj život i tjelesni integritet a samim tim i za izvršenje krivičnog djela ugrožavanje sigurnosti iz čl. 168 st. 1. KZ  koje mu  je javnom optužbom stavljeno na teret.

      Sud je inače, kao što se vidi iz izreke presude, sobzirom na utvrdjeno činjenično stanje tokom glavnog pretresa precizirao podneseni optužni predlog u njegovom činjeničnom opisu kako u pogledu vremena izvršenja predmetnog krivičnog djela tako i  u pogledu prijetećih riječi koje je kritične prilike okrivljeni uputio oštećenom ne narušavajući pri tom identitet optužnog predloga i presude, jer se ovim preciziranjem prema stanovištu suda ostaje u okviru istog životnog dogadjaja i samo se preciznije predstavlja utvrdjeno činjenično stanje.

      Prilikom izbora vrste i visine krivične sankcije koju treba primijeniti prema okrivljenom za izvršeno krivično djelo, sud je pored težine, načina izvršenja i društvene opasnosti krivičnog djela, uzeo u obzir i stepen krivične odgovornosti okrivljenog kao i sve ostale okolnosti koje su relevantne u tom pogledu. Tako je od olakšavajućih okolnosti sud okrivljenom cijenio i uzeo u obzir: da je porodičan čovjek, da je otac dvoje maloletne djece, da ranije nije osudjivan , da je nezaposlen i da je srednjeg imovnog stanja,  pa je u nedostatku otežavajućih okolnosti na njegovoj strani našao da u konkretnom slučaju ima uslova da se prema njemu primijeni blaža vrsta kazne, obzirom da su za ovo djelo alternativno predvidjene novčana i kazna zatvora, te  mu  je i izrekao novčanu kaznu u naznačenom iznosu.

      Sud je uvjerenja da je izrečena kazna srazmjerna težini izvršenog krivičnog djela i stepenu krivično-pravne odgovornosti okrivljenog, te da će se  u konkretnom slučaju i  ovom vrstom i visinom kazne, u okviru opšte svrhe izricanja krivičnih sankcija predvidjene čl. 4 st. 2 KZ, postići svrha kažnjavanja propisana čl. 32 istog Zakona. Osnovano se može očekivati da će izrečena kazna pozitivno djelovati na prevaspitanje okrivljenog i da će ista uticati na njega  da ubuduće ne vrši krivična djela.

      Odluka o troškovima krivičnog postupka je zasnovana  na odredbi čl. 229 st. 1 ZKP-a.

      Visina troškova u iznosu od 209,50eura, predstavlja izdatke iz budžetskih sredstava, od čega iznos od 159,50 eura, predstavlja nagradu tumaču za albanski jezik M. A. za izvršeno tumačenje u ranije vodjenom i ponovnom postupku, dok iznos od 50,00 eura predstavlja paušal koji je  odmjeren  sobzirom na složenost i trajanje krivičnog postupka te obzirom na imovno stanje okrivljenog , shodno čl. 226 st. 3 ZKP.

      Kako je oštećeni Sinanović Ismet u završnoj riječi zadržao pravo  da imovinsko pravni zahtjev za naknadu štete ostvaruje u parnici, to je sud u pogledu ovog zahtjeva odlučio kao u izreci presude, na osnovu čl. 239 st.2. ZKP.

      Na osnovu iznijetih razloga odlučeno je kao u izreci presude.

OSNOVNI SUD U PLAVU
Dana, 16.12.2011 .godine.
Zapisničar
S  U D I J A
Senada Radončić
Hilmija Sujković  
PRAVNA POUKA:
Protiv ove presude može se izjaviti žalba
Višem sudu u Bijelom Polju  u roku od
8 (osam) dana od dana  njenog prijema
preko ovog suda.  
DNA:  1 x  ODT u Plavu
            1 x  okrivljenom H. B. 
            1 x  braniocu okrivljenog adv. M. V. 
             1 x oštećenom S. I.   