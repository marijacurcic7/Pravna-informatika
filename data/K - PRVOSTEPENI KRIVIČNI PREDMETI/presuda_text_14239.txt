OSNOVNI SUD U PLAVU
K.br. 70/2011  
U IME CRNE GORE
      Osnovni sud u Plavu , sudija Hilmija Sujković , sa zapisničarem Senadom Radončić, u krivičnom predmetu okrivljenog Z. P.1, iz sela M.,     opština P., zbog krivičnog djela ugrožavanje sigurnosti iz čl. 168. st. 1. Krivičnog zakonika, po optužnom predlogu Osnovnog državnog tužilaštva u Plavu, Kt.br. 69/2011 od 30.09.2011 god., po održanom usmenom, javnom, glavnom pretresu, u prisustvu:  okrivljenog , zamjenika ODT u Plavu Rugovac Drite i  oštećenog Z. M.1, donio je i javno objavio dana 20.12.2011  godine

P R E S U D U
      Okrivljeni:

      Z. P.1, JMBG... , od oca P.2 i majke J. rodj. J. , rodjen ... godine , u  B., sa prebivalištem u selu M., opština P., državljanin CG, službenik Granične policije oženjen, otac dvoje djece, pismen , završio srednju školu, srednjeg imovnog stanja, neosudjivan

Na osnovu čl. 373 st.1. tač.2. ZKP  
OSLOBADJA SE OD OPTUŽBE
Da je:  
Dana 18. septembra 2011 god., oko 13,00 časova, na seoskom putu u selu M.,
opština P., prijetnjom ugrozio sigurnost oštećenog Z. M.1, na način što je ,
nakon što ga je oštećeni zamolio da mu ne diraju i ne nose ivičnjake od jaza
za navodnjavanje, uputio riječi prijetnje : "Ti dodji da mi zabraniš, svaki ću
ti  ivičnjak o glavi dati, eno ti P. pa me tuži", pa je na taj način kod
oštećenog M.1 izazvao osjećaj straha i nesigurnosti,  
- čime bi izvršio krivično djelo ugrožavanje sigurnosti iz čl. 168. st. 1.
Krivičnog zakonika .  
Troškova krivičnog postupka nije bilo.  
Oštećeni Z. M.1, iz P., se radi ostvarivanja imovinsko pravnog zahtjeva za
naknadu štete upućuje na parnicu.  
O b r a z l o ž e n   j e
      Osnovno državno tužilaštvo u Plavu , optužnim predlogom Kt.br. 69/2011  od 30.09.2011 god.  , optužilo je Z. P.1, iz sela M., opština P., za krivično djelo ugrožavanje sigurnosti iz čl. 168. st. 1. KZ.

      Pri podnesenom optužnom predlogu je sve do kraja krivičnog postupka u svemu ostala i Zamjenik ODT u Plavu Rugovac Drita,  , pa je u završnoj riječi predložila sudu da okrivljenog Z. P.1, oglasi krivim za navedeno krivično djelo i osudi ga na novčanu kaznu u iznosu od 600,00 eura.

      Oštećeni Z. M.1, iz sela M., opština P., se u završnoj riječi pridružio krivičnom gonjenju protiv okrivljenog i zadržao pravo da odštetni zahtjev ostvaruje u parnici.

      Izjašnjavajući se o optužnom predlogu Osnovnog državnog tužilaštva u Plavu , okrivljeni Z. P.1  u svojim odbranama datim kod Osnovnog državnog tužioca u Plavu i na glavnom pretresu ne priznaje izvršenje krivičnog  djela koje mu je ovim predlogom stavljeno na teret. U svoju odbranu navodi da je dana 18.09.2011 god., kod svoje kuće koja se nalazi u selo M., opština P., dotjerao ogrijevno drvo u čemu su mu pomogli braća Lj. i V. i komšije M. M. i M. R.. Kako je ogrijevno drvo dotjerao teretnim motornim vozilom marke "FAP" kojim je upravljao M. M. te kako ovo vozilo zbog uzanosti puta nije moglo prići kući, to su isto  istovarili na prilaznom putu u blizini kuće nakon čega su ga ručno nosili do kuće. Pošto su na dijelu puta na kojem su istovarili ogrijevno drvo bili postavljeni betonski ivičnjaci koji su nekada služili kao kanal za navodnjavanje, to su se prilikom istovara drva dio ovih ivičnjaka polomili. Zbog toga su polomljene komade od  ivičnjaka on i brat Lj. sklonili sa puta kako im nebi smetali prilikom prolaska.  Negdje oko 13,30 časova do  njih je sa svog imanja došao oštećeni Z. M.1 i obratio im se riječima: "Nemojte da mi dirate kamenje, to je moje". Na ove njegove riječi mu je odgovorio Lj.  kazavši mu: "Tvoje je, neka ti je srećno" i na tome se sve završilo. Tom prilikom on oštećenom M.1 nije ništa rekao pa ni riječi prijetnje koje mu se javnom optužbom stavljaju na teret jer za tim nije bilo ni potrebe.  Odmah nakon toga M.1 je otišao u pravcu svoje kuće a oni su nastavili sa nošenjem drva. Tog dana se više nijesu sretali ni sa oštećenim M.1 ni sa njegovom suprugom C.. Dalje je naveo da je oštećeni M.1 protiv njega i ranije podnosio prijave i da su sve te prijave neosnovane i usmjerene na to da kao službenik Granične policije ostane bez posla. Ovo iz razloga jer sa oštećenim i njegovom suprugom već 5 godina ne govori zbog sudskog spora koji vode oko prilazog puta tako da mu na taj način oštećeni pokušava napraviti problem na poslu. U završnoj riječi je još jednom negirao izvršenje krivičnog djela koje mu je javnom optužbom stavljeno na teret i predložio sudu da ga za ovo djelo oslobodi od optužbe.

      Radi provjere odbrane okrivljenog Z. P.1, kojom isti u potpunosti negira izvršenje krivičnog djela koje mu je optužnim predlogom ODT u Plavu stavljeno na teret,  odnosno radi što pravilnijeg i zakonitijeg rješavanja ove krivične stvari, sud je u dokaznom postupku izveo sledeće dokaze: saslušao u svojstvu svjedoka oštećenog  Z. M.1  i  svjedoke Z.  C.  M. M. i M. R. i pročitao  izvod  kaznene evidencije za okrivljenog Z. P.1, pa je svestranom ocjenom izvedenih dokaza i njihovim uporedjivanjem sa navodima javne optužbe i  odbranom okrivljenog našao da nije dokazano da je isti izvršio krivično djelo ugrožavanje sigurnosti iz čl. 168. st. 1. KZ, koje mu  je ovom optužbom stavljeno na teret, zbog čega ga je za isto i oslobodio od optužbe.

      Kao što je već navedeno  sud je do ovakvog utvrdjenja i odluke došao kako na osnovu odbrane okrivljenog  Z. P.1  kojom isti u  potpunosti negira izvršenje krivičnog djela koje mu je stavljeno na teret tako i na osnovu izvedenih dokaza, u prvom redu iskaza svjedoka M. M. i M. R., koji su ne samo potvrdili odbranu okrivljenog u ovom dijelu već istovremeno i negirali navode oštećenog Z. M.1 i svjedoka Z. C.  u dijelu gdje tvrde da je okrivljeni Z. P.1  kritične prilike oštećenom M.2 uputio prijeteće riječi koje mu se stavljaju na teret.

      Naime, izjašnjavajući se na okolnosti predmetnog dogadjaja kao i na okolnosti koje su prethodile ovom dogadjaju, svjedok  M. M. je istakao da je lično prisustvovao predmetnom dogadjaju  i da tom prilikom okrivljeni Z. P.1 oštećenom Z. M.2 nije uputio nikakve prijeteće riječi pa ni riječi koje mu se javnom optužbom stavljaju na teret  čime je negirao ne samo iskaze oštećenog i svjedoka Z. C. u ovom dijelu već istovremeno i navode javne optužbe u pogledu krivice okrivljenog za krivično djelo koje mu je ovom optužbom stavljeno na teret. Tog dana je inače okrivljenom Z. P.1  svojim teretnim motornim vozilom marke"FAP" iz šume do kuće koja se nalazi u selu M. dotjerao ogrijevno drvo.  Prilikom utovara ogrijevnog drveta i njegovog kasnijeg istovara su mu pored okrivljenog Z. P.1 pomagali još i braća okrivljenog  Z. Lj. i V. i rodjak M. R..  Pošto zbog nepristupačnosti i uzanosti puta  vozilom  nije  mogao prići  do kuće okrivljenog,  to su ogrijevno drvo istovarili na prilaznom putu nakon čega su isto ručno nosili do kuće . Kako su prilikom istovara ogrijevnog drveta popucali betonski ivičnjaci od kanala za navodnjavanje koji je išao preko puta, to je Z. Lj. parčad od ovih ivičnjaka skupio u blizini ljetnje kužine oštećenog Z. M.1 koja se nalazila odmah pored puta.  Dok su vršili istovar i prenos ogrijevnog drveta do kuće okrivljenog,  u jednom trenutku je pored njega prošla supruga oštećenog C. koja je išla od svoje kuće prema ljetnjoj kužini. Nakon što ga je pozdravila i pitala ga da li se umorio te nakon što joj je otpozdravio i odgovorio na ovo njeno pitanje,  nastavila je put i ušla u kužinu. Poslije otprilike 10 do 15 minuta do njega je došao i oštećeni Z. M.1.  Pitao ga je: "Ko je ovo uradio" misleći pri tom na gomilu parčadi od betonskih ivičnjaka koja se nalazila u blizini njegove kužine. Odgovorio mu je: "Što pitaš mene, pitaj njih" misleći pri tom na Z. P.1 i njegovu braću. Nakon toga oštećeni M.1 se istim pitanjem obratio i prema Z. P.1 i njegovoj braći koji su se u tom momentu nalazili na tovarnom sanduku kamiona koji je bio udaljen od njih oko 5 - 6 m. Pošto  mu je Z. Lj. odgovorio da je to on učinio, oštećeni M.1 mu je rekao da je betonske ivičnjake od kanala za navodnjavanje on ugradjivao i da mu ih ne diraju jer će ponovo da ih ugradi. Na ove njegove riječi Lj. mu je dalje rekao: "Tvoji su, srećni ti bili" nakon čega se oštećeni okrenuo i pošao prema svojoj kući .Dalje je naveo da se oštećeni M.1 tom prilikom ni na koji način nije obratio okrivljenom Z. P.1 niti mu je okrivljeni istom prilikom bilo šta kazao  pa ni riječi koje su navedene u optužnom predlogu. Na kraju je naveo da  Z. C. nakon ulaska u svoju ljetnju kužinu nije više izlazila iz nje tako da nije prisustvovala niti dolasku oštećenog Z. M.1 na lice mjesta niti njegovom razgovoru sa Z. Lj.. Ovakvom svojom izjavom svjedok M. M. je , kao što je već navedeno, pored toga što je obezvrijedio   iskaze oštećenog Z. M.1  i svjedoka Z. C. u dijelu  da je okrivljeni Z. P.1 kritične prilike oštećenom M.1 uputio prijeteće riječi koje mu se javnom optužbom stavljaju na teret, negirao iskaz svjedoka Z. C. i u dijelu da je kritične prilike lično  prisustvovala izgovaranju ovih prijetnji od strane okrivljenog.

      Iskaze oštećenog Z. M.1 i svjedoka Z. C.  u ovom dijelu a samim tim i navode javne optužbe u pogledu krivice okrivljenog Z. P.1 za krivično djelo koje mu je ovom optužbom stavljeno na teret je u svom iskazu u potpunosti obezvrijedio i svjedok M. R. , pa i ova činjenica takodje ide u prilog njihovoj neosnovanosti i neuvjerljivosti. Naime, izjašnjavajući se na okolnosti odvijanja predmetnog dogadjaja  svjedok M. R.  je istakao da je dana kada se desio ovaj slučaj i sam lično pomagao okrivljenom Z. P.1, kako prilikom utovara ogrijevnog drveta na kamionu vlasništvo M. M. tako i prilikom njegovog istovara na putu u blizini kuće okrivljenog. Pošto je prilikom istovara ogrijevnog drveta na ovaj put došlo do lomljenja betonskih ivičnjaka od kanala za navodnjavanje te pošto su im polomljena parčad od ovih ivičnjaka smetala prilikom nošenja drva do kuće to je Lj. ista sakupio i složio ih u blizini ljetnje kužine oštećenog. Dok su vršili istovar ogrijevnog drveta sa kamiona  pored njih je prošla  supruga oštećenog C.. Nakon što se pitala sa M. M. koji je stajao na putu, otišla je u kužinu i više se nije pojavljivala pa ni kada je na lice mjesta došao oštećeni M.1.  Inače, odmah po dolasku na lice mjesta oštećeni M.1 je pitao M. M. ko je makao sa puta polomljene komade od  ivičnjaka. Odgovarajući na ovo njegovo pitanje  M. mu je odgovorio da za to ne pita njega već momke, misleći pri tom na okrivljenog  Z. P.1 i njegovu braću. Kada je oštećeni M.1 ponovo pitao: "Ko je ovo uradio" prisutni Z. Lj. mu je odgovorio da je to on učinio.  Na ponovno pitanje oštećenog zbog čega je dirao ivičnjake kada su oni njegovo vlasništvo,  Lj. mu je odgovorio:  "Ako su tvoji, srećni ti bili. Na tome se sve i završilo jer je odmah nakon toga oštećeni M.1 otišao kući i više se nije pojavljivao. Na kraju je naveo da se tom prilikom oštećeni M.1 nijednom nije obratio okrivljenom P.1 niti mu je okrivljeni bilo šta rekao pa ni prijeteće  riječi koje mu se stavljaju na teret, čime je ponovo negirao navode javne optužbe u pogledu krivice okrivljenog Z. P.1 za predmetno krivično djelo.

      Sud je inače iskazima svjedoka M. M. i M. R. u potpunosti povjerovao i iste u cjelosti prihvatio ocijenivši ih jasnim, logičnim, potpunim i što je najbitnije medusobno saglasnim a samim tim i uvjerljivim. Kako su iskazi pomenutih svjedoka po ocjeni suda, pored toga što su saglasni medjusobno u najbitnijem saglasni i sa odbranom okrivljenog Z. P.1 i to kako u dijelu da kritične prilike nije prijetio oštećenom M.2 riječima koje mu se javnom optužbom stavljaju na teret tako i u dijelu da tom prilikom sa oštećenim nije imao nikakav govorni kontakt već da je sa njim razgovarao samo njegov brat Z. Lj., to i ova činjenica takodje ide u prilog njihovoj osnovanosti i uvjerljivosti zbog čega ih je sud kao takve u potpunosti i prihvatio.

      Istovremeno sud iskaz oštećenog Z. M.2 u dijelu  da mu je okrivljeni Z. P.1 kritične prilike uputio inkriminisane prijeteće riječi i na taj način mu ugrozio sigurnost, kao potupno suprotan prihvaćenim iskazima svjedoka M. M. i M. R., nije mogao prihvatiti, već ga je kao neubjedljiv i nesiguran  u cjelosti odbacio. Iz istog  razloga sud nije prihvatio ni iskaz svjedoka Z. C. u kojem ista potvrdjuje navode oštećenog Z. M.1 u pogledu krivice okrivljenog Z. .1  za predmetno krivično djelo, jer je očigledno da je ovakav njen iskaz u potpunom saglasju sa neprihvaćenim iskazom oštećenog i kao takav sračunat u cilju otežavanja krivično pravnog položaja okrivljenog.

      Zbog svega izloženog ovakvi iskazi oštećenog Z. M.2 i svjedoka Z. C. prema nalaženju suda nijesu normalno ni mogli sa sigurnošću ubijediti sud da je okrivljeni Z. P.1 u vrijeme i na mjestu kako je navedeno u optužnom predlogu oštećenom Z. M.1 uputio inkriminisane prijeteće riječi i na taj način mu ugrozio sigurnost,  tako da se samim tim na tako nesigurnim i ničim potkrijepljenim iskazima nije ni mogla zasnovati eventualna osudjujuća presuda.

       Pošto iz svega izloženog proizilazi da navodi javne optuže i iskazi oštećenog Z. M.1 i svjedoka Z. C., na kojim je inače i zasnovana ova optužba, u pogledu krivice okrivljenog Z. P.1   za krivično djelo ugrožavanje sigurnosti iz čl. 168 st. 1.  KZ  koje mu je optužnim predlogom stavljeno na teret, ne samo da nijesu potkrijepljeni nijednim drugim dokazom već da su čak naprotiv u potpunosti i negirani ostalim izvedenim dokazima , to  samim tim isti nijesu ni mogli ubijediti sud u pogledu njihove osnovanosti i vjerodostojnosti  a samim tim i u pogledu krivice okrivljenog za ovo krivično djelo.

      Prema tome, pošto izvedeni dokazi nijesu mogli sa sigurnošću ubijediti sud da je okrivljeni Z. P.1 izvršio krivično djelo ugrožavanje sigurnosti iz čl. 168. st. 1. KZ koje mu je javnom optužbom stavljeno na teret, odnosno pošto sud odlučne činjenice koje se javnom optužbom stavljaju na teret okrivljenom nije mogao utvrditi sa izvjesnošću već samo sa vjerovatnošću, to je shodno principu "in dubio pro reo " uzeo da one ne postoje, pa ga je na osnovu čl. 373. st. 1. tačka 2. ZKP , za ovo djelo i oslobodio od optužbe.

      Valja napomenuti i činjenicu da je ovaj sud stanovišta da i u slučaju da se prihvate kao tačni navodi javne optužbe da je okrivljeni Z. P.1 dana 18.09.2011 god. oštećenom Z. M.1 kazao riječi koje mu se ovom optužbom stavljaju na teret, opet na njegovoj strani za takve izgovorene riječi ne bi postojala krivično pravna odgovornost za krivično djelo ugrožavanje sigurnosti iz čl. 168. st. 1. KZ, jer je očigledno da bi se u tom slučaju  radilo o uslovnoj  prijetnji, odnosno prijetnji koja je uslovljena budućim ponašanjem oštećenog, obzirom da i iz logičkog i jezičkog tumačenja ovih riječi jasno proizilazi da bi  okrivljeni svoju prijetnju sadržanu u ovim riječima realizovao tek ukoliko oštećeni lično dodje do njega i zabrani mu dalje odnošenje ivičnjaka, koja prijetnja se kao takva ne može prihvatiti kao radnja izvršenja predmetnog krivičnog djela ugrožavanje siguranosti iz čl. 168. st. 1. KZ.

      Troškova krivičnog postupka nije bilo.

      Odluka o imovinsko pravnom zahtjevu za naknadu štete je zasnovana  na odredbi čl. 239. st. 3. ZKP.

      Na osnovu iznijetih razloga odlučeno je kao u izreci presude.

OSNOVNI SUD U PLAVU
Dana 20.12.2011 godine
Zapisničar
S U D I J A
Senada Radončić
Hilmija Sujković  
PRAVNA POUKA:  
Protiv ove presude nezadovoljna
stranka imapravo žalbe u roku od
8 dana od dana prijema iste preko
ovog sudaVišem sudu B. Polje  
DNA: 1 x ODT u Plavu
           1 x okrivljenom Z. P.1
           1 x oštećenom Z. M.1   