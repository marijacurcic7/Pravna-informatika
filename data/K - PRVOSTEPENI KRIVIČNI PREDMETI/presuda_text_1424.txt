DRŽAVA CRNA GORA
OSNOVNI SUD U NIKŠIĆU
K.br.28/2011
Dana   06.04.2011. godine  
U IME NARODA
        **OSNOVNI SUD U NIKŠIĆU,** kao prvostepeni krivični, sudija pojedinac Djuričković Igor, uz sudjelovanje savjetnika Šabanović Biljane i Papović Budimirke kao zapisničara, rješavajući u krivičnom predmetu optuženog S.N. zbog krivičnog djela samovlašće iz člana 384 stav 1 KZ, postupajući po optužnom predlogu ODT N Kt.br.172/10 od 20.01.2011. godine, nakon javnog glavnog pretresa održanog dana 06.04.2011.godine, u prisustvu zamjenika   ODT-a  Đ.D., u odstustvu  optuženog, donio je i istog dana javno objavio

P R E S U D U
             Optuženi:
             S.N., od oca M. i majke S., rodjene J., rodjen …. u N., sa
prebivalištem u N., državljanin Crne Gore, neoženjen, nezaposlen, lošeg
imovnog stanja, ranije osudjivan presudom Opštinskog suda u N. K.br. 468/84 od
21.02.1985 . god zbog krivičnog djela iz čl.. 152 st.1 KZ CG na kaznu zatvora
u trajanju od 30 dana  
K r i v   j e:
        **Što je:**  
       Neutvrdjenog dana u periodu izmedju 08.02.2010.god. i 12.02.2010.god.u N u svom porodičnom stanu koji se nalazi ulici ……….., samovlasno pribavio pravo za koje smatra da mu pripada, na način što je sa brojila električne energije marke”…..,”broj ……….,  skinuo elektrodistributivnu plombu …, koju su  dana 08.02.2010.god. prilikom isključenja brojila sa elektrodistributivne mreže zbog neplaćenog duga postavili radnici E. N. zatim se samovlasno priključio na napajanje električnom energijom sa elektrodistributivne mreže,

- čime je izvršio krivično djelo samovlašće  iz člana 384 stav 1 Krivičnog
zakonika  
- pa sud optuženog zbog izvršenja navedenog krivičnog djela primjenom
citiranih zakonskih odredbi kao i odredbi iz člana 4 stav 2, člana 42 stav 1,
člana 52, 53 i 54 KZ kao i odredbi iz člana 199, 202 i člana 364 ZKP-a  i z r
i č e  
USLOVNU OSUDU
        Sa kojom optuženom utvrdjuje kaznu zatvora u trajanju od 60 (slovima: šezdeset) dana i istovremeno odredjuje da se navedena kazna neće izvršiti ukoliko optuženi u roku od jedne godine od dana pravosnažnosti presude ne počini novo krivično djelo.

         Obavezuje se optuženi da na ime paušala kao dijela troškova krivičnog postupka plati iznos od 30,00 Eura, u roku od 15 dana od dana pravosnažnosti presude pod prijetnjom prinudnog izvršenja, na žiro račun Osnovnog suda u N br. ………. i da dokaz o izvršenoj uplati dostavi sudu.

O b r a z l o ž e n j e
        Osnovni državni tužilac u N. svojim optužnim predlogom Kt.br 172/10 od 20.01.2011.godine, stavio je na teret optuženom S. N. izvršenje krivičnog djela samovlašće iz člana 384 stav 1 KZ, koje krivično djelo je činjenično opisano u izreci presude. Zamjenik  ODT-a  Đ.D. koji je zastupao optužni akt na glavnom pretresu, u svojoj završnoj riječi ostao je pri navodima podnijetog optužnog akta i predložio sudu da optuženog oglasi krivim i osudi po zakonu.

             Optuženi  S.N. u svojoj odbrani na glavnom pretresu,
negirajući izvršenje krivičnog djela za koje je optužen, u bitnom je istakao
da mu nije poznato da su radnici E dana 08.02.2010.god. isključili  električnu
energiju u njegovom stanu u koji se nalazi u stambenoj zgradi u ul…………, kao i
da nije istina da je u kritičnom periodu on samovlasno brojilo koje mjeri
potrošnju električne energije u njegovom stanu priključio na
elektrodistributivnu mrežu. Takodje je istakao da s obzirom da je nezaposleno
lice ima odredjeni dug po osnovu utrošene električne energije, kao i da se
brojilo  još uvijek vodi na ime njegovog pokojnog oca i da s obzirom na tešku
materijalnu situaciju veći dio zimskih mjeseci ne boravi u tom stanu jer nije
u mogućnosti da obezbijedi novac za utrošenu električnu energiju.  
Posljednje ročište glavnog pretresa je na osnovu člana 453 stav 3 ZKP-a
održano u odsustvu optuženog koji je na prethodnom ročištu uredno obaviješten
o terminu održavanja istog , ali na pretres nije pristupio, a njegovo
prisustvo nije bilo neophodno jer je optuženi u prethodnom toku postupka
saslušan.  
         Sud je na glavnom pretresu u dokaznom postupku pročitao zapisnik o izvršenju naloga za obustavu snabdijevanja električnom energijom sačinjen od radnika E. br. ………dana 08.02.2010.god., pročitao zapisnik o izvršenju naloga za obustavu snadbijevanja električnom energijom br. ……… dana 12.02.2010.god., neposredno saslušao svjedoke V.N. i  Ć.M.  i pročitao izvod iz kaznene evidencije za optuženog dat od U. p. CG- PJ N., dok je sud odustao od saslušanja svjedoka T.P. i Š.B. smatrajući da je provedenim dokazima do izvjesnosti utvrdjeno činjenično stanje i da bi saslušanje imenovanih svjedoka vodilo bespotrebnom odugovlačenju predmetnog krivičnog postupka.

            Analizirajući provedene dokaze pojedinačno i u njihovoj medjusobnoj povezanosti, dovodećih ih u vezu sa navodima optužbe i odbranom optuženog sud je na nesumnjiv način utvrdio da je optuženi  S.N. počinio krivično djelo koje mu je stavljeno na teret optužbom, pa je zbog izvršenja istog oglasio krivim i krivično pravno odgovornim sa sljedećih razloga:

        Svjedok V.N. u svom iskazu se odredjeno izjasnio da je kao radnik E. svakodnevno po nalogu pretpostavljenih vrši isključenje električne energije u opštini N., pa se ne može sjetiti bližih detalja u vezi sa isključenjem brojila električne energije vlasništvo optuženog S.N.,ali da stoji iza svega  što je konstatovano  zapisnikom o kontroli mjernog mjesta br. …..od 08.02.2010.godine, jer je isti potpisao.

       Svjedok Ć.M. u svom iskazu se odredjeno izjasnio kao radnik E………. svakodnevno po nalogu pretpostavljenih vrši isključenje električne energije u opštini N., tako da se ne može sjetiti bližih detalja u vezi sa isključenjem brojila električne energija vlasništvo potuženog S.N.,ali da stoji iza svega  što je konstatovano  zapisnikom o kontroli mjernog mjesta br. …….od 12.02.2010.godine, jer je isti potpisao.

        Zapisnikom o izvršenju naloga za obustavu snabdijevanja električnom energijom br. …….. od 08.02.2010.god. u kome utvrdjeno je da je istog dana isključeno brojilo električne energije br. ……….,  vlasništvo optuženog  S.N. sa elektrodistributivne mreže po osnovu duga, do je zapisnikom o izvršenju naloga za obustavu snadbijevanja električnom energijom br. ………. od 12.02.2010.god. utvrdjeno da je navedenog datuma prilikom vršenja kontrole brojila nadjeno da je sa istog skinuta elektrodistributivna plomba ….. koju su dana 08.02.2010.god. prilikom isključenja brojila sa elektrodistributivne mreže zbog neplaćenog duga postavili radnici E.-N,i da je brojilo samovlasno priključeno na nisko-naponsku mrežu.

Imajući u vidu navedene činjenice, sud je izveo zaključak da je upravo
optuženi S.N. kao lice koje ima pravni interes da to učini izvršio
priključenje elektro instalacija u svom stanu na niskonaponsku mrežu, tako što
je nakon što su službenici E isključilli električnu energiju u njegovom stanu
zbog neplaćenog duga za utrošenu električnu energiju na brojilu brojilo
samovlasno priključio na nisko naponsku mrežu, i na taj način samovlasno
pribavio pravo na snabdijevanje električnom energijom, za koje smatra da mu
pripada, na osnovu kojeg zaključka je sud nesumnjivo utvrdio da je optuženi
S.N. počinio  krivično djelo samovlašće  iz člana 384 stav 1 KZ na način, u
vrijeme i na mjestu kako je to predstavljeno u izreci presude.  
        Cijeneći psihički odnos optuženog prema izvršenom krivičnom djelu, sud je utvrdio da je optuženi prilikom izvršenja djela postupao sa direktnim umišljajem, jer je isti samovlasno pribavio pravo za koje smatra da mu pripada na način što je sa svog brojila električne energije br……,skinuo elektrodistributivnu plombu …. koju su prilikom isključenja brojila sa elektrodistibutivne mreže postavili ovlašćeni radnici E-N i brojilo priključio na elektrodistributivnu mrežu, odakle nedvosmisleno proizilazi da je optuženi prilikom izvršenja predmetnog krivičnog djela bio svjestan istog i htio njegovo izvršenje.

        Prilikom ocjene odbrane optuženog sud je istu odbacio kao životno nelogičnu, neosnovanu i usmjerenu na izbjegavanje krivično pravne odgovornosti, jer je ista u suprotnosti sa zapisnicima o izvršenju naloga za obustavu snabdijevanja električnom energijom br. ……. od 08.02.2010.god. i br. br. ……..od 12.02.2010.god. kao i sa kazivanjem svjedoka  V.N. i Ć.M. kojim dokazima je sud iz već navedenih razloga poklonio povjerenje i na istima zasnovao odluku o krivici optuženog.

Prilikom donošenja odluke o krivičnoj sankciji sud je u smislu člana 42 stav 1
KZ kao olakšavajuće okolnosti na strani optuženog našao  loše materijalne
prilike, dok otežavajućih okolnosti na strani optuženog po ocjeni suda nije
bilo jer raniju osudjivanost optuženog utvrdjenu uvidom u izvod iz KE za
optuženog sud istom nije cijenio kao otežavajuću okolnost jer se kod iste ne
radi o osudjivanosti zbog izvršenja krivičnih djela koje je istorodno sa
krivičnim delom za koje se optuženom sudilo u ovom postupku, a od prethodne
osudjivanosti je protekao vremenski period duži od 20 godina u kojem periodu
optuženi nije pokazivao nikakvu kriminalnu aktivnost . Cijeneći navedene
olakšavajuće okolnosti sud je našao da prema optuženom radi krivično-pravne
zaštite nije nužno primijeniti kaznu i istom na osnovu člana 53 i 54 KZ
izrekao uslovnu osudu sa kojom je optuženom utvrdio kaznu zatvora u trajanju
od 60 dana i istovremeno odredio da se ova kazna neće izvršiti ukoliko
optuženi u roku od jedne godine ne počini novo krivično djelo smatrajući da će
se i sa prijetnjom izvršenja utvrdjene kazne zatvora uz provjeru ponašanja
optuženog u roku od jedne godine na istog u dovoljnoj mjeri uticati da u
buduće ne vrši nova krivična djela i da će se na taj način u ovom konkretnom
slučaju ostvariti svrha izricanja uslovnih osuda iz člana 52 stav 2 KZ u
okviru opšte svrhe izricanja krivičnih sankcija iz člana 4 stav 2 KZ.  
        Odluku o troškovima krivičnog postupka sud je donio na osnovu čl.199 i 202 ZKP-a i optuženog obavezao da na ime paušala kao dijela troškova krivičnog postupka plati iznos od 30,00 eura, koji iznos je odredjen imajući u vidu složenost predmeta, trajanje postupka i imovne prilike optuženog.

       Na osnovu svega izloženog, primjenom dredbi člana 364 ZKP-a odlučeno je kao u izreci presude.

OSNOVNI SUD U NIKŠIĆU , dana 06.04.2011. godine  
Zapisničar
S U D I J A
Papović Budimirka s.r.
Djuričković Igor s.r.  
                               Za tačnost otpravki tvrdi i ovjerava:
Službenik suda 
PRAVNA POUKA: Protiv ove presude dozvoljena je žalba u roku od 8 dana od
dana
                                   Prijema iste preko ovog suda Višem sudu
Podgorica 