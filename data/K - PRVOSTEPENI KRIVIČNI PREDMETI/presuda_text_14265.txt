K. br. 41/13
U IME CRNE GORE
OSNOVNI SUD U BIJELOM POLJU, sudija pojedinac Ivan Adamović, uz učešće
namještenika suda Draginje B.ović, kao zapisničara, u krivičnom predmetu
protiv okrivljene J. D.iz Mojkovca, zbog krivičnog djela falsifikovanje
isprave iz čl. 412 st. 2 u vezi st. 1 Krivičnog zakonika, po optužnom predlogu
Osnovnog državnog tužilaštva u Bijelom Polju, KT. br. 540/10 od 14. 02. 2013.
godine, nakon održanog glavnog i javnog pretresa, u prisustvu savjetnika u
ODT-u u Bijelom Polju, B. H.i okrivljene D. J., dana 12. 03. 2013. godine,
donio je i objavio,
P R E S U D U
Okrivljena J.A D., JMBG-..., od oca V., majke Z., rodjene Ž., rođena 28. 08.
1958. godine u Mojkovcu, sa prebivalištem u mjestu Polja, opština Mojkovac,
drž. CG, neudata, završila OŠ, lošeg imovnog stanja, neosuđivana,
K R I V A J E
Zato što je:
-Neutvrđenog dana u decembru mjesecu 2007. godine u Mojkovcu, upotrijebila kao pravu lažnu javnu ispravu - mjenicu, serijskog broja AA0215892, sa neistinitim podacima da su trasanti po predmetnoj mjenici V. M. i V.o K. i istu, zajedno sa ostalom dokumentacijom uz zahtjev za dobijanje kredita na ime D. B.a, predala u "A.I." banku Filijala u Mojkovcu, na osnovu koje je podigla kredit u iznosu od 4.000,00 eura, a po ugovoru o zajmu br. LD0735100002,
-čime je izvršila krivično djelo falsifikovanje isprave iz čl. 412 st. 2 u vezi st. 1 Krivičnog zakonika.
-pa joj sud, primjenom navedenog zakonskog propisa i čl. 2, 4, 5, 13, 15, 32, 36, 42, 52, 53 i 54 Krivičnog zakonika (Kz-a) i čl. 226, 229 i 374 Zakonika o krivičnom postupku (Zkp-a), i z r i č e, 
USLOVNU OSUDU
Kojom joj utvrđuje kaznu zatvora od 3(tri) mjeseca i istovremeno određuje da
se ista neće izvršiti, ukoliko okrivljena u roku od 1 (jedne) godine ne izvrši
novo krivično djelo.
Okrivljena se obavezuje da ovom sudu na ime paušala plati iznos od 30,00€, kao
i na ime ostalih troškova krivičnog postupka iznos od 149,50€, koje iznose će
uplatiti na račun Budžeta Crne Gore: 832-151-35, u roku od 15 dana, po
pravosnažnosti presude, pod prijetnjom prinudnog izvršenja, s tim što je dokaz
o uplati istih, dužna dostaviti krivičnoj pisarnici ovog suda.
Imovinsko pravnog zahtjeva nije bilo.
O b r a z l o ž e nj e
Optužnim predlogom Osnovnog državnog tužilaštva u Bijelom Polju, Kt. br.
540/10 od 14. 02. 2013 godine, optuženoj D. J.i, iz Mojkovca, stavljeno je na
teret izvršenje krivičnog djela falsifikovanja isprave iz čl. 412 st. 2 u vezi
st. 1 Krivičnog zakonika.
Glavni pretres je zaključen u prisustvu savjetnika u ODT-u u Bijelom Polju H.
B. i okrivljene D. J..
Savjetnik u ODT-u u Bijelom Polju u završnoj riječi izjavila je da ostaje pri
podnijetom optužnom predlogu jer je iz izvedenih dokaza utvrđeno da je
okrivljena izvršila krivično djelo stavljeno joj na teret, predlažući sudu da
okrivljenu oglasi krivom i osudi na kaznu po zakonu.
Okrivljena D. J.a u svojoj odbrani datoj tokom istražnog postupka u bitnom je
navela da je početkom decembra mjeseca 2007. godine pitala M. V.u iz Mojkovca,
da joj bude žirant za kredit koji je podigla kod "A.I." banke u Mojkovcu na
ime svog brata D. B.a. Navela je da je V. pristala da bude žirant pa joj je
ona donijela dokumentaciju koju je V. potpisala i ovjerila u školi. Dalje je
navela da je ona kompletnu dokumentaciju za kredit, kao i dokumentaciju koja
se tiče žiranata predala "A.I." banci, nakon čega je podigla kredit u iznosu
od 4.000,00 eura na ime brata B.a a novac je njemu i dala za izgradnju
porodične kuće. Kredit je uredno otplaćivala sve do avgusta 2009. godine kada
je zapala u ekonomsku krizu. Kazala je da se ne sjeća o kom iznosu kredita se
radilo.
U svojoj odbrani datoj na glavnom pretresu okrivljena je navela da je početkom
2007. godine ona preduzimala radnju u vezi sa podizanjem kredita, a koji je
kasnije i podižen, na ime njenog brata D. B.a. Svu dokumentaciju je ona
pribavila i ona je razgovarala sa žirantima M. V.om i K. V.om, koji su
pristali da budu žiranti i ovjerili su dokumentaciju u firmama u kojima su
radili. Kazala je da se ne sjeća da li im je saopštila u kom iznosu će biti
podižen kredit a kada im je dala dokumentaciju da je ovjere u istoj se nije
nalazila mjenica, dodajući i da ne zna da li su se M. V. i K. V.o potpisali na
mjenici. Navela je još da se ne sjeća da li je možda ona potpisala žirante u
mjenicu ili su to uradili radnici banke.
U završnoj riječi okrivljena D. je kazala da misli da nije izvršila krivično
djelo koje joj se stavlja na teret, s tim što je molila sud da ukoliko, pak,
nađe krivicu na njenoj strani da je što blaže kazni.
Radi utvrđivanja odlučnih činjenica i krivice okrivljene sud je u dokaznom
postupku, na glavnom pretresu, izveo dokaze: saslušao svjedoke M. V.u i K.
V.a, na predlog i uz saglasnost stranaka pročitao iskaz svjedoka D. B.a,
pročitao ugovor o kreditu br. LD0735100002, od 14. 12. 2007. godine; izvršio
uvid u mjenicu serije AA0215892, pročitao zahtjev za kredit na ime D. B.a,
pročitao administrativne zabrana i izjave na ime M. V.e i K. V.a, pročitao
nalaz i mišljenje vještaka grafološke struke N. V.e od 24. 01. 2013. godine te
izvršio uvid u izvod iz KE na ime okrivljene. Drugih predloga za izvođenje
dokaza nije bilo.
Nakon savjesne ocjene svih provedenih dokaza, pojedinačno i u njihovoj
međusobnoj vezi, sud je na nesumnjiv način utvrdio da je okrivljena D. J.a,
izvršila krivično djelo stavljeno joj na teret i istu je oglasio krivom iz
sledećih razloga.
Sud je cijenio iskaz svjedokinje M. V.e, koja u svom iskazu u bitnom navodi da
nikada nije potpisala mjenicu za kredit koji je podižen od strane D. J. na ime
D. B.a u iznosu od 4.000,00 eura. Kazala je da je prilikom potpisivanja
kreditne dokumentacije mislila da istu potpisuje za D. J.u a ne za njenog
brata B.a i to za kredit u iznosu od 2.000,00 eura a ne za kredit u iznosu od
4.000,00 eura. Tvrdila je da nije potpisivala nikakvu mjenicu, navodeći da joj
J.a i nije govorila da treba da potpiše mjenicu. Iskaz ove svjedokinje sud je
prihvatio.
Sud je cijenio iskaz svjedoka K. V.a koji u svom iskazu u bitnom navodi da
nije potpisao mjenicu za predmetni kredit na ime D. B.a u iznosu od 4.000,00
eura. On je potpisao kreditnu dokumentaciju i to administrativnu zabranu i
izjavu za žiranta, misleći da istu potpisuje D. J.i za kredit u iznosu od
2.000,00 eura. Tom prilikom u dokumentaciji se nije nalazila nikakva mjenica,
niti mu je J.a saopštila da treba da se potpiše i u mjenici. Iskaz ovog
svjedoka sud je prihvatio.
Sud je cijenio iskaz svjedoka D. B.a koji u svom iskazu u bitnom navodi da je
tokom 2007. godine obnavljao porodičnu kuću i bila su mu potrebna novčana
sredstva pa su se on i njegova sestra odlučili da svako od njih podigne kredit
kod "A.I." banke. Krediti i na njegovo i na sestrino ime su bili na iznos od
po 4.000,00 eura. On je za kredit koji je podigao pitao da mu bude žirant M.
M.a, dok je ostale žirante za oba kredita obezbijedila njegova sestra D. J.a.
Kazao je još da nije preduzimao nikakve radnje a koja se tiče dokumentacije za
oba kredita, već je dokumentaciju pribavila njegova sestra D. J.a, koja je
dokumentaciju lično predala "A.I." banci. Naveo je još da on nije potpisao M.
V.u i K. V.a u mjenici i ponovio da je svu dokumentaciju vezanu za oba kredita
pribavila njegova sestra - okrivljena J.a. Iskaz ovog svjedoka sud je
prihvatio.
Iz ugovora o kreditu br. LD0735100002, od 14. 12. 2007. godine, proizilazi da
je zaključen dana 14. 12. 2007. godine između VFI "A.I." DOO Bijelo Polje, kao
zajmodavca i D. B.a, kao zajmoprimca. Zajmodavac je odobrio zajmoprimcu zajam
u iznosu od 4.000,00 eura, sa periodom otplate od 60 mjeseci. U članu 11
predmetnog ugovora predviđeno je da će zajmoprimac zajmodavcu predati
instrumente obezbjeđenja i to mjenicu ovjerenu od žiranata D. Z.e, K. V.a i M.
V.e.
Uvidom u mjenicu serije AA0215892 utvrđeno je da se na prednjoj strani iste
nalazi konstatacija "priznajem za svoje" i potpis D. B.o, dok je u rubrici
"trasant" sa rednim brojem 1 upisano ime M. V.. Na poleđini mjenice pod rednim
brojem 1 upisano je ime M. V. i broj lične karte, a pod rednim brojem 2
upisano je ime K. V.o sa brojem lične karte.
Sud je cijenio nalaz i mišljenje vještaka grafološke struke N. V.e od 24. 01.
2013. godine. Vještak N. je mišljenja da podatke koji se nalaze pod rednim
brojem 1 na prednjoj strani i poleđini sporne mjenice serije AA0215892, nije
ispisala M. V., a takođe podatke o žirantu koji se nalaze pod rednim brojem 2
na poleđini sporne mjenice nije ispisao K. V.o. Nalaz i mišljenje ovog
vještaka sud je prihvatio kao objektivan.
Iz izvoda iz KE na ime okrivljene utvrđeno je da ista do sada nije osuđivana.
Sud je cijenio i ostale izvedene dokaze ali ih nije posebno obrazlagao
nalazeći da istima nijesu utvrđene odlučne činjenice bitne za donošenje
drugačije odluke u ovom krivičnom postupku.
Okrivljena D. J.a u svojoj odbrani ne spori da je upravo ona preduzimala sve
radnje u vezi sa obezbjeđivanjem žiranata i predajom dokumentacije za kredit
koji je odobren od strane VFI "A.I." D. B.u. Takođe, ne spori i da je ona za
žirirante obezbijedila M. V.u i K. V.a, što potvrđuju i svjedoci M. V. i K.
V.o. Okrivljena u svojoj odbrani navodi i da nije žirantima prezentirala
mjenicu radi potpisivanja, međutim, navodi i da ne zna ko je upisao žirante M.
i K. u spornu mjenicu. Grafološkim vještačenjem, dovedenim u vezu sa iskazima
svjedoka M. i K., nesporno proizilazi da se ova lica nijesu potpisala u spornu
mjenicu. Imajući u vidu da je sve radnje u vezi sa obezbjeđivanjem
dokumentacije, zatim predaja dokumentacije i podizanje novca po predmetnom
kreditu, preduzela upravo okrivljena D. J.a, to je životno logično i da je,
radi dobijanja predmetnog kredita, ona i upisala žirante M. V.u i K. V.a u
spornu mjenicu, obzirom da se lice koje se pojavljuje kao nosilac kredita D.
B.o, kako je naveo u svom iskazu, nije bavio preduzimanjem radnji u vezi sa
obezbjeđivanjem dokumentacije prije odobravanja spornog kredita, već je sve
radnje preduzela upravo okrivljena D. J.a, što ona i ne spori.
Stoga, po ocjeni ovog suda, upravo je okrivljena D. J.a imala interesa da
preduzme radnje u vezi sa izdavanjem sporne mjenice. Kako se žiranti nijesu
potpisali u spornu mjenicu, niti su na to ovlastili D. J.u, to proizilazi da
je sporna mjenica izdata kao neistinita. Ovakvu neistinitu ispravu - mjenicu
okrivljena je upotrijebila kao pravu predajući je službenicima "A.I." banke,
pa je po osnovu iste uz ostalu dokumentaciju i odobren kredit a ugovor je
potpisan dana 14. 12. 2007. godine, čime je okrivljena, navedenog dana,
upotrijebila kao pravu neistinitu javnu ispravu - mjenicu serije AA0215892.
Iz navednih razloga, ne prihvatajući odbranu okrivljene, a iz dokaza izvedenih
tokom postupka, sud je utvrdio činjenično stanje kao u izreci presude, pa su
se u opisanim radnjama okrivljene D. J., po ocjeni ovog suda, stekla sva bitna
obilježja, bića krivičnog djela falsifikovanje isprave iz 412 st. 2 u vezi st.
1 Krivičnog zakonika, za koje je i oglašena krivom, jer je okrivljena mjenicu
serije AA0215892, izdala kao neistinitu, obzirom da se u istu nijesu potpisali
žiranti M. V. i K. V.o, niti su ovlastili okrivljenu da to učini a svjesno je
postupala i kada je predmetnu spornu mjesnicu upotrijebila kao pravu, pa je
time i bila svjesna svog djela i krivično djelo je izvršila sa direktnim
umišljajem.
Prilikom odlučivanja o vrsti i visini kazne, sud je cijenio sve okolnosti iz
čl. 42 Krivičnog zakonika, koje se odnose na odmjeravanje kazne, pa je
okrivljenoj, od olakšavajućih okolnosti našao da se radi o licu lošeg imovnog
stanja, koja do sada nije osuđivana, što ukazuje da nije sklona vršenju
krivičnih djela, pa u nedostatku otežavajućih okolnosti na strani okrivljene
sud je mišljenja da sveukupnost olakšavajućih okolnosti, predstavlja osnov za
izricanje uslovne osude, pa je okrivljenoj utvrdio kaznu zatvora od tri
mjeseca, pri tom cijeneći da bi pristupanje izvršenju kazne suviše represivno
djelovalo na okrivljenu, nego da će i samo upozorenje, uz prijetnju kaznom,
dovoljno uticati na istu da u buduće ne vrši ova i slična krivična djela i da
će se na taj način, ostvariti svrha uslovne osude predviđena u čl. 52 u vezi
čl. 4 st. 2 Krivičnog zakonika i time ostvariti svrha generalne i specijalne
prevencije.
Shodno čl. 226 i 229 Zakonika o krivičnom postupku, odlučeno je u pogledu
troškova postupka, pa je okrivljena obavezana da na ime paušala plati sudu
iznos od 30,00 €, pri čemu je sud vodio računa o složenosti i dužini trajanja
krivičnog postupka, te imovinskom stanju okrivljene, kao i da plati troškove
vještačenja po vještaku grafološke struke isplaćenih iz predračunskih
sredstava suda, u iznosu od 149,50€.
Imovinsko pravnog zahtjeva nije bilo.
Iz iznijetog je odlučeno kao u izreci presude, a shodno čl. 374 Zakonika o
krivičnom postupku.
OSNOVNI SUD U BIJELOM POLJU
Dana 12. 03. 2013. godine
ZAPISNIČAR, S U D I J A,
Draginja B.ović s.r. Ivan Adamović s.r.