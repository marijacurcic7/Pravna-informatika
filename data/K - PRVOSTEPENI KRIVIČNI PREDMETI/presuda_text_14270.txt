K.br.399/12
U IME CRNE GORE
Osnovni sud u Bijelom Polju, prvostepeni krivični sud, sudija pojedinac Dragan
Mrdak, uz učešće namještenika suda Koviljke Lješnjak, zapisničara, u postupku
primjene mjere bezbjednosti okrivljenom V. V.u, zbog krivičnog djela nasilje u
porodici ili u porodičnoj zajednici iz čl.220. st.2. u vezi st.1. Krivičnog
zakonika, odlučujući po predlogu za izricanje mjere bezbjednosti obaveznog
psihijatrijskog liječenja na slobodi Osnovnog državnog tužilaštva, u B. Polju,
KT. br.405/12 od 10.12.2012 godine, nakon održanog glavnog i javnog pretresa u
prisustvu zamjenice ODT-a u Bijelom Polju P. C.e, branioca okrivljenog po
službenoj dužnosti advokata Č. V.a, oštećene V. S.e, a u odsustvu okrivljenog
V. V.a, dana 08. 02. 2013. godine, donio je i javno objavio:
R J E Š E NJ E
Okrivljenom V. V.U, JMBG, ..., od oca S. i majke S.e, rođene K., rođenog 13.
09. 1978 godine, u Bijelom Polju, sa prebivalištem u mjestu Gorice, opština
Bijelo Polje, državljanina CG, neoženjenog, pismenog, lošeg imovnog stanja,
neosuđivan,
Zbog toga što je:
- Dana 18.11.2012. godine, oko 20,00 h, u porodičnoj kući u mjestu Gorice,
opština Bijelo Polje, u stanju neuračunljivosti, primjenom grubog nasilja,
narušio tjelesni integritet člana svoje porodice majke S.e, na način što je
nakon kraće svađe mašicama, sredstvom podobnim da tijelo teško povrijedi i
zdravlje teško naruši, izudarao je više puta u predjelu natkoljenica, kojom
prilikom je oštećena zadobila lake tjelesne povrede u vidu dva krvna podliva
sa oguljotinama kože dimenzije 7 x 5 i 8 x 5 cm na lijevoj natkoljenici, krvni
podliv sa oguljotinom kože dimenzija 7 x 3 cm na desnoj natkoljenici i
oguljotinu kože na desnoj potkoljenici,
-čime je u stanju neuračunljivosti izvršio krivično djelo nasilje u porodici ili u porodičnoj zajednici iz čl. 220. st.2. u vezi st. 1. Krivičnog zakonika, 
- pa mu sud,
- Na osnovu čl.66, 68, 70 Krivičnog zakonika te čl. 470, 471 i 475 Zakonika o
krivičnom postupku,
I Z R I Č E
MJERU BEZBJEDNOSTI obaveznog psihijatrijskog liječenja na slobodi, koja se ima
izvršiti u Dispanzeru za mentalno zdravlje Doma zdravlja u Bijelom Polju, s
tim što povremeno liječenje ne može neprekidno trajati duže od 15 dana niti
ukupno duže od dva mjeseca. Ova mjera će trajati dok postoji potreba liječenja
ali ne duže od tri godine.
Ako se učinilac ne podvrgne liječenju na slobodi, ili ga samovoljno napusti,
ili i pored liječenja, postane toliko opasan za okolinu da je potrebno njegovo
čuvanje i liječenje u Zdravstvenoj ustanovi, sud može izrečenu mjeru
bezbjednosti, zamijeniti obaveznim liječenjem i čuvanjem u zdravstvenoj
ustanovi.
Troškovi krivičnog postupka padaju na teret Budžetskih sredstava CG.
O b r a z l o ž e nj e
ODT iz B. Polja, podnio je ovom sudu predlog za izricanje mjere bezbjednosti
obaveznog psihijatrijskog liječenja na slobodi KT. br. 405/12 od 10.12.2012.
godine, protiv optuženog V. V.a iz Bijelog Polja, zbog krivičnog djela nasilje
u porodici ili u porodičnoj zajednici iz čl. 220. st. 2. u vezi st. 1.
Krivičnog zakonika.
Glavni pretres je održan i zaključen dana 08.02. 2013. godine u prisustvu
zamjenice ODT-a iz Bijelog Polja P. C.e, branioca okrivljenog po službenoj
dužnosti advokata Č. V.a, oštećene V. S.e.
Kako je po izjavi oštećene V. S.e, majke okrivljenog, zdravstveno stanje
okrivljenogV. V.a, loše jer je isti uglavnom pospan i nije bio u stanju da
dođe na glavni pretres od 08.02.2013 godine, to je sud glavni pretres održao u
odsustvu uredno obaviještenog okrivljenog shodno čl. 471. st.2. Zkp-a.
Zamjenica ODT-a je ostala pri predlogu za izricanje mjere bezbjednosti
obaveznog psihijatrijskog liječenja na slobodi, jer je izvedenim dokazima i
priznanjem okrivljenog, dokazano da je izvršio krivično djelo stavljeno mu na
teret, s tim što je krivično djelo izvršio u stanju neuračunljivosti kako to
slijedi iz nalaza vještaka neuropsihijatra dr LJ. M.a. Smatra da je predložena
mjera za V. V.a najcjelishodnija.
Okrivljeni V. V. je u svojoj odbrani datoj u toku istražnog postupka je u
bitnom istakao: da živi u mjesto Gorice, opština Bijelo Polje, zajedno sa
roditeljima u porodičnoj kući. Nije zaposlen, kada je imao 21 godinu, razbolio
se, pa ima psihičkih problema i liječi se kod dr K. G.e. Dana 18.11.2012
godine, u večernjim časovima došlo je do nesporazuma između njegovog oca
Stanka i majke S.e. U početku je htio da smiri situaciju između njih ali u
tome nije uspio, pa se naljutio i uzeo metalne mašice, dužine oko 70 cm,
napravljene od armature šestice, i sa istima izudarao oca Stanka, po nogama u
predjelu ispod koljena, po čukljevima, kao i po laktu desne ruke. Otac se
branio ali se nije mogao oduprijet. Ovim mašicama je izudarao i majku S.u, po
nogama, ispod koljena, a misli i da je udario i u predjelu butine. Primijetio
je da se od ovih udaraca, pojavila krv na nozi njegove majke. Žao mu je što je
povrijedio svoje roditelje, ali je imao osjećaj da ga neko gleda kad jede, i
koliko će da pojede, kao i da mu rukom brlja po tanjiru, i to ga provocira i
misli da je to razlog što se ovako ponio prema svojim roditeljima. Priznaje da
je povrijedio svoje roditelje, ali bilo je nešto jače od njega, pa nije mogao
da se suzdrži, pa im je nanio povrede kako je već to istakao.
U završnoj riječi branilac okrivljenog je istakao da je priznanjem okrivljenog
nesporno utvrđeno da je izvršio krivično djelo stavljeno mu na teret, a iz
medicinske dokumentacije po osnovu koje je nalaz dao vještak medicinske struke
proizilazi da isti nije bio uračunljiv u vrijeme izvršenja krivičnog djela, pa
je stanovišta da se okrivljenom izrekne predložena mjera s obzirom da je ista
u ovom trenutku najcjelishodnija.
U završnoj riječi majka okrivljenog V. V.a, V. S.a je istakla da smatra da uz
redovnu kontrolu ljekara i uzimanja terapije V. bez posledica po nju i supruga
može živjeti sa njima u kući, što je pokazao i zadnja dva mjeseca kada je
redovno primao terapiju i kada nije pokazivao nikakvu agresivnost.
Radi utvrdjivanja odlučnih činjenica i donošenja pravilne i zakonite odluke
sud je u dokaznom postupku na glavnom pretresu izveo sledeće dokaze: saslušao
u svojstvu svjedoka oštćenu V. S.u, pročitao medicinsku dokumentaciju na ime
okrivljenog V. V.a i to: izvještaj ljekara psihijatra JZU Opšta bolnica Bijelo
Polje br.15783 od 19.11.2012 godine; izvještaj ljekara psihijatra JZU Opšta
bolnica Bijelo Polje Centar za mentalno zdravlje br.2740 od 06.07..2012
godine;izvještaj ljekara psihijatra JZU Opšta bolnica Bijelo Polje Centar za
mentalno zdravlje br.847 od 09.03..2012 godine; izvještaj ljekara psihijatra
JZU Opšta bolnica Bijelo Polje Centar za mentalno zdravlje br.4849 od
19.11..2012 godine;otpusnu listu sa epikrizom KC CG - Odjeljenje psihijatrije
br,.12875/528 od 22.10.2001. godine; otpusnu listu sa epikrizom Opšte Bolnice
Pljevlja br. 637 od 09.08.2005 godine. izvještaj ljekara specijaliste Bolnice
Pljevlja od 03.10.2004 godine;izvještaj ljekara specijaliste Dom zdravlja
Pljevlja od 29.11.2004 godine; izvještaj ljekara specijaliste Bolnice
Pljevlja; izvještaj ljekara specijaliste neuropsihijatra Doma zdravlja Bijelo
Polje od 27.08.2001 godine; izvještaj ljekara specijaliste neuropsihijatra
Opšte bolnice Bijelo Polje od 05.06.2001 godine; izvještaj ljekara
specijaliste JZU Dom zdravlja Bijelo Polje od 03.05.2001 godine; izvještaj
ljekara specijaliste JZU Dom zdravlja Bijelo Polje od 19.04.2001 godine;
izvještaj ljekara specijaliste Bolnice Pljevlja od 03.08.2005 godine;
izvještaj ljekara specijaliste Bolnice Pljevlja od 03.09.2004 godin; izvještaj
ljekara specijaliste Doma zdravlja Bijelo Polje Centra za mentalno zdravlje
br. 5496 od 24.12.2012 godine; izvještaj ljekara specijaliste Doma zdravlja
Bijelo Polje Centra za mentalno zdravlje br. 47 od 09.01.2013 godine. Saslušao
vještaka medicinske struke dr LJ. M.a, izvršio uvid u izvod iz KE za
okrivljenog.
Sud nije prihvatio predlog ODT-a, da se u dokaznom postupku pročita nalaz i
mišljenje vještaka medicinske struke dr K. G.e sa zapisnika o saslušanju
vještaka pred zamjenicom ODT-a iz B. Polja Kt.br.405/12 od 05. 12. 2012
godine, kao ni da se isti vještak pozove na glavni pretres iz razloga što se
radi o vještaku koji je liječio okrivljenog pa isti u smislu čl.139. st.1. u
vezi sa čl.108 Zkp-a, nije mogao biti određen za vještaka.
Cijeneći odbranu okrivljenog i dokaze pojedinačno i u medjusobnoj vezi shodno
čl. 370 Zakonika o krivičnom postupku, sud je utvrdio činjenično stanje na
osnovu istog zaključio da je okrivljeni u neuračunljivom stanju izvršio
krivično djelo stavljeno mu na teret.
Okrivljeni je priznao izvršenje krivičnog djela s tim što se branio da je on
psihijatrijski bolesnik i da u vrijeme izvršenja krivičnog djela nije mogao da
upravlja svojim postupcima koju odbranu je sud u potpusnosti prihvatio jer je
ista potvrđena izvedenim dokazima u toku postupka.
Naime iz iskaza oštećene V. S.e datog u toku istražnog postupka proizilazi da
je V. V. njen sin, koji živi zajedno sa njom i njenim mužem a njegovim ocem
Stankom. V. se razbiolio u 21 godini života i od tada je liječen kod doktora
neuropsihijatara u Bijelom Polju, a boravio je i u Bolnicama u Pljevljima i u
Podgorici. Kad redovno pije propisanu terapiju onda ne pravi probleme osim što
je u pospanom stanju. Kod neuropsihijatra bio je u septembru mjesecu 2012
godine, a nije pio redovno terapiju pa mu se stanje pogoršalo, tako da je
nekoliko dana prije kritičnog događaja bio agresivan a dana 18.11.2012 godine,
otišao je sam za lijekove, potom došao u kužinu i popio lijekove, ona ga je
pozvala da idu da spavaju. V. je iz kužine izašao prvi, njen muž koji je teški
šećeraš je već bio legao na klupi u kužini, zvala je muža da ustane i da ide
da spava, plašeći se da se na klupi ne prehladi. Kad je pozvala muža, isti se
prodrao govoreći ''neću, jebli te oni koji te doveli''. Mislila je da je V.
već otišao na spavanje, međutim on je čuo ove riječi, vratio se u kužinu i
pitao oca koga on psuje. Stao je ispred vrata, uzeo mašice koje su bile pored
vrata i sa istim izudarao svog oca govoreći mu ''kome ti psuješ majku'', a
nakon toga, okrenuo se ka njoj rekao joj ''ti si ista kao i on'' i potom počeo
mašicama da udara i po njoj i po ocu. Naizmenično ih je udarao u predjelu nogu
i ispod koljena, kao i u predjelu ruku. Kad su se mašice iskrivile on ih je
ispravljao ispod noge i nastavio naizmenično da ih udara. Ona je zatim pozvala
svoju ćerku, V.ovu sestru V.u J., koja živi u mjestu Kozica, opština Pljevlja
i V. je nakon razgovora sa sestrom prestao da ih udara.Na glavnom pretresu,
ostajući pri ovom iskazu istakla je da posle ovog događaja V. redovno uzima
terapiju koju mu je propisala dr K. G.a, svakog mjeseca prima zaštitnu
inekciju, njegovo stanje je stabilno, s tim uglavnom spava i leži, vjerovatno
ga umrtvljuje ova terapija. Prema njoj i svom ocu nije imao agresivnih ispada,
a ni prema drugim licima koja dolaze u njihovu kuću. Malo se druži sa
komšilukom, sam ne ide od kuće nikud, a dva puta je bio sa njom u kućne
posjete kod komšija. Ona ga forsira da nešto uradi, mada on to izbjegava, samo
je ponekad posluša da donese vode. Izbjegava da radi oko stoke, obrazlažući to
riječima '' da ne može''. Ranije je imao običaj da priča sam sa sobom na njena
pitanja ''šta ti to i o čemu pričaš'', odgovarao joj je ''ti se u ovo ne
razumiješ''. Sada je prestao da priča sam sa sobom, na njeno insistiranje,
ponekad gleda televiziju. Uglavnom je nezainteresovan za dešavanje u kući, kao
i u spoljašnjem svijetu. Zimi i u jesen njen sin se ponaša na naprijed opisani
način, dok je u ljetnjim mejsecima jako aktivan, radi na poslovima oko sijena,
kosi kosačicom, plasti i slično. Apetit mu je promjenljiv i ima neko svoje
vrijeme za obrok. U zanjih godinu dana V. je počeo da ispoljava znakove
agresije, dešavalo mu se da iz čista mira viče ''evo vojske, miči se majko'',
a prije toga nije bio agresivan, kako prema ukućanima, tako i prema ostalima.
Smeta mu buka i jaki tonovi, a odgovara mu tišina. U odnosu na brata i sestru
je poslušan i šta god mu oni kažu poslušaće ih, dok takav nije prema
roditeljima. Iskaz ove svjedokinje, sud je u potpunosti prihvatio, kao jasan,
logičan i uvjerljiv, ničim doveden u sumnju, nesračunat na otežavanje ili pak
olakšavanje krivično pravnog položaja okrivljenog, a u potpunosti potvrđen
navodima iz odbrane okrivljenog, medicinskom dokumentacijom izdatom za
okrivljenog i za oštećenu, te nalazima i mišljenjima vještaka medicinske
struke dr S. M.a i dr LJ. M.a.
Iz nalaza i mišljenja vještaka medicinske struke dr LJ. M.a proizilazi da se
na osnovu priložene medicinske dokumentacije konstatuje da se V. V. liječi i
boluje od hroničnog duševnog oboljenja pod nazivom ''paranoidna šizofrenija''
više od 10 godina, kako hospitalno, tako i ambulantno. Izvještaji ljekara
specijalista psihijatra na osnovu pribavljene medicinske dokumentacije
datiraju bar ono što je dostupno od 2001 godine, sa izvještajima bolničkog
liječenja kako u Podgorici, tako i u Pljevljima, na psihijatrijskim
odjeljenjima, a od ostale obilne dokumentacije su uglavnom priloženi
specijalistički izvještaji psihijatara iz Bijelog Polja, Pljevalja i
Podgorice. Što se tiče njegovog psihičkog stanja uvidom u medicinsku
dokumentaciju konstatuje se da je uglavnom na psihijatrijskom ambulantnom
praćenju ali u zadnje vrijeme uz nedovoljnu kontrolu i samim tim nedovoljnu
terapiju. Iz iskaza njegove majke proizilazi da isti nije do sada bitnije
ispoljavao agresiju prema njima tj ukućanima a niti prema svojoj neposrednoj
okolini. Uglavnom je terapiju koja mu je prepisana koristio redovno a ona se
sastoji prije svega od takozvanih antipsihotičnih lijekova u vidu tableta koje
su navedene u medicinskoj dokumentaciji i uobičajenom terapijom sa primjenom
takozvane ''zaštitne injekcije'' koja se primjenjuje kod pacijenata koji
boluju od hroničnih duševnih oboljenja. Najvjerovatnije da ta terapija nije
primjenjivana u propisanom i redovnom roku, te je kod V.a nastupila
egzacerglacija tj. pogoršanje njegovog osnovnog oboljenja. Najizrazitiji
poremećaj kod pacijenata koji boluju od paranoidne šizofrenije je prije svega
poremećaj u misaonom toku i sadržaju gdje dolazi do poremećaja mišljenja kako
u kvantativnom tako i u kvalitativnom smislu tj. poremećaj mišljenja i po
formi i po sadržaju. Kod takvih pacijenata uglavnom dominiraju precenjene
ideje odnosa sa paranoičnom interpretacijom kada su u svom misaonom toku tj
bolesnom unutrašnjem sadržaju preokupirani idejama ugroženosti i da će njima
neko nešto da učini ili napravi te se zbog toga i povlače i izgledaju potpuno
nezainteresovani za svoju najbližu okolinu a isto tako i prema sebi.
Karakteristika takvog oboljenja su halucinacije koje mogu ići od deluzija to
jest iskrivljenog pogleda na spoljašnji svijet do unutrašnjeg poremećaja svoje
psihodinamske ravnoteže kada čuju glasove koji dolaze uglavnom iz neposredne
okoline pa su i bizarne situacije kada osluškuju glasove recimo iz zida ili
drugih sličnih predmeta u okolini a vrlo često sa TV aparata i radijo
prijemnika do glasova koji dolaze od njima nepoznatih ljudi. Sadržaj tih
glasova odnosno halucinacija koje takvi pacijenti doživljavaju je u najvećem
broju slučajeva veoma neprijatan i oni manje ili više uspješno pokušavaju da
se izbore protiv njih ali veoma teško uspijevaju. Zbog takvog odnosa oni imaju
svoj poseban unutrašnji psihički sadržaj koji apsolutno odudara od uobičajene
normalnosti moguća je disproporcija u ponašanju kada u nekim situacijama i na
najmanji povod ili ako su spriječeni da u tom trenutku učine nešto što im
njihovi unutrašnji glasovi i porivi naređuju onda mogu biti agresivni prema
okolini koja ih sprečava u tome. Radi se prije svega o duševnom oboljenju sa
progresijom i hroničnim tokom i takvi pacijenti uglavnom ako se redovno liječe
i primaju redovnu odgovarajuću terapiju mogu da dožive pod uslovom da nemaju
neko drugo somatsko oboljenje i dugu starost ali simptomi sa manjim ili većim
tokom i sadržajem te vrste koje su već nabrojani ostaju do kraja života.
Iz priloženih izvještaja ljekara specijalista konstatuje se da pored osnovnog
oboljenja paranoidne šizofrenije V. V. ima i laku mentalnu retardaciju a prije
više godina konstatovano je da ima i srčanu anomaliju zbog čega je jedne
prilike i bolnički liječen i dijagnostifikovan na internom odjeljenju Opšte
bolnice u Pljevljima. Takođe iz priložene medicinske dokumentacije na osnovu
izvještaja ljekara specijaliste psihijatra Doma zdravlja u Bijelom Polju
proizilazi da kod V.a postoje elementi i depresivnog ponašanja sa
konstatacijom da postoji suspektna situacija i da se mora vršiti određeni
nadzor nad njim zbog eventualnog pokušaja samoubistva. Tom prilikom je
konstatovano da on na račun doživljaja tih glasova koji dolaze mora povremeno
da ih posluša a samim tim postoji vjerovatnoća da može i da nanese sebi neku
od povreda koja bi mogle i te kako ozbiljno da ugroze njegov opšti zdravstveni
integritet. Poznati su brojni slučajevi kako iz opisane medicinske literature
tako i na osnovu saznanja iz medicinske prakse da su se dešavala česta
samoubistva takvih pacijenata koji zbog veoma jake prisile i glasova koje čuju
i koji im vrlo često upućuju veoma grube neprijatne i sugestibilne riječi da
izvrše neku radnju koja je i protiv njihove volje ali pacijent često pod
konstantnom prisilom takvih misli i glasova zna da naudi sebi ili povremeno
ako je spriječen da nešto učini onda naudi i svojoj neposrednoj okolini bez
obzira o kome se radilo a pogotovo ako je u sistemu sumnjičavosti da takva
osoba njemu želi zlo na bilo koji način. Kod takvih pacijenata i u takvim
situacijama kontrola njihovih unutrašnjih inpulsa i posledica koje mogu da
uslede prema drugim licima je veoma slaba ili gotovo nikakva, te mogu da budu
i manifestno opasni po svoju okolinu.
Po vještaku u vrijeme kritičnog događaja V. V. je najvjerovatnije bio u
pogoršanju svog osnovnog oboljenja i pod uticajem poremećenog misaonog toka i
halucinatornog sadržaja te je u vrijeme izvršenja djela bio neuračunljiv i
nije bio sposoban da upravlja svojim postupcima i da shvati značaj učinjenog
djela.
Po vještaku V. V. boluje od navedenog hronično duševnog obolenja i postoji
mogućnost veoma dobre remisije sa održavanjem njegovog opšteg stanja u
zadovoljavajućim okolnostima pod uslovom ako redovno uzima propisanu terapiju
koja je karakteristična za takvu vrstu duševnog poremećaja. Ako se terapija ne
koristi redovno i na pravi način pogoršanja osnovnog obolenja su moguća i
zavisno od okolnosti u kojima se pacijent nalazi mogu da se ponavljaju sve
češće i ćešće a tada je ponašanje takvog pacijenta nepredvidljivo, te može da
ispolji auto destrukciju to jest prema sebi kao i nasilničko ponašanje prema
drugim osobama. U sklopu svega toga mišljenje vještaka je da se V. V.u izrekne
zaštitna mjera obaveznog psihijatrijskog liječenja na slobodi uz redovnu
kontrolu i javljanje ne samo nadležnoj instituciji dispanzera za mentalno
oboljenje Doma zdravlja u B. Polju već i Centru za socijalni rad koji je dužan
da prati njegovu bolest i njegovo ponašanje. Za sada ne postoji indikacija da
bi se izrekla mjera obaveznog psihijatrijskog liječenja i čuvanja u
Psihijatrijskoj ustanovi zatvorenog tipa jer njegova agresija do sada nije
bila usmjerena ni prema roditeljima a ni prema svojoj okolini i na osnovu
izjave i opisa njegovog ponašanja koje je saopštila njegova majke S.a njegovo
ponašanje od momenta kritičnog događaja pa do danas nije na bilo koji način
ugrozilo fizički intigritet niti ukućana niti bilo koje druge osobe a on sada
se pridržava date terapije koju redovno koristi a ista je naznačena u otpusnim
listama i izvještajima ljekara psihijatara koji su priloženi u spisima
predmeta. Nalaz i mišljenje ovog vještaka, sud je u potpunosti prihvatio kao
realan i objektivan, dat po osnovu činjenica konstatovanih u medicinskoj
dokumentaciji za V. V.a po pravilima struke i nauke.
Iz nalaza i mišljenja vještaka medicinske struke dr S. M.a datog u toku
istražnog postupka na zapisnik o saslušanju vještaka pred zamjenicom ODT-a
Kt.br.405/12 od 06. 12. 2012 godine, proizilazi da je kritičnog dana i
događaja oštećena V. S.a, zadobile povrede bliže opisane u izreci rješenja,
koje povrede su po svojoj prirodi kako pojedinačno tako i zbirno laka tjelesna
povreda i koje povrede su mogle nastati kako je to opisala oštećena od više
udaraca ručno pravljenih ''mašica''. Nalaz i mišljenje ovog vještaka, sud je u
potpunosti prihvatio kao realan i objektivan, dat po osnovu činjenica
konstatovanih u medicinskoj dokumentaciji za oštećenu V. S.u po pravilima
struke i nauke, a potvrđen odbranom okrivljenog i iskazom svjedokinje oštećene
V. S.e.
Iz odbrane okrivljenog koju odbranu je sud cijenio kao jasno potpuno i
nedvosmisleno priznanje, radnji koje je u kritično vrijeme i na kritičnom
mjestu, preduzeo prema svojoj majci oštećenoj V. S.i, a koje priznanje je u
potpunosti potvrđeno svim izvedenim dokazima kako iskazom svjedokinje -
oštećene V. S.e tako i medicinskom dokumentacijom izdatom na njeno ime, te
nalazom i mišljenjem vještaka medicinske struke dr S. M.a, sud je utvrdio
činjenično stanje da je okrivljeni V. V. dana 18.11.2012. godine, oko 20,00 h,
u porodičnoj kući u mjestu Gorice, opština Bijelo Polje, u neuračunljivom
stanju, primjenom grubog nasilja, narušio tjelesni integritet člana svoje
porodice majke S.e, na način što je nakon kraće svađe mašicama, sredstvom
podobnim da tijelo teško povrijedi i zdravlje teško naruši, izudarao je više
puta u predjelu natkoljenica, kojom prilikom je oštećena zadobila lake
tjelesne povrede u vidu dva krvna podliva sa oguljotinama kože dimenzije 7 x 5
i 8 x 5 cm na lijevoj natkoljenici, krvni podliv sa oguljotinom kože dimenzija
7 x 3 cm na desnoj natkoljenici i oguljotinu kože na desnoj potkoljenici.
Postupajući na opisani način V. V. je u neuračunljivom stanju izvršio krivično
djelo nasilje u porodici ili u porodičnoj zajednici iz čl. 220. st. 2. u vezi
st.1. Krivičnog zakonika.
Okrivljeni se branio da mu je žao što je povrijedio svoju majku, ali je imao
osjećaj da ga neko gleda, kad jede i koliko će da pojede, da mu neko rukom
brlja po tanjiru, to ga provocira i smatra da je to razlog što se tako
kritičnog događaja ponašao prema majci. On je povrijedio svoju majku, ali bilo
je nešto jače od njega jer nije mogao da se suzdrži, pa joj je nanio povrede
kako je to i opisao koju odbranu okrivljenog je sud takođe prihvatio jer je iz
izvedenih dokaza: medicinske dokumentacije izdate za okrivljenog i s njom u
vezi nalaza i mišljenja vještaka medicinske struke dr LJ. M.a, sud takodje
utvrdio da je okrivljeni V. V. u vrijeme izvršenja krivičnog djela bio u
neuračunljivom stanju jer nije mogao da shvati značaj svog djela niti da
upravlja svojim postupcima.
Na osnovu nalaza i mišljenja vještaka medicinske struke dr LJ.a, utvrđeno je
da postoji ozbiljna opasnost da V. V., može učiniti protivpravno djelo koje je
u zakonu predviđeno kao krivično djelo, a da je radi otklanjanja ove
opasnosti, dovoljno njegovo liječenje na slobodi, pošto oboljenje od kojeg
boluje okrivljeni po vještaku dr LJ.u, ima hroničan tok s tim što postoji
mogućnost veoma dobre remisije sa održavanjem njegovog opšteg stanja u
zadovoljavajućim okolnostima pod uslovom da redovno uzima propisanu terapiju
koja je karakteristična za takvu vrstu duševnog poremećaja. To je po vještaku
medicinske struke dr LJ.u, mjera obaveznog psihijatrijskog liječenja na
slobodi, uz redovnu kontrolu i javljanje u Dispanzer za mentalno oboljenje
B.Polje, za sada dovoljna jer trenutno kod okrivljenog ne postoje indikacije
za mjeru bezbjednosti obaveznog psihijatrijskog liječenja i čuvanja u
zdravstvenoj ustanovi - Psihijatrijskoj ustanovi zatvorenog tipa, pošto
agresija okrivljenog do sada nije bila usmjerena, ni prema roditeljima a ni
prema okolini, a nakon izvršenja djela, njegovo ponašanje nije ugrozilo
fizički integritet kako njegovih ukućana, niti bilo koje druge osobe, pošto se
pridržavao date terapije koju redovno koristi.
Sud je stanovišta da će se izrečenom mjerom bezbjednosti, otkloniti stanje i
uslovi koji mogu biti od uticaja da V. V. ubuduće vrši krivična djela i da će
se na taj način postići svrha mjera bezbjednosti iz čl.66 KZ.
Pošto okrivljeni nije oglašen krivim to je odlučeno da troškovi krivičnog
postupka padaju na teret Budžetskih sredstava CG.
Na osnovu čl. 66, 68, 70. Krivičnog zakonika, te čl. 470, 471, 475. Zakonika o
krivičnom postupku, sud je odlučio kao u izreci rješenja.
OSNOVNI SUD U BIJELOM POLJU
Dana 08. 02. 2013 godine
ZAPISNIČAR, S U D I J A
Koviljka Lješnjak s.r. Dragan Mrdak s.r.