DRŽAVA CRNA GORA
OSNOVNI SUD U NIKŠIĆU
K.br. 43/2011
Dana 18.03.2011. godine
U IME NARODA
OSNOVNI SUD U NIKŠIĆU, kao prvostepeni krivični, sudija pojedinac Djuričković
Igor, uz sudjelovanje savjetnika Šabanović Biljane i Papović Budimirke kao
zapisničara, rješavajući u krivičnom predmetu optuženog Z.V.A iz Nikšića, zbog
krivičnog djela samovlašće iz člana 384 stav 1 KZ, postupajući po optužnom
predlogu ODT Nikšić Kt.br.447/10 od 24.01.2011. godine, nakon javnog glavnog
pretresa održanog dana 18.03.2011.godine, u prisustvu zastupnika ODT-a
Ivanišević Ivane i optuženog, donio je i istog dana javno objavio
P R E S U D U
Optuženi:
Z.V.od oca B. i majke J.rodjene T. , rodjen . godine u B. P., sa prebivalištem
u Nikšiću – ul.., državljanin Crne Gore, oženjen - otac dvoje djece, lošeg
imovnog stanja, ranije neosudjivan
K r i v j e:
Što je:
Neutvrdjenog dana u periodu od 14.03.2010.godine do 28.04.2010.godine u
Nikšiću, , u ul. Pete Proleterske 14 B, samovlasno pribavio pravo za koje
smatra da mu pripada, na način što je, nakon što su dana 14.03.2010.godine
ovlašćeni radnici Elektrodistribucije Nikšić isključili brojilo marke “Iskra”
br. 10528068 sa nisko naponske mreže zbog neplaćenog duga na ime utrošene
električne energije, isto samovlasno priključio na niskonaponsku mrežu
Elektrodistribucije Nikšić
-čime je izvršio krivično djelo samovlašće iz člana 384 stav 1 Krivičnog zakonika
- pa sud optuženom zbog izvršenja navedenog krivičnog djela primjenom
citiranih zakonskih odredbi kao i odredbi iz člana 4 stav 2, člana 42 stav 1,
člana 52, 53 i 54 KZ kao i odredbi iz člana 199, 202 i 364 ZKP-a i z r i č e
USLOVNU OSUDU
Sa kojom optuženom utvrdjuje kaznu zatvora u trajanju od 60 (slovima:
šezdeset) dana i istovremeno odredjuje da se navedena kazna neće izvršiti
ukoliko optuženi u roku od jedne godine od dana pravosnažnosti presude ne
počini novo krivično djelo.
Obavezuje se optuženi da na ime paušala kao dijela troškova krivičnog postupka
plati novčani iznos od 30,00 eura u roku od 15 dana od dana pravosnažnosti
presude pod prijetnjom prinudnog izvršenja na žiro-račun Osnovnog suda u
Nikšiću broj 832-152-32 i da sudu dostavi dokaz o izvršenoj uplati.
O b r a z l o ž e n j e
Osnovni državni tužilac u Nikšiću svojim optužnim predlogom Kt.br 447/10 od
24.01.2011.godine, stavio je na teret optuženom Z.V.u izvršenje krivičnog
djela samovlašće iz člana 384 stav 1 KZ. koje krivično djelo je činjenično
opisano u izreci presude. Zastupnik ODT-a Ivanišević Ivana koja je zastupala
optužni akt na glavnom pretresu, u svojoj završnoj riječi ostala je pri
navodima podnijetog optužnog akta i predložila sudu da optuženog oglasi krivim
i osudi po zakonu.
Optuženi Z.V. u svojoj odbrani datoj na glavnom pretresu, negirajući izvršenje
krivičnog djela za koje je optužen, u bitnom je istakao da je dana
14.03.2010.god. u njegovom stanu u ul. Pete Proleterske 14B, isključena
električna energija od strane radnika Elektrodistribucije Nikšić zbog
neplaćenog duga po osnovu utrošene električne energije, na šta je on u naredna
tri dana odlazio u prostorije Elektrodistribucije i radnike
Elektrodistribucije molio da ponovo uključe električnu energiju u njegovom
stanu, s tim da će platiti dug čim bude u prilici da to učini, što su isti
odbili, da bi nakon toga dana 18.04.2010.godine kada je došao sa posla vidio
da u njegovom stanu ima električne energije, zatim otišao do brojila koji
mjeri potrošnju električne energije u njegovom stanu i vidio da je zajednički
ormar sa brojilima električne energije u ulazu njegove zgrade otključan i da
je brojilo koje mjeri postrošnju električne energije u njegovom stanu
priključeno na elektrodistributivnu mrežu, ali da njemu nije poznato ko je i
kada izvršio to priključenje.
U svojoj završnoj riječi optuženi je, ostajući pri svojoj odbrani, istakao da
se ne osjeća krivim zbog izvršenja krivičnog djela koje mu je stavljeno na
teret optužbom i predložio sudu da ga oslobodi od optužbe.
Sud je na glavnom pretresu u dokaznom postupku pročitao zapisnik o izvršenju
naloga za obustavu snabdijevanja električnom energijom sačinjen od radnika
Elektrodistribucije br. 0001477 od dana 14.03.2010.godine i br.0001302 od
28.04.2010.godine, i pročitao izvod iz kaznene evidencije za optuženog dat od
Uprave policije CG- PJ Bijelo Polje, dok je sud odustao od saslušanja svjedoka
B. P. i J. Ž. smatrajući da je provedenim dokazima do izvjesnosti utvrdjeno
činjenično stanje i da bi saslušanje imenovanih svjedoka vodilo bespotrebnom
odugovlačenju predmetnog krivičnog postupka.
Analizirajući provedene dokaze pojedinačno i u njihovoj medjusobnoj
povezanosti, dovodećih ih u vezu sa navodima optužbe i odbranom optuženog sud
je na nesumnjiv način utvrdio da je optuženi Z.V. počinio krivično djelo koje
mu je stavljeno na teret optužbom, pa ga je zbog izvršenja istog oglasio
krivim i krivično pravno odgovornim sa sljedećih razloga:
Zapisnikom o izvršenju naloga za obustavu snabdijevanja električnom energijom
br. 0001477 od 14.03.2010.godine utvrdjeno je da su istog dana radnici
Elektrodistribucije Nikšić u ulici Pete Proleterske br.14B, isključili brojilo
električne energije marke Iskra, br.10528068 vlasništvo optuženog Z.V.a sa
elektrodistributivne mreže po osnovu neplaćenog duga za utrošenu električnu
energiju i da je tom prilikom brojilo plombirano plombom NK- 005133.
Zapisnikom o izvršenju naloga za obustavu snabdijevanja električnom energijom
br. 0001302 od 28.04.2010.godine, u kome je konstatovano da je prilikom
kontrole brojila koje mjeri potrošnju električne energije u stanu optuženog
nadjeno da je isto nakon isključenja zbog neplaćenog duga samovoljno
priključeno na distributivnu mrežu.
Na osnovu navedenih dokaza, cijeneći pri tom sve okolnosti kritičnog
dogadjaja, sud je izveo zaključak da je upravo optuženi, kao jedino lice koje
ima konkretan interes za preduzimanje radnji opisanih u izreci presude,
izvršio priključenje predmetnog brojila na niskonaponsku mrežu i na taj način
izvršenjem radnji bliže opisani u izreci presude samovlasno pribavio pravo za
koje smatra da mu pripada, na osnovu kojeg zaključka je sud način na nesumnjiv
način utvrdio da je optuženi Z.V. počinio krivično djelo samovlašće iz člana
384 stav 1 KZ na način, u vrijeme i na mjestu kako je to predstavljeno u
izreci presude.
Cijeneći psihički odnos optuženog prema izvršenom krivičnom djelu, sud je
utvrdio da je optuženi prilikom izvršenja djela postupao sa direktnim
umišljajem, jer je isti postupajući na način opisan u izreci presude
samovlasno pribavio pravo za koje smatra da mu pripada, na način što je svoje
brojilo električne energije br. 10528068 priključio na elektrodistributivnu
mrežu,nakon što su ovlašćeni radnici isključili isto sa nisko naponske mreže
zbog neplaćenog duga na ime utrošene električne energije,odakle nedvosmisleno
proizilazi da je optuženi prilikom izvršenja predmetnog krivičnog djela bio
svjestan istog i htio njegovo izvršenje.
Prilikom ocjene odbrane optuženog sud je istu odbacio kao neosnovanu i
usmjerenu na izbjegavanje krivično pravne odgovornosti, jer je ista u
suprotnosti sa zapisnikom o izvršenju naloga za obustavu snabdijevanja
električnom energijom br. 0001477 od 14.03.2010.godine i br. 0001302 od dana
28.04.2010.god, kojim dokazima je sud iz već navedenih razloga poklonio
povjerenje i na istima zasnovao odluku o krivici optuženog.
Prilikom donošenja odluke o krivičnoj sankciji sud je u smislu člana 42 stav 1
KZ kao olakšavajuće okolnosti na strani optuženog našao porodičnost-činjenicu
da je optuženi otac dvoje djece, njegovu raniju neosudjivanost utvrdjenu
uvidom u izvod iz KE, dok otežavajućih okolnosti na strani optuženog po ocjeni
suda nije bilo. Cijeneći navedene olakšavajuće okolnosti sud je našao da prema
optuženom radi ostvarivanja ciljeva krivično-pravne zaštite društvenih
vrijednosti nije nužno primijeniti kaznu i istom na osnovu člana 53 i 54 KZ
izrekao uslovnu osudu sa kojom je optuženom utvrdio kaznu zatvora u trajanju
od 60 dana i istovremeno odredio da se ova kazna neće izvršiti ukoliko
optuženi u roku od jedne godine ne počini novo krivično djelo smatrajući da će
se i sa prijetnjom izvršenja utvrdjene kazne zatvora uz provjeru ponašanja
optuženog u roku od jedne godine na istog u dovoljnoj mjeri uticati da u
buduće ne vrši nova krivična djela i da će se na taj način u ovom konkretnom
slučaju ostvariti svrha izricanja uslovnih osuda iz člana 52 stav 2 KZ u
okviru opšte svrhe izricanja krivičnih sankcija iz člana 4 stav 2 KZ.
Odluku o troškovima krivičnog postupka sud je donio primjenom odredbi člana
199 i 202 ZKP-a i istom obavezao optuženog da na ime paušala kao dijela
troškova krivičnog postupka plati iznos od 30,00 eura, koji iznos je odredjen
imajući u vidu složenost predmeta, trajanje postupka i imovne prilike
optuženog.
Na osnovu svega izloženog, primjenom člana 364 ZKP-a odlučeno je kao u izreci
presude.
OSNOVNI SUD U NIKŠIĆU, dana 18.03.2011. godine
Zapisničar S U D I J A
Papović Budimirka s.r. Djuričković Igor s.r.
Za tačnost otpravki tvrdi I ovjerava: Službenik suda
PRAVNA POUKA. Protiv ove presude dozvoljena je žalba u roku od 8 dana od dana
Prijema iste preko ovog suda Višem sudu Podgorica