DRŽAVA CRNA GORA
OSNOVNI SUD U NIKŠIĆU
K.br.117/2011
Dana   08.04.2011. godine  
U IME NARODA
        **OSNOVNI SUD U NIKŠIĆU,** kao prvostepeni krivični, sudija pojedinac Djuričković Igor, uz sudjelovanje Papović Budimirke kao zapisničara, rješavajući u krivičnom predmetu optuženog J.Ž. zbog krivičnog djela lažno prijavljivanje iz člana 388 stav 1 KZ, postupajući po optužnom predlogu ODT Nikšić Kt.br.887/10 od 11.02.2011. godine, nakon javnog glavnog pretresa održanog dana 08.04.2011.godine, u prisustvu zamjenika ODT-a P.Ž., a u odsustvu optuženog,   donio je i istog dana javno objavio

P R E S U D U
              Optuženi:
             J.Ž., od oca  V. i majke  S., rodjene  P., rodjen …. u N.,
sa prebivalištem u N., državljanin Crne Gore, razveden, otac četvoro djece,
lošeg imovnog stanja, ranije osudjivan presudom Osnovnog suda u D. K.br.19/99
od 17.02.2000.godine zbog krivičnog djela iz čl. 136 st. 1 KZ RCG uslovnom
osudom- 4 mjeseca zatvora uslovno na dvije godine i presudom Osnovnog suda u
N. K.br. 274/99 od 18.06.2000.godine zbog krivičnog djela iz čl. 171 st. 4 u
vezi čl. 104 st. 2 i 4 KZ RCG uslovnom osudom- 8 mjeseci zatvora uslovno na
dvije godine i presudom Osnovnog suda u N.K.br.209/10 od 12.07.2010.godine,
zbog kriv.djela iz člana 168 stav 1 KZ uslovnom osudom 3 mjeseca zatvora na 1
godinu  
K r i v  j e:
        **Što je:**

Dana 28.09.2010 godine, u Nikšiću, ovlašćenom policijskom službeniku U. p. –
Područne jedinice N. prijavio da je S.A. istog dana počinila krivčno djelo
ugrožavanje sigurnosti iz člana 168 stav 1 Krivičnog zakonika, za koje se goni
po službenoj dužnosti, iako je znao da to djelo nije učinjeno, na način što je
na zapisniku o prijemu krivične prijave Ku.br. 687 od 28.09.2010. godine, dao
izjavu u kojoj je naveo da su S.A. i maloljetna M.D. dana 28.09.2010. godine,
u N. ugrozile njegovu sigurnost prijetnjom da će napasti na njegov život i
tijelo a na način što je maloljetna M.D. sa svog mobilnog telefona broj ………
pozvala njegovu   ćerku na njen mobilni telefon broj ………., nakon čega je vezu
preuzeo J.Ž. kada mu je S.A. uputila prijetnju: “Jebem ti majku, ako te oni ne
zatvore ja ću te svojom rukom ubiti”  
- čime je izvršio krivčno djelo lažno prijavljivanje iz član 388 stav 1
Krivičnog zakonika  
- pa sud optuženog zbog izvršenja navedenog krivičnog djela primjenom
citiranih zakonskih odredbi i odredbi iz člana 4 stav 2 , člana 32, 36 i člana
42, 45 i 46 KZ i odredbi iz člana 199, 202 i 364 ZKP-a  
O S U D J U J E 
Na kaznu zatvora u trajanju od 60 (slovima:šezdeset) dana , koju kaznu je
dužan izdržati nakon pravosnažnosti presude,  
Obavezuje se optuženi da na ime paušala kao dijela troškova krivčnog postupka
plati iznos od 50,00 eura u roku od 15 dana od dana pravosnažnosti presude pod
prijetnjom prinudnog izvršenja na žiro račun Osnovnog suda u N. broj ………. i da
sudu dostavi dokaz o izvršenoj uplati .  
                                                               O b r a z l o
ž e n j e 
        Osnovni državni tužilac u N. svojim optužnim predlogom Kt.br 887/10 od 11.02.2011.godine, stavio je na teret optuženom J.Ž. izvršenje krivičnog djela zlostavljanje iz člana 388 stav 1 KZ, koje krivično djelo je činjenično opisano u izreci presude. Zamjenik ODT-a P.Ž. koji je zastupao optužni akt na glavnom pretresu, u svojoj završnoj riječi ostao je pri navodima podnijetog optužnog akta i predložio sudu da optuženog za počinjeno djelo oglasi krivim i osudi po zakonu.

Optuženi J.Ž. u svojoj datoj na glavnom pretresu u bitnom je istakao da je
dana 28.09.2010. godine, na svoj broj mobilnog telefona ……… dobio poziv sa
nepoznatog broja telefona i da su u tom pozivu izrečene ozbiljne prijetnje na
njegov račun i račun njegove porodice zbog čega je cijeli dogadjaj prijavio
policiji, ali da je policija postupajući po toj prijavi otkrila da je taj
poziv uputila M.D., nakon čega je on shvatio da zbog osobe koja je uputila taj
poziv nema nikakve opasnosti ni za njegov život ni za život njegove familije
nakon čega je prijavu povukao. Takodje je istakao da je tačno da je prilikom
prijavljivanja predmetnog dogadjaja službenicima policije rekao da je
prijetnju da će ga ubiti uputila S.A. i da je te prijetnje shvatio ozbiljno i
da je prilikom saslušanja pred istražnim sudijom u postupku koji je pokrenut
po toj njegovoj prijavi istakao da prijetnju koju mu je kritičnom prilikom
uputila S.A. nije shvatio ozbiljno i da od istih nije osjetio strah za svoj
život.  
Posljednje ročište glavnog pretresa na osnovu člana 453 stav 3 ZKP-a održano
je u odsustvu optuženog J.Ž., jer optuženi nije pristupio na glavni pretres,
iako je o terminu održavanja istog bio uredno obaviješten, a prisustvo
otpuženog nije bilo neophodno jer je isti u prethodnom toku postupka saslušan.  
Sud je na glavnom pretresu u dokaznom postupku pročitao zapisnik o prijemu
krivične prijave sačinjen od strane U. p. CG-PJ N. Ku.br. 687 od 28.09.2010.
godine, pročitao zapisnik o saslušanju svjedoka J.Ž. Kri.br. 610/10 od
02.12.2010. godine, sačinjen od strane istražnog sudije Osnovnog suda u N.
izvršio uvid u spise predmeta Osnvonog suda u N. Kri.br. 617/10  i pročitao
izvod iz KE za optuženog dat od U.p. CG-PJ N..  
Analizirajući provedene dokaze pojedinačno i u njihovoj medjusobnoj
povezanosti, dovodećih ih u vezu sa navodima optužbe i kazivajem optuženog,
sud je na nesumnjiv način utvrdio da je optuženi J.Ž. počinio  krivično djelo
koje mu je stavljeno na teret optužbom, pa ga je zbog izvršenja istog oglasio
krivim i krivično pravno odgovornim sa sljedećih razloga:  
Zapisnikom U.P CG PJ Nikšić o prijemu krivične priajve Ku.br. 687 od
28.09.2010. godine, utvrdjeno je da je optuženi J.Ž., nakon što je upozoren na
posljedice lažnog prijavljivanja, ovlašćenom policijskom službeniku izjavio da
je dana 28.09.2010. godine, na svoj broj mobilnog telefona …. dobio poziv sa
broja mobilnog telefona …., koji broj je njemu bio nepoznat, da je lice koje
mu se predstavilo kao M. tražila broj telefona njegove ćerke B., nakon čega je
on B. i dao telefon da razgovara sa tim licem i pošto je primijetio da nešto
nije u redu uzeo taj telefon ponovo i čuo kako to lice njegovoj ćerki upućuje
riječi “nek ne misli tvoj otac da ga ja i moje društo nećemo naći, ubićemo ga
i vama i njegovoj djeci ćemo glave razbiti”, nakon čega se on javio tom licu
dobro nema problema, da bi zatim u pozadini on prepoznao glas svoje bivše
djevojke S.A. kako mu ista upućuje riječi prijetnje : “Jebem ti majku, ako te
oni ne zatvore ja ću te ubiti svojom rukom”, nakon čega je prekinuta veza . U
navedenom zapisniku takodje je konstatovano da je optuženi izjavio da je
prijetnje koje mu je uputilo NN lice i prijetnje koja mu je uputila S.A.
shvatio ozbiljno i da je od istih osjetio ugrožensot i strah i za svoju i za
bezbjednost svoje porodice.  
Zapisnikom sačinjenim od strane istražnog sudije Osnovnog suda u N. o
saslušanju J.Ž. kao svjedoka Kribr. 617/10 od 02.12.20o10. godine utvrdjeno je
da je optuženi J.Ž. nakon što je upozoren na posljedice davanja lažnog
svjedočkog iskaza pred istražnim sudijom ovoga suda povodom prijave koju je
podnio protiv S.A. naveo da je dana 28.09.2010. godine, oko 13:50 časova dobio
poziv na svoj broj mobilnog telefona … sa broja telefona …. i nakon što se
javio sa druge strane je bila ženska osoba koja je tražila da joj da njegovu
ćerku B. i on je tada dodao telefon svojoj ćerki B. i nakon toga vidio da je
taj razgovor telefonom istu uznemirio, zatim uzeo telefon od B. i čuo kako joj
nepoznati glas govori: “Neka ne misli tvoj otac da ga ja i moje društvo nećemo
naći ubićemo ga, a i vama njegovoj djeci ćemo glave razbiti”, a zatim začuo
drugi ženski glas koji mu je uputio sljedeće riječi: “Jebem ti majku, ako te
oni ne zatvore ja ću te ubiti svojom rukom” i da mu se učinilo da je to glas
njegove bivše djevojke S.A. , ali nije bio sto posto siguran da je ona u
pitanju nakon čega je telefonska veza prekinuta. Takodje je u tom svom
svjedočkom iskazu pred istražnim sudijom optuženi izjavio da nije osjetio
strah i ugroženost ni od prijetnji koje je na račun njega I njegove porodice
uputila nepoznata ženska osoba , niti je osjetio strah od prijetnje koje je
njemu direktno uputila S.A. i da je prijavljivanje kritičnog dogadjaja izvršio
zbog toga da bi se na taj način revanširao S.A. koja je protiv njega prije
toga podnijela više krivičnih prijava.,  
Na osnovu navedenih činjenica sud je utvrdio da je optuženi J.Ž. dana
28.09.2010. godine, ovlašćenom službeniku policije prijavio da je S.A.
počinila krivično djelo ugrožavanje sigurnosti iz člana 168 stav 1 KZ, koje
krivično djelo se goni po službenoj dužnosti, tako što mu je telefonskim putem
uputila prijetnju navedenu u izreci presude od koje je osjetio ugroženost i
strah za svoj život, iako je znao da imenovano lice nije učinilac predmetnog
krivčnog djela, jer od upućenih prijetnji po sopstvenom kazivanju prilikom
davanja svjedočkog iskaza pred istražnim sudijom Osnovnog suda u N u predmetu
Kri.br. 617/10, nije osjetio strah niti ugroženost za svoj život, već je
prijavljivanje službenicima policije izvršio kako bi se na taj način
revanširao S.A. zbog krivičnih prijava koje je imenovana u prethodnom periodu
podnosila protiv njega, tako da je kod ovakvog činjeničnog stanja sud na
nesumnjiv način utvrdio da je optuženi J.Ž. počinio krivično djelo lažno
prijavljivanje iz člana 388  stav 1 KZ na način, u vrijeme i na mjestu kako je
to predstavljeno u  izreci presude.  
        Cijeneći subjektivni odnos optuženog prema izvršenom krivičnom djelu, sud je utvrdio da je optuženi prilikom izvršenja djela postupao sa direktnim umišljajem, jer je isti preduzimajući radnje opisane u izreci presude, bio svjestan da postupajući na taj način S.A. službenicima policije prijavljuje zbog izvršenja krivčnog djela koje se goni po slujžbenoj dužnosti iako je znao da optužena nije izvršilac predmetnog krivčnog djela jer prijetnja koju mu je ista uputila kritičnom prilikom kod njega nije izazvala osjećaj straha i ugroženosti za svoj život, odakle nedvosmisleno prozilazi da je optuženi prilikom izvršenja predmetnog krivičnog djela bio svjestan istog i htio njegovo izvršenje.

        Prilikom ocjene odbrane optuženog sud je istu odbacio kao neosnovanu i usmjerenu na izbjegavanje krivično pravne odgovornosti u dijelu u kome je optuženi istakao da njegova namjera nije bila lažno prijavljivanje S.A. zbog izvršenja krivičnog djela koje se goni po službenoj dužnosti jer je ovakvo kazivanje optuženog opovrgnuto zapisnikom Uprave policije CG PJ N. o prijemu krivične prijave Kub.r. 687 od 28.09.2010. godine, u kome je konstatovano da je optuženi prilikom davanja izjave pred ovlašćenim policijskim službenikom upozoren na posljedice lažnog prijavljivanja, i sa zapisnikom o saslušanju optuženog u svojstvu svjedoka pred istražnim sudijom ovoga suda Kri.br. 617 od 02.12.2010 .godine, u kome je konstatovano da je optuženi pred istražnim sudijom izjavio da je prijavu protiv S.A. podnio jer je na taj način želio da se imenovanoj osobi revanšira zbog toga što je ista u prethodnom periodu protiv njega podnijela više krivičnih prijava.

        Prilikom donošenja odluke o vrsti i visini kazne optuženom sud je u smislu člana 42 stav 1 KZ kao olakšavajuće okolnosti na strani optuženog našao činjenicu da je optuženi otac četvoro djece, i loše materijalne prilike, dok je raniju osudjivanost optuženog utvrdjenu uvidom u izvod iz KE sud istom cijenio kao otežavajuću okolnost, jer je očigledno da krivične sankcije koje su optuženom izricane prilikom ranije osudjivanosti na istog nijesu u dovoljnoj mjeri uticale da ne čini nova krivična djela. Cijeneći navedene okolnosti kao i težinu izvršenog krivičnog djela, sud je našao da se radi o osobito olakšavajućim okolnostima i primjenom odredbi člana 36 KZ optuženog osudio na kaznu zatvora u trajanju od 60 dana, koja kazna je primjenom odredbi člana 45 i 46 KZ optuženom ublažena ispod zakonskog minimuma predvidjenog za predmetno krivično djelo, smatrajući da je ovakva kazna adekvatna težini izvršenog krivčnog djela i optuženom kao učiniocu istog i da će se sa ovakvom kaznom na optuženog u dovoljnoj mjeri uticati da ne čini nova krivična djela i da će se na taj način u ovom konkretnom slučaju ostvariti svrha kažnjavanja iz člana 32 KZ, u okviru opšte svrhe izricanja krivičnih sankcija iz člana 4 stav 2 KZ.

        Odluku o troškovima krivičnog postupka sud je donio primjenom odredbi člana 199 i 202 ZKP-a i istom obavezao optuženog da na ime paušala kao dijela troškova krivičnog postupka plati iznos od 50,00 eura, koji iznos je odredjen imajući u vidu složenost predmeta, trajanje postupka i imovne prilike optuženog.

        Na osnovu svega izloženog, primjenom odredbi člana 364 ZKP-a odlučeno je kao u izreci presude.

OSNOVNI SUD U NIKŠIĆU , dana 08.04.2011. godine  
Zapisničar
S U D I J A 
Papović Budimirka s.r.
Djuričković Igor s.r>  
        Za tačnost otpravki tvrdi I ovjerava: Službenik suda

PRAVNA POUKA: Protiv ove presude dozvoljena je žalba u roku od 8 dana od dana
                                  Prijema iste preko ovog suda Višem sudu Podgorica                                                                                                       