U IME NARODA!
K.br. 11/11
OSNOVNI SUD U HERCEG NOVOM, po sudiji Leković Branislavu, kao predsjedniku
vijeća i sudijama porotnicima Medved Zdravku i Stanković Terezi, kao članovima
vijeća, uz učešće zapisničara Šušić Lidije, u krivičnom predmetu protiv
okrivljenih DOO "MP" Herceg Novi i M.V. iz Podogorice, zbog krivičnog djela
utaja poreza i doprinosa iz čl.264 st.3 u vezi st.1 KZ CG, povodom optužnice
ODT Herceg Novi od 13.01.2011. godine, nakon održanog glavnog i javnog
pretresa dana 18.04.2011. godine, u prisustvu ODT Herceg Novi, okrivljenog
M.V. i njegovog branioca adv. M.A., dana 21.04.2011.godine donio je i javno
objavio sledeću  
P R E S U D U  
Okrivljeni:  
        1.DOO "M.P.", sa sjedištem u H.N., kao pravno lice, čiji je predstavnik, osnivač i izvršni direktor M.V., neosudjivano.

 2\. M.V., državljanin Crne Gore, po zanimanju elektroinžinjer, osnivač, izvršni direktor i ovlašćeni predstavnik i jedini član DOO "M.P." iz H. N., srednjeg imovnog stanja, neosuđivan.

OSLOBAĐAJU SE OD OPTUŽBE
na osnovu čl.363 tač.3 ZKP-a  
Da su:  
u periodu od 01. januara do 31. decembra 2009. godine u Herceg Novom, i to
okrivljeni M.V.kao odgovorno lice - izvršni direktor okrivljenog pravnog lica
DOO "M.p.", djelujući u ime pravnog lica i u okviru svojih ovlašćenja, u
namjeri da društvu pribavi korist i izbjegne plaćanja poreza i drugih dažbina,
nije prijavio činjenice koje su od značaja za utvrđivanje poreske obaveze, na
način da je u toku 2009. godine sa računa okrivljenog privrednog društva
podigao u gotovom novcu ukupnom iznosu od 525.568,62 eura za potrebe isplate
mjesečnih zarada radnicima nerezidentima koje je kao izvršni direktor društva
angažovao za izvođenje građevinskih radova na projektima u Crnoj Gori, a
poreske obaveze nastale po tom osnovu nije prijavio nadležnom poreskom organu,
a što je bio dužan shodno čl.40 st.4 Zakona o poreskoj administraciji i čl.46
st.2 Zakona o porezu na dohodak fizičkih lica, odnosno nije podnio poresku
prijavu koje je bio dužan podnijeti po svakoj pojedinačnoj isplati i na taj
način izbjegao plaćanje poreza po odbitku u iznosu od 39.610,03 eura i prireza
na porez u iznosu od 5.149,30 eura, odnosno ukupno 44.759,33 eura,  
- čime bi izvršili krivično djelo utaja poreza i doprinosa iz čl. 264 st.3 u
vezi st.1 KZ CG.  
-jer nije dokazano da su izvršili djelo za koje su optuženi.  
Na osnovu čl.203 st.1 ZKP-a troškovi krivičnog postupka padaju na teret
budžetskih sredstava suda.  
O b r a z l o ž e nj e  
Osnovni državni tužilac Herceg Novi je podigao optužnicu Kt-I.br.18/10 od
13.01.2011. godine protiv okrivljenih  DOO "M.P." H.N. i M.V., zbog krivičnog
djela utaja poreza i doprinosa iz čl. 264 st.3 u vezi st.1 KZ CG, pobliže
opisanog u izreci ove presude. Na glavnom pretresu ODT je precizirao
činjenični opis djela, te predložio sudu da okrivljene oglasi krivim i osudi
na kazne po zakonu.  
Jedini predstavnik okrivljenog pravnog lica doo „M.P.“ je upravo okrivljeni
M.V., a kako je on i jedini član okrivljenog pravnog lica, to je shodno čl.50
stav 1.Zakona o odgovornosti pravnih lica ,to je isti u ovom postupku kao
predstavnik pravnog lica iznio i odbranu za isto.  
Okrivljeni M.V., u svojoj odbrani je negirao izvršenje krivičnog djela koje mu
je stavljeno na teret, te u bitnom naveo da je on osnivač, izvršni direktor i
jedini član i ovlašćeni predstavnik  „M.p.“ DOO sa sjedištem u Herceg Novom,
koje privredno društvo je u toku 2009. godine izvodilo radove na teritoriji
Crne Gore, na gradilištima u Oštini Herceg Novi (Đenovići i Bijela) i Opšini
Kotor, zbog čega je tom prilikom angažovano oko 50 građevinskih radnika,
nerezidenata iz Bosne i Hercegovine. U cilju isplate zarada radnicima, koje su
isplaćivne „u kešu“, istakao je da je podigao sa računa preduzeća novac tokom
2009. godine u iznosu od 525.568,81 eura. Takođe, navodi da je u svom
knjigovodstvu iskazao pripadajuće poreske obaveze u ukupom iznosu od 44.759,30
eura, te da nije predao IPP01 obrazac Poreskoj upravi PJ Herceg Novi, a to iz
razloga jer se isti predaje nakon izmirenja poreske obaveze. Nakon što mu nisu
uplaćena očekivana novčana sredstva od strane investitora iz Norveške, za
firmu je nastupila loša finansijska situacija zbog koje nisu izmirene poreske
obaveze. Dalje navodi da je u junu 2009. godine, s obzirom na nove poslovne
prilike promijenio sjedište preduzeća iz H.Novog u Podgoricu, te obavjestio
Centralni registar Privrednog suda o promjeni sjedišta firme, o čemu nije
blagovremeno obavjestio svog knjigovođu, te je za kontrolu firme i dalje bila
nadležna poreska uprava PJ Herceg Novi. Nakon obavještenja o kontoli od strane
nadležne Poreske uprave u novembru 2009. godine, istoj je uputio zahtjev da se
kontrola odloži nadajući se povoljnijoj finansijskoj situaciji radi izmirenja
poreske obaveze, te je obavijestio o promjeni sjedišta. Takođe navodi da je u
oktobru 2009 godine donio odluku o sprovođenju postupka likvidacije, koju
odluku je povukao početkom 2010. godine. Dalje je naveo da je kontrola od
strane poreskog inspektora izvršena 13.05.2010. godine, a kojom prilikom je
konstatovano da je knjigovodstvena dokumentacija vođena uredno, odnosno da su
svi porezi koji obavezuju preduzeće uredno i tačno obračunati i iskazani, te
da je po osnovu poreske obaveze preduzeće dužno da plati iznos od 44.759,30
eura, a da nisu podnijeti IPP01 obrasci.  U vezi sa obračunom dugovane poreske
obaveze, navodi da je drugostepeni Poreski organ rješenjem PP.br. 88/10 od
15.06.2010. godine zaključio da nije izmirena poreska obaveza, ali da je
pravilno obaračunata, te da je uredno iskazana u knjigovodstvu firme, te da je
kažnjen novčanom kaznom i on i preduzeće zbog tog prekršaja.
U završnoj riječi okrivljeni je preko branica istakao da je za nerezidentna
fizička lica kojima je isplaćena naknada po osnovu rada izvršen adekvatan
obračun poreza i prireza, te uredno evidentiran i prijavljen u okviru
knjigovodstvene evidencije i na odgovarajući način prijavljen poreskim
organima, o čemu u prilog govori i nalaz i mišljenje vještaka i rješenje
Poreske uprave, kojim rješenjem su ovdje okrivljeni oglašeni krivim u
prekršajnom postupku i kažnjeni zbog neplaćanja poreza, a kojim je
konstatovano da je poreska obaveza obračunata i prijavljena pravilno. Dalje je
istaknuto da ne stoje navodi optužbe o postojanju namjere izbjegavanja
plaćanja poreza promjenom sjedišta iz razloga što svaki poreski obveznik ima
svoj matični broj što znači da ga poreska obaveza opterećuje jednako, bez
obzira na njegovo sjedište.  
Sud je u dokaznom postupku proveo dokaze saslušanjem svjedoka G.M., zatim
uvidom u nalaz i mišljenje vještaka finansiske struke G.R. iz Podogrice od
07.12.2010. godine, te usmenim saslušanjem navedenog vještaka, zatim uvidom u
spise predmeta Poreske uprave PJ Herceg Novi br.03/15-5/658/09, te uvidom u
rješenje poreske uprave PP br. 88/10 od 15.06.2010. godine, kao i čitanjem
potvrde Centralnog registra Privrednog suda od 03.03.2011. godine i uvidom u
izvod iz kaznene evidencije za M.V. od 01.03.2011.godine.  
Svjedok G.M., u bitnom je izjavio da je kao poreski inspektor vršio kontrolu –
inspekcijski nadzor u DOO „M.p.“ sa sjedištem u Herceg Novom, te je tom
prilikom konstatovao da je okrivljeni u dokumentaciji prikazao realno stanje
isplaćenih zarada radnicima, odnosno troškovi radne snage nerezidenata
prikazani su u iznosu od 575.392,00 eura. Dalje je naveo da su detaljnom
kontrolom analitičkih kartica i druge dokumenatacije utvrdili da je sa računa
društva u toku 2009. godine podignut iznos od 525.568,81 eura na ime isplate
zarada za nerezidentna lica. Naglasio je da su porezi i prirezi po osnovu
navedenih isplata obračunati i knjiženi u knigovodstvu pravnog lica, ali nisu
iskazani i uplaćeni u roku predviđenim zakonom, odnosno da uz pojedinačno
isplaćivane zarade nije podnošen obrazac IPP01, koji je predat zbirno u toku
kontrole. Takođe je naveo da, ukoliko firma promjeni sjedište iz H.Novog u
Podgoricu, on kao poreski inspektor, po ovlašćenju direktora Poreske uprave PJ
Podgorica, ima ovlašćenje da izvrši kontrolu firme i u Podgorici.  
Sud je prihvatio iskaz ovog svjedoka jer je uvjerljiv i objektivan,te
potkrijepljen pismenim dokazima-zapisnikom o izvršenoj kontroli i u skladu je
sa nalazom i mišljenjem vještaka finansijske struke. Osim toga ni stranke nisu
imale primjedbi na iskaz ovog svjedoka. Iskaz ovog svjedoka je od značaja za
provjeru odbrane okrivljenog,pa se istim potvrđuje tvrdnja okrivljenog da je u
knjigovodstvu prikazao i obračunao sve poreske obaveze, a da iste nije u
zakonskom roku platio.  
Sud je u cjelosti prihvatio pismeni nalaz i mišljenje, kao i usmeni iskaz
vještaka finansijske struke G.R., jer je stručan, nedvosmislen,te zasnovan na
finansijskoj dokumentaciji, kao materijalnom dokazu, a na isti ni stranke nisu
imale primjedbi.  
Naime, iz pismenog nalaza i mišljenja vještaka finansijske struke G.R.
proizilazi da je doo „M.P.“  upisano u Centralni registar Privrednog suda
2006. godine, te da je njegov osnivač i izvršni direktor ovdje drugookrivljeni
M.V.. Privredno društvo bavi se izvođenjem građevinskih radova, što
predstavlja oporezivu djelatnost. Privredno društvo kao poreski obaveznik, u
bruto bilansu, osnosno u Bilansu uspjeha za 2009. godinu, izvršilo je obračun
na način da je prikazana neto isplata nerezidentnim licima u iznosu od
468.733,60 eura, a ukupno izračunate dažbine na isplate sredstava
nerezidentnim licima za 2009. godinu iznosile su 44.759,33 eura, od čega po
osnovu poreza po odbitku iznos od 39.610,03 eura, a po osnovu prireza na porez
iznos od 5.149,30 eura. U zaključnom listu privrednog društva za 2009. godinu
prikazane su izračunate obaveze za porez na Ugovor o djelu u iznosu od
62.878,53 eura, u koji iznos su računate i obaveze iz prethodne godine kao
početno stanje. Dalje proizilazi da su kroz knjigovodstvene evidencije uredno
prikazana utrošena sredstva sa izračunatim obavezama po osnovu poreza po
odbitku na lična primanja, kao i po osnovu prireza na porez, i to u većem
iznosu. Takođe, proizilazi da je obrazac IPP01 koji je privredno društvo bilo
dužno da podnosi nadležnom poreskom organu po svakoj pojedinačnoj isplati
sredstava radnicima nerezidentima, sačinjen zbirno za sve radnike sa
prikazanim neto isplatama i obračunatim dažbinama u iznosu od 44.761,41 euro,
koje dažbine još nisu izmrene. Sa računa društva u toku 2009. godine podignut
je iznos od 525.568,62 eura na ime isplate plata za radnike nerezidente, koji
su bili angažovani po ugovoru o djelu.
Vještak finansijske struke G.R. je na glavnom pretresu u bitnom izjavio da je
prilikom izrade nalaza na uvid imao knjigovodstvenu dokumentaciju predmetne
firme i zbirne zarade za svakog radnika za cijelu godinu, na osnovu koje je
izvršio traženi obračun obaveza firme. Konačni iznos izvršenog obračuna se
poklapa sa izvještajem poreske uprave, odnosno sa podacima koji su prikazani
kroz bilans stanja i uspjeha firme. Takođe, vještak objašnjava da su poreske
obaveze po osnovu plaćanja poreza i prireza po pravilu vezane za pojedinačne
isplate, odnosno svaki poslodavac je dužan da uz spisak radnika kojima treba
izvršiti plaćanje tzv. neto zarada preračunatih u bruto iznose, podnese i
propisani obrazac o poreskim obavezama po osnovu poreza i prireza, koji podaci
se na kraju godine daju kumulativno kroz bilans stanja i uspjeha u slučaju
mogućih propusta ili promjena poreskih stopa.  
Iz spisa predmeta Poreske uprave PJ Herceg Novi br.03/15-5/658/09 proizilazi
da je poreska uprava PJ H.Novi vršila inspekcijski nadzor za utvrdjivanje,
prijavljivanje i plaćanje poreskih obaveza po osnovu PDV-a, te poreza na
dohodak fizičkih lica, poreza na dobit i drugih javnih prihoda kod DOO „M.p.“
iz Herceg Novog, te da su o tim kontrolama sačinjeni zapisnici. Dalje
proizilazi da je inspekcijski nadzor vršio poreski inspektor G.M. i to u
prostorijama agencije za knjigovodstvo „ M.p.“ u prisustvu izvršnog direktora
okrivljenog pravnog lica M.V. i direkotra navedene knjigovodstvene agencije.
Dalje proizilazi da je inspektor u zapisniku konstatovao da se knjigovodstvo
poreskog obveznika vodi kod knjigovodstvene agencije „M.p.“ po važećim
propisima i to automatskom obradom podataka, te da poreski obaveznik svoje
finansijsko poslovanje obavlja preko žiro računa u CKB. Dalje proizilazi da
kontrolom knjigovodstvene dokumentacije, knjige ulaznih i izlaznih računa,
analitičkih kartica, bruto bilansa i dr. nisu utvrdjene nepravilnosti. Dalje
je naglašeno da je tokom kontrole utvrdjeno da pravno lice nije vršilo uplatu
poreza po odbitku za ostala lična primanja, te da nije podnosilo poreskom
organu mjesečni izvještaj OPD 1, i IPP 01, za svaku pojedinačnu isplatu i na
godišnjem nivou izvještaj IPP 02. takodje je konstatovano da su obračunati
porezi o odbitku na lična primanja kao i prirez na porez. Osim toga
konstatovano je da su tokom kontrole popunjene poreske prijave – obrazac IPP
01 i da su u prilogu zapisnika.  
Iz Rješenja Poreske uprave-PJ Herceg Novi posl.br. PP br.88/10 od 15.06.2010.
godine, proizilazi da su ovdje okrivljeni u postupku vođenom pred tim organom
oglašeni krivim zbog prekršaja iz čl.46 Zakona o porezu na dohodak fizičkih
lica i iz čl.53a.st.1.tač.2. i st.2.Zakona o porezu na dohodak fizičkih lica i
kaženjeni novčanim kaznama iz razloga što pravno lice „MP“ DOO Herceg Novi,
kao poreski obveznik nije izvršilo uplatu poreza po odbitku u iznosu od
39.610,oo eura i prireza po porezu u iznosu od 5.149,30 eura za izvršene neto
isplate po ugovorima o djelu za nerezidentna lica. Takođe iz ovog rješenja
proizilazi da  je poreski obaveznik navedeni neisplaćeni porez u svojoj
knjigovodstvenoj evidenciji uredno obračunao i prikazao.  
Sud je prihvatio kao vjerodostojne ove pismene dokaze jer su sačinjeni u
zakonitoj proceduri od strane nadležnog organa, a na isti ni stranke nisu
imale primjedbi.  
Iz potvrde Centralnog registra Privrednog suda od 03.03.2011. godine
proizilazi da okrivljeno pravno lice  „M.p.“ DOO Herceg Novi nije kažnjavano.
Iz izvještaja o kaznenoj evidenciji UP PJ Podgorica za okrivljenog M.V.od
01.03.2011. godine, proizilazi da isti ranije nije osuđivan.  
Sud je prihvatio odbranu okrivljenog M.V. jer je uvjerljiva, logična i
potvrđena izvedenim dokazima-iskazom svjedoka G.M., nalazom i mišljenjem
vještaka finansijske struke G.R., kao i njegovim usmenim iskazom, kao i
pismenim dokazima - spisima predmeta Poreske uprave PJ Herceg Novi
br.03/15-5/658/09 i Rješenjem Poreske uprave-PJ Herceg Novi posl.br. PP
br.88/10 od 15.06.2010. godine.  
Kako je u smislu čl.5 Zakona o odgovornosti pravnih lica za krivična djela
pravno lice odgovorno za krivično djelo odgovornog lica koje je djelujući u
ime pravnog lica u okviru svojih ovlašćenja učinilo krivično djelo u namjeri
da za to pravno lice ostvari kakvu korist, to je u konkretnom slučaju i
okrivljeno pravno lice oslobođeno od optužbe krivično djelo, jer u konkretnom
slučaju nije dokazano da je okrivljeni M. kao odgovorno lice u okr.pravnom
licu izvršio predmetno krivično djelo. Prema odredbi čl.6 st.3 navedenog
Zakona subjektivna obilježja krivičnog djela koja postoje samo kod odgovornog
lica cijene se i u odnosu na pravno lice ukoliko je ostvaren osnov
odgovornosti iz naprijed citirane odredbe.  
Nakon sprovedenog dokaznog postupka, ocjene navoda iz podnijete optužnice, te
svih izvedenih dokaza, cijeneći svaki dokaz pojedinčano i u sklopu jedan sa
drugim, te dovodeći ih u vezu sa odbranom okrivljenog M., sud je našao da nije
dokazano da su okrivljeni izvršili djelo za koje su optuženi, te ih je
oslobodio od optužbe.  
Naime, na osnovu nalaza vještaka, koji je u skladu sa izjavom svjedoka G. i
odbranom okrivljenog, sud je utvrdio da su okrivljeni uredno vodili
knjigovodstvenu dokumentaciju, te u istoj prikazali sve podatke koji su
značajni za utvrđivanje poreske obaveze, a osim toga i prikazali su i utvrdili
svoje poreske obaveze u toj dokumentaciji.  
Takođe, nesumnjivo je utvrđeno da je M.V. u toku 2009. godine sa računa
okrivljenog privrednog društva podigao u gotovom novcu iznos od 525.568,62
eura za potrebe isplate mjesečnih zarada radnicima nerezidentima, te da su u
knjigovodstvenoj dokumentaciji okrivljenog pravnog lica uredno prikazana
utrošena sredstva sa izračunatim obavezama po osnovu poreza po odbitku na
lična primanja, kao i po osnovu prireza na porez u ukupnom iznosu od 44.759,33
eura, te da nisu platili dugovani iznos na ime poreza u zakonskom roku.  
Ove činjenice proizilaze kako iz zapisnika poreskog inspektora koji je vršio
navedenu kontrolu, te iz nalaza i mišljenja i usmenog iskaza vještaka
finansijske struke.  
Optužnicom je okrivljenima stavljeno da su u kritičnom periodu i to okrivljeni
M.V. kao odgovorno lice - izvršni direktor okrivljenog pravnog lica DOO "MP",
djelujući u ime pravnog lica i u okviru svojih ovlašćenja, u namjeri da
društvu pribavi korist i izbjegne plaćanja poreza i drugih dažbina, nije
prijavio činjenice koje su od značaja za utvrđivanje poreske obaveze, na način
da je u toku 2009. godine sa računa okrivljenog privrednog društva podigao u
gotovom novcu ukupnom iznosu od 525.568,62 eura za potrebe isplate mjesečnih
zarada radnicima nerezidentima, a poreske obaveze nastale po tom osnovu nije
prijavio nadležnom poreskom organu, odnosno nije podnio poresku prijavu koje
je bio dužan podnijeti po svakoj pojedinačnoj isplati ,te je na taj način
izbjegao plaćanje poreza po odbitku u iznosu od 39.610,03 eura i prireza na
porez u iznosu od 5.149,30 eura, odnosno ukupno 44.759,33 eura. Po navedenoj
optužnici na ovaj način okrivljeni su izvršili krivično djelo krivično djelo
utaja poreza i doprinosa iz čl. 264 st.3 u vezi st.1 KZ CG.  
Kod krivičnog djela utaja poreza i doprinosa  objekat krivično pravne zaštite
su obaveze koje se odnose na plaćanje poreza, doprinosa i drugih propisanih
dažbina. Osim toga, prilikom nepodnošenja obavezne prijave ili prikrivanja
podataka učinilac mora postupati u namjeri da on ili neko drugi u potpunosti
ili djelimično izbjegne plaćanje poreza, doprinosa ili drugih dažbina.
U konkretnom slučaju, sud je izveo drugačiji zaključak od onog što se tvrdi
optužnicom nadležnog tužioca, jer je utvrđeno da su okrivljeni prikazali sve
činjenice na osnovu kojih se utvrdjuje visina poreske obaveze, te i obračunali
visinu poreza po naznačenom osnovu .Utemeljenje za ovako rezonovanje sud
nalazi u nalazu i mišljenju vještaka finansijske struke i to kako u pismenom
izjašnjenju i mišljenju ovog vještaka, tako i u njegovom usmenom izjašnjenju.
Naime, pri činjenici koju je vještak utvrdio prilikom pregleda knjigovodstvene
dokumentacije okrivljenog pravnog lica, da se u istoj nalaze svi relevantni
podaci i da su isti korišćeni za pravilno sagledavanje i utvrđivanje poreskih
obaveza okrivljenog pravnog lica,sud izvodi zaključak da nije dokazano da su
sa takvim svojim radnjama okrivljeni izvršili krivično djelo koje im se
optužnicom stavlja na teret. S toga, ne može se izvesti zaključak da je
okrivljeni M. time što nije podnio poresku prijavu po svakoj pojedinačnoj
isplati zarada radnicima to učinio sa namjerom da pribavi korist za okrivljeno
pravno lice i da izbjegne plaćanje poreza i doprinosa, te da je i izbjegao
plaćanje poreza i doprinosa.
Sud nalazi da kod okrivljenog M. nije postojala namjera da pribavi korist za
okrivljeno pravno lice i da izbjegne plaćanje poreza, jer je u suprotnom
nelogično to što je u knjigovodstvenoj dokumentaciji realno prikazao i
obračunao sve poreske obaveze. Upravo ovo ukazuje na odsustvo namjere da
izbjegne plaćanje poreza i doprinosa  i drugih dažbina, a koja je namjera
bitan element ovog krivičnog djela.  
Osim toga, prema sudskoj praksi (presuda Vrhovnog suda Kž.I.1323/84 komentar
Krivičnog zakonika CG iz 2010 godine) krivičnog djela nema ako je organ uprave
društvenih prihoda u momentu donošenja rješenja o utvrđivanju poreske obaveze
raspolagao sa vjerodostojnim podacima, a iz iskaza svjedoka G.M. -poreskog
inspektora se utvrđuje da je u konkretnom slučaju poreski organ prilikom
kontrole okrivljenog pravnog lica imao na uvid sve potrebne podatke za
utvrđivanje poreske obaveze. Isto se utvrđuje i iz rješenja Poreske uprave
kojim su okrivljeni kažnjeni novčanim kaznama zbog neplaćanja poreza u
zakonskom roku.
Činjenica je da okrivljeni nisu platili porez, međutim isti su priznali svoje
poreske obaveze i realno ih prikazali u dokumentaciji firme, te prijavili
zakonito stečeni prihod i svoje poreske obaveze, pa se nepodnošenje obrasca  o
poreskim obavezama po osnovu poreza i prireza uz svaku isplatu zarade
radnicima ne može cijeniti kao izbjegavanje plaćanja poreza, niti iz te
okolnosti proizilazi takva namjera okrivljenih.
Takođe, okolnost da je okrivljeni M. promjenio sjedište firme DOO „M.p.“ iz
Herceg Novog u Podgoricu, ne se može uzeti kao namjera da izbjegne plaćanje
poreza, iz razloga što se promjenom sjedišta ne mijenjaju poreske obaveze koje
opterećuju firmu, niti poreski obaveznik postaje nedostupan poreskim organima,
jer svaki poreski obaveznik ima jedinstveni PIB broj 02630745, pa promjenom
sjedišta ne dobija novi broj, niti je na taj način nedostupan poreskim
organima.  
Sa svih ovih razloga sud smatra da tokom postupka nije proveden ni jedan dokaz
na osnovu kojeg bi sud mogao izvesti zaključak o krivici okrivljenih za
kriv.djelo neplaćanje poreza i doprinosa iz čl.264.stav 3 u vezi stava 1.
Krivičnog zakonika, pa ih je sa navedenih razloga oslobodio od optužbe.  
Odluka o troškovima krivičog postupka zasniva se na odredbi čl.203 stav 1
ZKP-a, pa je odlučeno da troškovi postupka padaju na teret budžetskih
sredstava suda, jer su okrivljeni oslobođeni optužbe.  
OSNOVNI SUD U HERCEG NOVOM
Dana, 21.04.2011. godine  
Zapisničar
Predsjednik vijeća – Sudija
Šušić Lidija
Branislav Leković  
Pravna pouka:
Protiv ove pesude dozvoljena je žalba
U roku od 15 dana od dana prijema,
Višem sudu u Podgorici,
a preko ovog suda.
DNA-a
Okrivljenom,braniocu ,ODT-u,u spis  