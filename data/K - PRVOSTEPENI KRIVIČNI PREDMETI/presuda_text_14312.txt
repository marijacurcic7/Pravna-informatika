K.br.77/12
U IME CRNE GORE
OSNOVNI SUD U BIJELOM POLJU, sudija Raičević Violeta uz učešće namještenika
suda Ljiljane Joksimović zapisničara u krivičnom predmetu protiv okrivljenog
K.V.a iz Podgorice, zbog krivičnog djela posebni slučajevi falsifikovanja
isprave iz čl.413.st.1.tač.2 i 3 u vezi čl.412.st.2 u vezi st.1.KZ, po
optužnom predlogu oštećenog kao tužioca T.R.a od 20.02.2012.godine
izmijenjenog dana 14.12.2012.godine, nakon održanog usmenog glavnog i javnog
pretresa u prisustvu oštećenog kao tužioca T.R.a i okrivljenog K.V.a, dana
14.12.2012.godine donio je i javno objavio:
P R E S U D U
Okrivljeni K.V., od oca M. i majke M., rodjene S., rodjen ....godine u
B.Polju, sa prebivalištem P.Š.bb, naselje Z., opština Podgorica, državljanin
Crne Gore, nezaposlen, oženjen, otac dvoje djece, pismen, sa završenom
srednjom školom, lošeg imovnog stanja, osudjivan presudom Osnovnog suda u
B.Polju K.br.293/11 od 24.08.2012.godine, zbog krivičnog djela iz
čl.412.st.1.KZ CG, četiri mjeseca zatvora uslovno za jednu godinu, presudom
K.br.170/11 od 24.08.2011.godine, zbog krivičnog djela iz čl.413.st.1. u vezi
st.2. u vezi čl.412.st.1.KZ CG, tri mjeseca zatvora uslovno za jednu godinu i
presudom K.br.329/11 od 26.11.2011.godine zbog krivičnog djela iz
čl.412.st.1.KZ CG dva mjeseca zatvora.
Na osnovu čl.373.tač.2.Zakonika o krivičnom postupku,
OSLOBADJA SE OD OPTUŽBE
Da je:
- Neutvrdjenog dana tokom marta mjeseca 2008.godine, prilikom podizanja
kredita kod N.M.AD Podgorica F.a Mojkovac, neovlašćeno unio u izjavi žiranta
potpis T.R.a da je isti saglasan da mu bude žirant na iznos od 10.000,00 € a
zatim u dvije mjenice serije AA0493854 i AA0429024 koje su služile za
obezbedjenje kredita UGKR 2008/4637 od 03.04.2008.godine koji glasi na ime
K.M.a, unio podatke T.R.a i iste izdao bez njegovog ovlašćenja, na način što
je iste popunio kao da je izdavalac T.R. i upotrijebio ih u postupku dobijanja
kredita kod N.M.u iznosu od 10.000,00 €.
- čime bi izvršio krivično djelo posebni slučajevi falsifikovanja isprave iz
čl.413.st.1.tač.2 i 3. u vezi čl.412.st.2 u vezi st.1. Krivičnog zakonika,
Jer nije dokazano da je optuženi izvršio krivično djelo za koje se optužuje.
Troškovi postupka padaju na teret budžetskih sredstava.
Oštećeni kao tužilac T.R. se radi ostvarivanja imovinsko pravnog zahtjeva
upućuje na parnični postupak.
O b r a z l o ž e nj e
Optužnim predlogom oštećenog kao tužioca T.R.a od 20.02.2012.godine, optužen
je K.V. zbog krivičnog djela posebni slučajevi falsifikovanja isprave iz
čl.413.st.1.tač. 2 i 3. u vezi čl.412. Krivičnog zakonika, a koji optužni
predlog je izmijenjen dana 14.12.2012.godine u dijelu činjeničnog opisa, ali
ne i u dijelu pravne kvalifikacije.
Glavni pretres je održan u prisustvu oštećenog kao tužioca i okrivljenog.
Okrivljeni K.V. u svojoj odbrani tokom postupka je istakao
da je T.R. njegov bivši kolega iz Uprave policije u Mojkovcu. Pitao ga je da
li će mu biti žirant na kredit koji glasi na ime K.M.a, a u njegovu korist.T.
je pristao i zajedno sa K.S.koji je bio drugi žirant išao kod M.D.a zaposlenog
u N. B. u Mojkovcu koji je radio na obradi kredita kako bi provjerio o kojem
iznosu kredita se radi a kasnije su svi trojica otišli u N. B. pa su T. i K. u
prisustvu radnika B. potpisali potrebne papire odnosno mjenice i tada im je M.
rekao da je kredit na 10.000,00 € a takodje u administrativnim zabranama i
izjavama žiranata koje su oni ovjerili, pisalo je na čije ime je kredit i u
kom iznosu. Na glavnom pretresu je pojasnio da je predmetni kredit u
potpunosti prebačen na lice S.M.i istom se odbija mjesenčna rata od 101,00 €,
a on mu daje novac u tom iznosu.Ističe da je T.R. znao da će kredit da bude na
iznos od 10.000,00 € jer je to bio novac koji je upravo trebao njemu da vrati,
jer mi je izvršio pozajmicu novca u iznosu od 15.000,00 € za šta mu je svakog
mjeseca plaćao odredjeni iznos na osnovu kamate.Nije bio prisutan u blizini
kada je T. potpisao mjenicu mada mu je M. rekao da je T. potpisao
mjenicu.Rekao je T.R.u da će kredit da glasi na ime K.M.a jer je već opterećen
kreditima, mada isti kredit prihvata za svoj.Dio novca dao je T.u 4.000 € do
5.000 € hiljada a ostalo je zadržao za sebe, tj. otplatio neki dug za cimenat.
U završnoj riječi je izjavio da se ne osjeća krivim.
Radi utvrdjivanja odlučnih činjenica i krivične odgovornosti okrivljenog sud
je u dokaznom postupku na glavnom pretresu izveo sledeće dokaze: u svojstvu
svjedoka saslušao oštećenog kao tužioca T.R.a, saslušao svjedoke M. D., K.M.a,
pročitao dopis N. B. AD Podgorica od 19.06.2012.godine, pročitao dopis N. B.
AD Pogorica od 22.06.2012.godine, saslušao vještaka grafološke struke N.V.na
okolnosti davanja nalaza, pročitao nalaz i mišljenje vještaka N.V.od
24.09.2012.godine i dopunu istog od 19.11.2012.godine, te dopunu od
06.12.2012.godine. Drugih predloga za dopunu dokaznog postupka nije bilo.
Naime, oštećeni kao tužilac T.R. koji je saslušan u svojstvu svjedoka u bitnom
je istakao da mu je kod N.M.iz Mojkovca došla zabrana na platu za kredit koji
je kod te B. podigao K.M. iz Mojkovca u iznosu od 10.000 €. Tvrdi da istog
slabo poznaje i nikada mu nije bio žirant, niti je bilo kojem drugom licu bio
žirant na iznos od 10.000,00 €.Istakao je da se na mjenici koja prati
predmetni kredit ne nalazi njegov potpis dok na administrativnoj zabrani stoji
njegov potpis ali mu nije poznato kako je isti dospio na tom obrascu. U
ranijim godinama bio je žirant K.V.u a na iznos od 1000,00 € u N. M. B.. Na
glavnom pretresu je dodao da K.V.u nije pozajmio 15.000 € niti taj novac ima i
njegove tvrdnje da je on njemu bio dužan 10.000 € te da mu taj novac nije
vratio su netačne. Predmetnu mjenicu nije potpisao.Kredit za koji je bio
žirant Kruščiću u N. B. na iznos od 1.000 € u ranijem periodu uredno je vraćen
i sa tim kreditom nije imao nikavih problema. Nije mu poznato odkud njegov
potpis na adminsitrativnim zabranama koje se odnose na predmetni kredit a koji
glasi na ime K.M.a.Vezano za predmetni kredit nije ništa razgovarao sa K.V.om
niti Miljanom a prije nego što su aktivirane administrativne zabrane.
Svjedok M. D.a u bitnom je istakao u istražnom postupku da obavlja poslove
komercijaliste u N. M.B. F.a u Mojkovcu, te da je predmetni kredit K.M.
podigao u martu mjesecu 2008.godine, na iznos od 10.000,00 €, po kojem kreditu
su mjenicu svojeručno i njegovom prisustvu potpisali nosilac kredita K.M. i
tri žiranta S.M., K. S. i T.R.. Napravio je propust u ispunjavanju mjenice
tako što se prvi žirant S.M.potpisao ispod svojih podataka samo na prvoj
stranici mjenice dok na poledjini nije ispunio svoje podatke niti se
potpisao.Kada su mu iz Centrale B. javili za propust pozvao je K.M.a i ova tri
žiranta gdje je se u prisustvu istih K.M. potpisao na novoj mjenici kao i prvi
žirant S.M.dok su K. S. i T.R. odbili da to učine jer su imali strah da se ne
radi o nekom drugom kreditu. Tu novu mjenicu koja je bila popunjena od strane
nosioca kredita K.M.a i prvog žiranta S.M.a dostavio je Centrali u Podgorici.
K.M., jer prvi put kada su bila prisutna sva tri žiranta u momentu
popunjavanja mjenice dostavio kompletnu popunjenu dokumentaciju za kredit u
iznosu od 10.000,00 € što znači da u tom trenutku isti nije imao kod sebe
blanko obrasce već je ispunio dokumentaciju u prisustvu žiranata a nakon
potpisa mjenice dostavio njemu.Na glavnom pretresu je pojasnio da
dokumentacija koja je bila potrebna za predmetni kredit a koji je i realizovan
2008.godine na ime K.M.a je bila sledeća: zahtjev za podizanje kredita, koji
je podnio K.M., potvrda o visini primanja i administrativne zabrane za žirante
a konkretno su iste glasile na imena T. R., K. S. i S.M.. Pri tom su bila
potrebne i dostavljene izjave žiranta. Ova dokumentacija se lično ovjeravala u
računovodstvima firmi gdje su žiranti zaposleni, kao i blanko mjenica koja se
potpisivala po dostavljenoj dokumentaciji. K.M. je lično donio zahtjev za
podizanje kredita dok su žiranti donijeli uredno ovjerenu i popunjenu
dokumentaciju - administrativne zabrane i potvrde o visini primanja. T.R. je
lično u prostorije B. donio administrativnu zabranu i potvrdu o visini
primanja i istu predao njemu a koja je bila uredno ovjerena i potpisana.
Tvrdio je da su u administrativnoj zabrani bili unijeti podaci o nosiocu
kredita i iznosu kredita, te da je u rubrici nosioc kredita bilo upisano ime
K.M. a iznos kredita je bio upisan i to 10.000,00 € koliko je i odobreno.Kada
je M.K.kao korisnik kredita podnio zahtjev za kredit donio je sa sobom i
mjenicu i isti je potpisao mjenicu na šalteru B. a nije se mogao sjetiti da li
su toga dana žiranti potpisali mjenicu zajedno sa njim ili neki drugi dan te
da li je baš taj dan kada je bio prisutan i K.M. došao i T.R. da potpiše
mjenicu ali tvrdi da je isti svojeručno potpisao mjenicu u njegovom prisustvu
a da li je još nekio bio prisutan kada je potpisao mjenicu nije se mogao
sjetiti. Ističe da je T.R. morao biti upoznat sa visinom kredita, jer je isti
donio dokumentaciju u koju je bio upisan iznos kredita. Kako je nosilac
kredita K.M. potpisao mjenicu i istu potpisali tri žiranta S.M., K. S. i T.R.
takva mjenica nije imala svojstvo potpune mjenice jer podaci za prvog žiranta
nijesu bili upisani na poledjini mjenice gdje je bilo obavezno da se upišu ti
podaci. Kada su mu iz Centrale B. javili za ovaj propust pozvao je četiri gore
navedena lica a da li su svi zajedno došli ne zna i K.M. je potpisao novu
mjenicu ali ne zna da li u prisustvu žiranta, dok je S.M. ponovo potpisao novu
mjenicu a žiranti K. i T. su odbili da to učine iz sumnje da se ne radi o još
jednom kreditu. On je tu novu mjenicu koja je bila popunjena dostavio centrali
B. stim što onu predhdonu mjenicu na kojoj su bili unijeti podaci za žirante
nije uništio a poznato mu je da je po osnovu ove prve mjenice kredit ostvaren
a ne po osnovu druge, a druga se mjenica nalazi u centrali i centrala istu
nije vraćala. Po prikupljanju sve ove dokumentacije, dakle zahtjeva za kredit,
potvrda o visini primanja, i administraitivne zabrane za žirante te ove dvije
mjenice sve je to dostavljeno centrali B.. U ovom slučaju banka nije tražila
naplatu po mjenici već po dokumentaciji tj. po potvrdi o visini primanja i
administrativnoj zabrani koja je uredno popunjena u računovodstvu zaposlenih
žiranta.Nakon što je potpisana mjenica kredit je odobren. Kreditni odbor
centralne B. je u konkretnom slučaju odobrio traženi kredit poslije čega je
omogućeno zaključenje ugovora od strane podnosioca zahtjeva zajmotražioca.K.M.
je potpisao ugovor na šalteru F.e u Mojkovcu kao i isplatni listić i njemu je
sa traženim iznosom i novac isplaćen na ruke. Istakao je da nije istina da je
K.M. potpisao mjenicu tek pošto je stigla opomena.Što se tiče originalne
dokumentacije vezane za predmetni kredit ista je proslijedjena centrali B. u
Podgorici i original nikad nije ni vraćan F.i u Mojkovcu osim što su njemu
nakon što je pokrenut krivični postupak po interesovanju zainteresovanih
stranaka jedan dio dokumentacije skenirao u fotokopijama. U usmenoj
komunikaciji sa centralom B. u Podgorici obaviješten je da je predmetna
originalna dokumentacija zagubljena.Upozoren na razlike u kazivanju gdje je u
istražnom postupku tvrdio da je novu mjenicu K.M. potpisao u prisustvu tri
žiranta a na glavnom pretresu ne može da tvrdi da je K.M. potpisao mjenicu u
prisustvu tri žiranta objasnio je time da se sa sigurnošću ne sjeća i da nije
u obavezi da se sjeća vezano za tu okolnost. U konačnom je istakao da ugovor o
kreditu broj UGKR2008/4637, zaključen izmedju N. B. kao davaoca kredita i
K.M.a kao korisnika kredita a po kojem su žiranti bili S.M., K. S. i T. R.,
prati i mjenica serijskog broja AA0429024 i na osnovu te mjenice i original
dostavljene dokumentacije administrativne zabrane i izjave, potvrde o visini
primanja, je odobren kredit, a banka nije mogla dostaviti originalnu mjenicu
jer je ona zagubljena, već samo kopiju iste.Tvrdi da je mjenicu serije
AA0429024 lično potpisao T.R., a mjenicu AA0493854, T.R. odbio je da potpiše.
Svjedok K.M. u istražnom postupku je istakao da ga je u martu 2008.godine,
pitao K.V. da bude nosilac kredita u iznosu od 10.000,00 € i tom prilikom mu
rekao da će on pribaviti žirante, na šta je pristao. Potpisao je zahtjev za
dodjelu kredita u prostorijama B. u Mojkovcu a nekoliko dana kasnije nalog za
isplatu i novac je uzeo K.V.. Tek kada mu je došlo obavještenje od B. da se
kredit ne optlaćuje saznao je da su žiranti po istom T.R., K. S. i S.M..
Mjenicu za ovaj kredit nije potpisivao u momentu kada je potpisao zahtjev za
dodjelu kredita, već nekih pola godine od tada kada mu je stigla opomena a po
pozivu službenika B. M. D.e. Tada je pošao u B. i u prisustvu M.a potpisao
mjenicu.
Prilikom suočenja svjedoka K.M.a i M. D.e svjedok K.M. je ostao pri tvrdnji da
je tek nakon što je stigla opomena za žirante po predmetnom kreditu potpisao
mjenicu jer ga je M. D.a zvao iz B. da dodje i potpiše mjenicu.
Iz dopisa N. B. AD Podgorica broj 201/448 od 19.06.2012.godine utvrdjuje se da
je kreditni dosije K.M.a zagubljen te da banka ne raspolaže original kreditnom
dokumentacijom izuzev ugovora o kreditu.Banka je po predmetnom kreditu sudu
dostavila fotokopije potvrde o visini primanja, izjave i rješenja o
administrativnim zabranama te fotokopiju mjenice AA0493854.
Vještak grafološke struke N.V.a na glavnom pretresu je istakla da po odnosnom
kreditu ne postoji originalna dokumentacija koja glasi na ime K.M.a kao
nosioca kredita već samo fotokopija izjava, potvrda o visini primanja i
fotokopija mjenice na kojima su kao žiranti navedeni M.S., S. K. i R. T. te
nije moguće na osnovu fotokopija vršiti ispitivanja u pravcu utvrdjivanja da
li je neki podatak naknadno dopisan ili ne. Takodje, na osnovu raspoloživog
materijala može se zaključiti da je isto lice ispisivalo podatke za žirante
dok ispod podataka za drugog i trećeg žiranta nema svojeručnih potpisa ovih
lica.
Iz nalaza i mišljenja istog vještaka grafološke struke od 24.09.2012.godine,
koji je dostavljen u pisanoj formi sud je utvrdio da podatke o žirantu T.R.u
koji se nalaze pod rednim brojem tri na poledjini mjenice serije AA0493854 i
mjenice AA0429024 nije svojeručno ispisao T.R.. Sporni potpis "T.R." koji se
nalazi ispod podataka o trećem žirantu na poledjini fotokopije sporne mjenice
AA0429024 vjerovatno nije svojeručno ispisao T.R.. U dopuni grafološkog
vještačenja do 06.12.2012.godine vještak se decidno izjasnila da podatke o
žirantu T.R.u koji se nalaze pod rednim brojem tri na poledjini fotokopija
mjenica serije AA0493854 i AA0429024 nije napisao K.V..
Sud je cijeneći dokaze pojedinačno i u medjusobnoj povezanosti, dovodeći ih u
vezu sa odbranom okrivljenog zaključio da nije dokazano da je okrivljeni K.V.
izvršio krivično djelo posebni slučajevi falsifikovanja isprave iz
čl.413.st.1.tač. 2 i 3. u vezi čl.412.st.2 u vezi st.1. Krivičnog zakonika.
Naime, iz sadržine izvedenih dokaza ne može se prihvatiti da je okrivljeni
K.V. neovlašćeno unio u izjavi žiranta potpis T.R.a da je isti saglasan da mu
bude žirant na iznos od 10.000,00 € te u mjenicama koje su služile za
obezbedjenje kredita po ugovoru koji glasi na ime K.M.a, unio podatke T.R.a i
iste izdao bez njegovog ovlašćenja na način što ih je popunio kao da je
idzavalac T.R. i upotrijebio kao valjane u postupku dobijanja kredita kod B..
Po ocjeni suda a imajući u vidu izloženo sud je zaključio da nije dokazano da
je okrivljeni K.V., upotrijebio kao prave predmetne mjenice koje prate kredit
koji je zaključen izmedju N. M.B. i K.M.a odnosno iste izdao bez ovlašćenja
lica koje je označeno kao njihov izavalac obzirom da kredit nije glasio na
njegovo ime i obzirom na to da prihvatajući nalaz i mišljenje vještaka
grafološke struke nedvosmisleno proizilazi da sporne podatke T.R.a na
predmetnim mjenicama i potpis istog na jednoj od njih nije napisao K.V..
Tačno je i to da podatke T.R.a na mjenicama koje prate predmetni kredit nije
ispisao ni T. R., što se takodje utvrdjuje iz nalaza i mišljenja vještaka
grafološke struke, ali bez obzira na tu okolnost imajući u vidu prednje
iznijeto i materijalne dokaze, sud ne može sa sigurnošću izvesti zaključak da
je okrivljeni K.V. izvršio djelo za koje se optužuje. Iz iskaza svjedoka i
materijalnih dokaza ne može se utvrditi da je K.V. bio prisutan u vrijeme
popunjavanja, izdavanja i upotrebe mjenica,obzirom da njegovo prisustvo nije
bilo nužno ,jer zvanično nije imao učešća u predmetnom kreditu, pa ni u onom
dijelu da mjenice sa podacima koji nijesu istiniti priznaje za svoje, niti se
može dokazati da je izdao mjenice u ime T.R.a bez njegovog ovlašćenja.Sve
podatke vezano za mjenice kontrolisao je svjedok M. D.a pa su njegove tvrdnje
da je mjenicu serije AA0429024 koja prati ugovor o kreditu UGKR2008/4637, a na
osnovu koje mjenice je K.M.u odobren kredit, lično ispisao T.R., u potpunosti
obezvrijedjene nalazom i mišljenjem vještaka grafološke struke. Pored toga u
predmetu nedostaje originalna dokumentacija - rješenja o administrativnim
zabranama, izjave žiranta i original mjenice, obzirom da je iz dopisa N. B.
utvrdjeno da je originalna dokumentacija zagubljena pa kao takva nije bila
podobna da vještak grafološke struke da nalaz i mišljenje u pogledu
utvrdjivanja da li je neki podatak na izjavama i administrativnim zabranama
naknadno dopisan ili ne.
Sa iznijetih razloga imajući u vidu činjenično stanje sud je zaključio da nije
dokazano da je okrivljeni K.V. izvršio predmetno krivično djelo zbog čega ga
je u nedostatku dokaza oslobodio od optužbe, rukovodeći se pravnim načelom in
dubio pro reo da ako i nakon pribavljanja svih raspoloživih dokaza i njihovog
izvodjenja u krivičnom postupku, ostane samo sumnja u odnosu na postojanje
nekog bitnog obilježja krivičnog djela ili u pogledu činjenica od kojih zavisi
primjena neka odredbe krivičnog zakonika, sud će donijeti odluku koja je
povoljnija za okrivljenog.
Troškovi postupka padaju na teret budžetskih sredstava suda, shodno
čl.230.ZKP.
Oštećeni T.R. se radi ostvarivanja imovinsko pravnog zahtjeva upućuje na
parnični postupak shodno čl.239.ZKP-a.
Sa iznijetog odlučeno je kao u izreci presude na osnovu čl.373. tač.2 ZKP.
OSNOVNI SUD U BIJELOM POLJU
Dana, 14.12.2012.godine
ZAPISNIČAR, S U D I J A,
Ljiljana Joksimović s.r Violeta Raičević s.r
DN-a Po primjerak presude s
poukom o pravu na žalbu dostaviti:
-okrivljenom K.V.u
-oštećenom T.R.u 
S U D I J A,