K.br.117/11  
U IME CRNE GORE  
OSNOVNI SUD U HERCEG NOVOM, sudija Blagojević Marko, kao sudija pojedinac uz
sudjelovanje namještenika suda Dragović Katarine kao zapisničara, rješavajući
u krivičnom prerdmetu  protiv okrivljenog Ž. I., zbog krivičnog djela teška
krađa iz člana 240. st. 1. tač. 1. KZ, postupajući po optužnici ODT-a Herceg
Novi Kt.br. 7/2010 od 05.03.2010 godine, nakon javnog, usmenog i glavnog
pretresa održanog dana 15.09.2011. godine, u prisustvu ODT-a Snježane
Zejnilagić, okrivljenog i njegovog branioca, donio je i  istog dana javno
objavio  
PRESUDU
OKRIVLJENI:
Ž. I., JMBG …, od oca B. i majke O., rođene  P. rođen … goine u K, oopština
K., sa prebivalištem u HN  
Kriv je  
Što je:
dana 04.01.2010 godine u posljijepodnevnim satima u Z., u namjeri da
prisvajanjem tuđih pokretnih predmea pribavi za sebe protivpravnu imovinsku
korist obio vozilo “Ford fiesta” , reg. oznaka … vlasništvo oštećenog M. J.
koje je bilo parkirano na ulazu uluku, na način što je kamenom polomio staklo
na suvozačevim vratima a zatim kroz tako načinje otvor iz vozila oduzeo
torbicu u kojoj su se nalazila lična dokumenta oštećenog , mobilni telefvon
marke “MDA” sa karticom br. …, bonove za kupovinu u “M. M.”  u vrijednosti od
800€ i novčanik u kome se nalazio novac u iznosu od 100€  
- čime je učinio krivično djelo teške krađe iz čl. 240 st. 1 tač. 1 KZ CG  
- pa sud okrilvljenog primjenom navedenih zakonske odredbe, te odredbi iz čl.
4 st. 2, 32, 36, 42 st. 1, 45 s.t 1 tač. 3, 46 st. 1 tač. 4 Kriivčnog
zakonika, te odradbi iz čl. 226, 229 st. 1 i čl. 374 st. 1 Zakonika o
krivičnom postupku  
OSUĐUJE  
Na kaznu zatvora u trajanju od 4 (četiri) mjeseci koju je dužan izdržati po
pravosnažnosti presude .  
Obavezuje se okrilvjeni da na ime troškova krivičnog postupka plati iznos od
50 € u roku od 15 dana od dana pravosnažnoti presude pod prijetnjim prinudnog
izvršenja a na žiro račun ovog suda br. 510 – 6022-16.  
O b r a z l o ž e n j e  
Osnovni državni tužilac u Herceg Novom svojom optužnicom Kt.br. 7/2010 od
05.03.2010 godine, stavio je na teret okrivljenom Ž.I.izvršenje krivičnog
djela iz čl. 240.st. 1 tač. 1. KZ-a. Osnovni Državni tužilac iz H-Novog,
Snježana Zejnilagić, koja je zastupala optužnicu na glavnom pretresu u svojoj
završnoj riječi, ostajući pri navodima podnijete optužnice, predložila je sudu
da okrivljenog oglasi krivim i osudi po zakonu, predlažući da se okrivljeni
osudi na kaznu zatvora u trajanju od 4 mjeseca, jer smatra da je takva kazna
adekvatna izvršenom djelu, ličnosti učinioca i drugim okolnostima od kojih
zavisi visina kazne.
Okrivljeni Ž. I. u svojoj odbrani datoj u pretkrivičnom postupku u prisustvu
branioca je u bitnom naveo da je dana 04.01.2010 godine prolazeći pored marine
u Z. primjetio da se u parkiranom vozilu marke “Ford fiesta” reg. oznaka ...
nalazi braon torbica, pa je uzeo kamen i polomo staklo na suvozačevim vratima
poslije čega se uvukao kroz slomljeni prozor i iz vozila uzeo torbicu. Dalje
je naveo da se sa otuđenom torbicom udaljio ka svom vozilu, u kojem je otvorio
prethodno otuđenu torbicu u kojoj su se nalazili mobilni telefon marke “MDA”,
lična dokumenta na ime J. M., novčanik u kome je bilo 60€ i papirni bonovi za
kupovinu u M. M. u iznosu od 800€. Istako je da je uzeo novac koji se nalazio
u novčaniku, a ostale stvari vratio u torbicu nakon čega je otuđenu torbicu
bacio u more, a nakon čega je otišao u kući, a otuđeni novac je potrošio na
lične potrebe. Istakao je da se i kaje zbog svoga djela.  
Okrivljeni je u svojoj odbrani datoj u prethodnom krivičnom postupku u bitnom
naveo da je tačno da je dana 04.01.2010 godine oko 16.00 h u Z. kamenom
polomio staklo na prednjim vretima vozila “Ford Fiesta” crne boje, nakon čega
je kroz taj otvor provukao ruku i sa sjedišta suvozača uzeo kožnu torbicu koju
je odmah bacio u more, prethodno je ne otvarajući  i ne gledajući šta ima u
njoj. Dalje je naveo da je ovo uradio iz osvete misleći da je ovo vozilo G. N.
koji mu je dugovao 2.300 €, a da je tek nakon dva dana saznao da je vlasnik
ovog vozila M. J.. Istakao je da je dva dana nakon događaja pošao sa M. J.do
mjesta gdje je bacio torbicu gdje je ulazeći u vodu našao torbicu i istu dao
M., koju je tada otvorio i u njoj je pronašao sve stvari. Istakao je i da je
M. za oštećenje na vozilu i stvarima koje su se nalazili u torbi platio 500 €
i da nije imao namjeru da oduzima tuđe pokretne stvari. Dalje je naveo da Ford
Fiesta “ koju vozi G. N.ima zadnji br. 622 na reg. oznaci.  
Odgovarajući na pitanja postavljena na glavnom pretresu  od 27.04.2010. godine
okrivljeni je u bitnom naveo da ni on ni oštećeni nakon što je on izvadio
torbicu iz mora istu nisu otvarali, pa ne zna koje su stvari u njoj bile, a da
ju je otvorio tek nakon dva dana pošto ju je odnio kući, kada je u njoj našao
iznos od 80€, mobilni telefon i lična dokumenta oštećenog, oštećena usljed
vlage i vode, dok je naglavnom pretresu od 15.09.2011. godine istakao da je
tačno ono što je izjavio pred policijom, te da je tačno da je imao namjeru da
pridobije imovinsko pravnu korist.  
Branilac okrivljenog u svojoj završnoj riječi u bitnom je istakao da je
priznanjem okrivljenog rasvijetljene okolnosti oko izvršenja djela koje mu je
stavljeno na teret, te da smatra da u konkretnom slučaju postoji niz
olakšavajućih okolnosti u pogledu odmmjeravanja kazne okrivljenom, te da je u
konačnom saglasan sa predlogom tužioca oko predložene kazne.  
Okrivljeni se u svojoj završnoj riječi pridružio završnoj riječi svoga
branioca i izrazi žaljenje zbog djela koje je učinio.  
U dokaznom postupku sud je na saglasan predlog stranaka pročitao iskaz
svjedoka – oštećenog M. J. dat na zapisniku pred istražnim sudijom od
01.03.2010 godine, pročitao zapisnik o uviđaju UP PJ H. Novi br. 240/10-19 od
04.01,.2010 godine sa fotoelaboratom 4/10 od 04.01.2010 godione i pročitao
izvod iz KE na ime okrivljenog izdat od strane UP PJ ispostava K.245/10-1387
od 08.04.2010 godine.  
Svjedok – oštećeni M. J. u svom iskazu u bitnom je naveo da je dana 04.01.2010
godine parkirao svoje vozilo “Ford Fiesta” reg. oz. … u Z. oko 13,00 h, a kada
je oko 19,00 h do vozila došao, primjetio je polomljeno staklo na prednjim
desnim vratima, kao i nestanak torbice koja se nalazila na suvozačevom mjestu,
a u kojoj su se nalazili lična dokumenta, 100€, mobilni telefon marke “MDA” i
bonovi za kupovinu u M. M. u iznosu od 800€. Dalje je naveo da ga je nakon 3
do 4 dana kontaktirao Ž. I. koji mu je tom prilikom rekao da je on obio
njegovo auto, nakon čega je isti odmah došao kod njega kući gdje mu je donio
mokru torbicu u koju su bile sve prethodno navedene stvari i koji mu je tom
prilikom dao 500 € koliko mu je on i tražio, a na ime štete. Istakao je da je
ukupna šteta na vozilu 500 €, a bonove u vrijednosti od 800€ je odmah
poništio. Dalje je naveo da nije sa okrivljenim išao do mora kako bi tražio
torbicu na mjestu na kome je on bacio, već da mu je okrivljeni kući donio
torbicu. Naveo je i da predmetno vozilo koristi već godinu dana, a okrivljeni
je znao da on ima navedeno vozilo i da je torbica u trenutku kada je
okrivljeni vratio bila mokra, pa je on stvari iz ovakve torbice, takođe mokre,
iz ovog razloga, a i iz razloga što mu je orkivljeni platio štetu, okrivljenom
Ž. i vratio. Istakao je da se ne pridružuje krivičnom gonjenju protiv
okrivljenog i da ne ispostavlje imovinsko-pravni zahtjev.  
Ovakva izjava svjedoka-oštećenog je precizna, jasna, a potvrđena je i sa svim
ostalim provedenim dokazima, a naručito sa zapisnikom o uviđaju UP PJ H. Novi
br. 240/10-19 od 04.01.2010 godine iz kojeg je sud utvrdio da je dana
04.01.2010 godine izlaskom na lice mjesta u Z.i zatečeno PMV marke “Ford
Fiesta” reg. ozn. … na kojem je polomljeno staklo na suvozačevim vratima, a u
unutrašnjosti vozila se ispod vozačevog sjedišta nalazi kamen prečnika 10cm,
dok se na suvozačevom mjestu  nalaze komadići polomljenog stakla. Izjava
svjedoka – oštečenog je takođe potvrđena i fotoelaboratom 4/10 od 04.01.2010
godine iz kojeg je sud utvrdio izgled lica mjesta, bliži izgled obijenog
vozila, kao i činjenicu da je na vozilu polomljeno staklo na suvozačkim
vratima, a da se na patosu ispod vozačevom sjedištu nalazi kamen.  
Uzimajući u obzir izjavu svjedoka-oštećenog u kojoj on na jasan način opisuje
oštećenja svoga vozila “Forda Fiesta”, kada je dana 04.01.2010 godine oko
19,00h do njega došao, u vidu polomljenog stakala na desnim prednjim vratima,
kao i opisujući  stvari koje su se prethodno nalazile u torbici na suvozačkom
sjedištu, a koje se prilikom njegovog dolaska više nisu nalazile u vozilu, te
uzimajući u obzir zapisnik o uviđaju UP PJ H. Novi br. 240/10-19 od 04.01.2010
godine i fotoelaborat 4/10 od istoga datuma iz kojih je sud takođe utvrdio da
je na vozilu “Ford Fiesta” reg. ozn. … polomljeno staklo na suvozačkim
vratima, a u vozilu  se ispod vozačevog sjedišta nalazi kamen prečnika 10cm,
te uzimajući u obzir izjavu okrivljenog datu u pretkrivičnom postupku u
prisustvu branioca u kojoj on u potpunosti priznaje izvršenje krivičnog djela
stavljenog mu na teret i detaljno opisuje kako ga je izvršio, kao i njegovu
izjavu datu na glavnom pretresu od 15.09.2011. godine, sud je na jasan i
nedvosmislen način utvrdio da je okrivljeni počinio krivično djelo teška krađa
iz čl. 240 st.1 tač. 1 KZ, na način, u mjestu i u vrijeme kako je to bliže
opisano izrekom presude.  
Naime, u svojoj izjavi datoj u pretkrivičnom postupku u prisustvu branioca
okrivljeni na jasan i precizan način opisuje čitav predmetni događaj, te
detaljno objašnjava  kako i na koji  način je polomio staklo na vozilu “Ford
fiesta” i ušao u isto, te detaljno opisuje kako je iz vozila obijenog na ovaj
način otuđio torbicu koja se do tada u njemu nalazila, a detaljno opisuje i
koje su se stvari nalazile u torbici koje je na na opisani način otuđio iz
vozila, te okrivljeni u svojoj izjavi datoj na glavnom pretresu od 15.09.2011.
godine ističe da je imao namjeru da je tačno ono što je izjavio pred policijom
i da je tačno da je imao namjeru da pridobije imovinsko pravnu korist, pa je
sud ovakvu odbranu okrivljenog u potpunosti prihvatio, jer je kao takva
potvrđena naprijed provedenim dokazima.  
Kasnije izjave okrivljenog date u prethodnom krivičnom postupku pred istražnim
sudijom, kao i na glavnom pretresu od 27.04.2010. godine su neuvjerljive i
nelogične i u mnogo čemu se razilaze kako međusobno, tako pogotovo sa izjavom
datom u pretkrivičnom postupku od strane okrivljenog, kao i sa izjavom datom
na glavnom pretresu od 15.09.2011. godine, a iste su negirane i ostalim
provedenim dokazima, pa je sud mišljenja da su ovakve izjave date prevashodno
radi izbjegavanja odgovornosti i iste nije mogao prihvatiti. Nelogično je sudu
da je okrivljenom u toku trajanja prethodnog i krivičnog postupka bolje poznat
sam životni događaj iz kojeg proizilazi krivično djelo koje mu je stavljeno na
teret, nego li što mu je bio poznat u toku pretkrivičnog postupka koji po
prirodi stvari prethodi krivičnom postupku. Sudu su takođe nelogični i sami
pojedini djelovi ovih izjava, a pogotovo činjenica da iako je okrivljeni
torbicu bacio u more, istu je ipak uspio da pronađe u moru poslije proteka
vremenskog perioda od nekoliko dana.  
Iz ovako utvrđenog činjeničnog stanja, sud je na jasan i nedvosmislen način
utvrdio da su se u radnjama okrivljenog stekla sva bitna obilježja krivičnog
djela teška krađa, odnosno da je okrivljeni obijanjem vozila »Ford fiesta«, iz
istog otuđio torbicu u kojoj su se nalazile stvari bliže opisane u izreci
presude i to u namjeri da sebi pribavi protivpravnu imovnsku korist, te da je
počinio krivično djelo na način, u mjestu i u vrijeme kako je to opisano
izrekom presude.  
Cijeneći psihički odnos okrivljenog prema izvršenom krivičnom djelu, sud je
utvrdio da je okrivljeni bio svjesta svog djela, odnosno bio je svjestan da
obijanjem vozila “Ford fiesta”, te oduzimanjem tuđih pokretnih stvari koje su
se u njemu nalazile, sebi pribavlja protiv pravnu imovinsku korist, i htio je
njegovo izvršenje, u čemu se iscrpljuje njegov direktni umišljaj.  
Prilikom donošenja odluke o vrsti i visini kazne sud je, u smislu člana 42.
st.1. KZ, kao olakšavajuće okolnosti na strani okrivljenog našao njegove
porodične prilike, da je oženjen i otac troje malodobne djece, kao i činjenicu
da se oštećeni nije pridružio krivičnom gonjenju, dok  je na strani
otežavajućih okolnosti našao njegovu raniju osuđivanost i to za isto krivično
djelo, a koju je sud utvrdio uvidom u izvod iz KE za okrivljenog. Cijeneći
navedene olakšavajuće okolnosti kao osobito olakšavajuće, sud je na osnovu
člana 45. i 46. st. 1. tač. 4. KZ okrivljenom ublažio kaznu ispod zakonskog
minimuma predvidjenog za ovo krivično djelo i istog osudio na kaznu zatvora u
trajanju 4 (četiri) mjeseca, smatrajući da će se sa ovakvom kaznom na
okrivljenog u dovoljnoj mjeri uticati da ubuduće ne vrši krivična djela i da
će se na taj način u ovom konkretnom slučaju ostvariti svrha kažnjavanja iz
člana 32 KZ, u okviru opšte svrhe propisivanja i izricanja krivičnih sankcija
iz člana 4 st. 2 KZ.
Pošto je okrivljeni oglašen krivim, sud ga je obavezao da na ime troškova
krivičnog postupka plati iznos od 50 eura, a koji troškovi se odnose na paušal
koji je odredjen imajući u vidu složenost predmeta, tajajanje postupka i
imovne prilike okrivljenog, a ovo primjenom čl. 226 i čl. 229 st. 1 ZKP-a  i
uredbe o naknadi troškova u sudskim postupcima.  
Na osnovu svega izloženog, primjenom člana 374 st. 1 ZKP- a odlučeno je kao u
izreci presude.  
OSNOVNI SUD U HERCEG NOVOM,
dana 15.09.2011.godine.  
Zapisničar
SUDIJA,
Dragović Katarina,s.r.
Blagojević Marko,s.r.  
Za tačnost otpravka tvrdi i ovjerava
namještenik suda.  
PRAVNA POUKA: Protiv ove presude dozvoljena je žalba u roku od 15 dana od
                                  dana prijema iste preko ovog suda Višem sudu Podgorica  
DNA:
- ODT-u H.Novi
- Okrivljenom
- Braniocu okrivljenog
- Oštećenom
- U spise  