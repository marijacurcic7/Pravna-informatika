K br. 108/12
U IME CRNE GORE
OSNOVNI SUD U BARU, kao prvostepeni krivični, sudija Goran Šćepanović, kao
sudija pojedinac, sa zapisničarom Milijanom Minić, u krivičnom predmetu
okrivljenog A. B., zbog krivičnog djela samovlašće iz čl.384 st.1 Krivičnog
zakonika, po optužnom predlogu Osnovnog državnog tužilaštva u Baru Kt.br.
124/11 od 27.02.2012. godine, nakon održanog glavnog javnog pretresa u
prisustvu zastupnika optužbe savjetnika kod Osnovnog državnog tužilaštva u
Baru Vujović Sanje i okrivljenog, dana 12.06.2012. godine donio je i javno
objavio
PRESUDU
Okrivljeni A. B., od oca D. i majke Lj., rođene V., rođen ... godine u B., sa
prebivalištem u S., ..., državljanin Crne Gore, nezaposlen, oženjen, otac
dvoje maloljetne djece, pismen, završio osnovnu školu, lošeg imovnog stanja,
neosuđivan
K r i v j e :
Što je:
Dana 02.11.2010. godine, u naselju ... u S., Opština B., protivno odredbi
čl.141. st.1. Zakona o energetici („Službeni List Crne Gore“ 28/10),
samovlasno pribavio pravo korišćenja električne energije za koje smatra da mu
pripada, na način što je stambeni objekat samovlasno preko brojila marke
„City“ br. 021017, priključio na elektromrežu, iako prethodno nije pribavio
saglasnost Elektroprivrede Crne Gore AD Nikšić, Elektrodistribucije u Baru;
- čime je učinio krivično djelo - samovlašće iz čl. 384. st. 1 Krivičnog
zakonika.
Pa mu sud primjenom čl. 4, 32, 36, 42, 52, 53 i 54 Krivičnog zakonika i čl.
369, 370 i 374 Zakonika o krivičnom postupku, i z r i č e
USLOVNU OSUDU
Kojom mu utvrđuje kaznu zatvora u trajanju od 30 ( trideset ) dana i
istovremeno određuje da se kazna neće izvršiti ukoliko okrivljeni u roku od 1
(jedne) godine, od dana pravosnažnosti, ne učini novo krivično djelo.
Okrivljeni je dužan da plati troškove krivičnog postupka u iznosu od 60,00 € u
roku od 15 dana od dana pravosnažnosti, pod prijetnjom izvršenja.
O b r a z l o ž e n j e
Optužnim predlogom Osnovnog državnog tužilaštva u Baru Kt.br. 124/11 od
27.02.2012. godine stavljeno je na teret okrivljenom izvršenje krivičnog djela
bliže opisanog u izreci presude.
Okrivljeni je u svojoj odbrani u prethodnom postupku naveo da je objekat u S.
kupio prije otprilike 5 godina i tada je taj objekat imao struju. Vlasnica od
koje je kupio objekat je bila S. V.. On je kupio i priključio novi strujomjer,
jer je stari bio ukraden, a zatim pošao u Elektrodistribuciju, u sobu br. 5,
kako bi prijavio novi strujomjer. U Distribuciji su mu rekli da mora da plati
dug S. V. da bi prijavio novi strujomjer i on je pristao, ali su tražili da
donese stari strujomjer, koji on nije imao jer je bio ukraden, tako da nije
dobio odobrenje za priključenje. Strujomjer je radio i očitavao potrošnju
struje. Imao je namjeru da uredno plaća račune, jer je tada imao novac, čak je
išao u Distribuciju da se raspita za račune, ali su mu govorili da ne može da
plati, jer nema odobrenje za priključak. Ovako je koristio struju oko godinu
dana, nakon čega su mu je isjekli. Na glavnom pretresu je naveo da je već
izjavio da je kupio kuću u kojoj nije bilo brojila. Da bi omogućio priključak
električne energije otišao je u prostorije ED Bar, u sobu br.5. kod čovjeka za
koga su mu rekli da je glavni za to i da se zove G.. On mu je rekao da je
prethodni vlasnik imao dug od 350 € i da on kao novi vlasnik mora to da plati,
a da bi mogao da se legalno priključi dužan je da kupi brojilo, isto postavi i
kada to uradi da se ponovo obrati ED Bar kako bi mu oni omogućili da se
priključi. Kao još jedan od uslova bio je i taj da donese staro brojilo. On to
brojilo nije mogao da donese jer je kupio kuću bez brojila, a kada je pitao
vlasnicu gdje je brojilo ona mu je rekla da je ukradeno. On je nakon toga
našao jednog poznanika koji je brojilo priključio na elektromrežu i od tada je
imao struju koju je na taj način koristio oko godinu dana, a kuću je nakon
toga prodao stricu A. G.. Kada je on kupio ovu kuću od S. V. brojila nije
bilo, a bilo je nekoliko potrošača električne energije, s tim što ne zna
odakle se kuća snabdijevala električnom energijom, a on je kasnije kupio kabl
i kuću spojio sa napajanjem električne energije na stub.
Sud je u dokaznom postupku saslušao ovlašćenog predstavnika oštećene ED Bar D.
P., svjedoke J. D. i B. N., pročitao zapisnik o kontroli mjernog mjesta
br.19455 od 02.11.2010. godine i izvod iz kaznene evidencije za okrivljenog UP
PJ Bar br. 27-03/1-245/12-1715/2 od 13.03.2012. godine.
Ovlašćeni predstavnik oštećene ED Bar D. P. je izjavila da se pridružuje
krivičnom gonjenju protiv okrivljenog, a da ne postavlja imovinsko pravni
zahtjev. Nakon kompletiranja dokumentacije okrivljeni će biti pozvan u
prostorije ED Bar gdje će mu biti ponuđeno da sa preduzećem zaključi sporazum
o izmirenju duga na rate.
Svjedok J. D. je u svom iskazu u prethodnom postupku naveo da je navedenog
dana, sa kolegom B. N., posao u naselje ..., S., radi isključenja nelegalno
priključenih potrošača. Dolaskom kod potrošača A. B. i kontrolom njegovog
mjernog mjesta utvrdili su da se potrošač ne nalazi u bazi podataka ED Bar, a
to su utvrdili na način što su provjerili broj brojila i time ustanovili da
isto nije registrovano u ED Bar. Mjerno mjesto potrošača se nalazi na fasadi
objekta i isto je priključeno vazdušnim putem od stuba do konzole kablom 4x16
al2. Istog su isključili na stubu jer je potrošač utrošio već nelegalnih
28.000 kw. Na glavnom pretresu je dodao da, prilikom kontrole, A. B. nije bio
prisutan, a prema kazivanju komšija u tom objektu nekada se nalazilo brojilo
koje je ukradeno i kasnije odjavljeno na ime prethodnog vlasnika, a provjerom
u bazi podataka utvrdili su da novo brojilo nije evidentirano kao legalno
brojilo i da se ne vodi u bazi.
Svjedok B. N. je u svom iskazu u prethodnom postupku naveo da je navedenog
dana, sa kolegom J. D., pošao u naselje ..., S., radi isključenja nelegalno
priključenih potrošača. Dolaskom kod potrošača A. B. i kontrolom njegovog
mjernog mjesta utvrdili su da se potrošač ne nalazi u bazi podataka ED Bar, a
to su utvrdili na način što su provjerili broj brojila i time ustanovili da
isto nije registrovano u ED Bar. Mjerno mjesto potrošača se nalazi na fasadi
objekta i isto je priključeno vazdušnim putem od stuba do konzole kablom 4x16
al2. Istog su isključili na stubu jer je potrošač utrošio već nelegalnih
28.000 kw.
U zapisniku o kontroli mjernog mjesta br. 19455 od 02.11.2010. godine je
konstatovano da se potrošač ne nalazi u evidenciji ED Bar i da je isključen na
stubu.
Iz izvoda iz kaznene evidencije za okrivljenog UP PJ Bar br. 27-03/1-245/12
-1715/2 od 13.03.2012. godine je utvrđeno da nije osuđivan.
Ocjenom izvedenih dokaza utvrđeno je da je okrivljeni učinio krivično djelo
koje mu je stavljeno na teret. Radnici Elektrodistribucije u Baru su dana
02.11.2010. godine izvršili kontrolu u stambenom objektu vlasništvo
okrivljenog i tom prilikom su utvrdili da električno brojilo u objektu nije
evidentirano u evidenciji tog preduzeća. Električna energija je registrovana
preko električnog brojila marke „City“ br.021017, koje je okrivljeni kupio i
priključio na elektromrežu. Činjenično stanje utvrđeno je iz jasnih, saglasnih
i objektivnih iskaza svjedoka J. D. i B. N. koje je sud prihvatio i poklonio
im punu vjeru, a iskazi su saglasni sa zapisnikom o kontroli mjernog mjesta.
Okrivljeni u svojoj odbrani i sam navodi da je tačno da je kupio i priključio
novi strujomjer, jer je stari bio ukraden. Pronašao je jednog poznanika koji
je priključio brojilo na elektromrežu i kao takvog ga koristio oko godinu
dana. Da bi dobio saglasnost od strane Elektrodistribucije u Baru bilo je
potrebno da izmiri dug prethodnog vlasnika od kojeg je kupio kuću i da donese
stari strujomjer. On to nije bio u mogućnosti da uradi iz razloga što je stari
strujomjer ukraden, pa je iz tog razloga priključio strujomjer bez saglasnosti
Elektrodistribucije u Baru
Okrivljeni je ostvario objektivna obilježja krivičnog djela samovlašće, jer je
samovlasno pribavio pravo koje je smatrao da mu pripada, jer je smatrao da mu
pripada pravo da stambeni objekat priključi na elektrodistributivnu mrežu,
radi dobijanja električne energije. Okrivljeni je krivično djelo učinio sa
direktnim umišljajem jer je bio svjestan da pravo koje smatra da mu pripada
pribavlja samovlasno, odnosno bio je svjestan da nema elektroenergetsku
saglasnost da stambeni objekat priključi na niskonaponsku mrežu i da postupa
protivno čl. 141 st. 1 Zakona o energetici kojim je propisano da se
priključenje objekta na prenosni ili distributivni sistem električne energije
ili gasa vrši na osnovu saglasnosti za priključenje koju izdaje operator
prenosnog ili distributivnog sistema.
Odlučujući se za krivičnu sankciju prema okrivljenom sud je cijenio sve
olakšavajuće i otežavajuće okolnosti iz čl. 42 Krivičnog zakonika. Od
olakšavajućih okolnosti cijenjene su porodične prilike okrivljenog jer je
oženjen i otac dvoje djece, ranije neosuđivan. Otežavajućih okolnosti na
strani okrivljenog nije bilo. Imajući u vidu navedene olakšavajuće okolnosti,
u nedostatku otežavajućih okolnosti ocijenjeno je da prema okrivljenom nije
potrebno izricanje efektivne kazne zatvora, da će se izricanjem uslovne osude
prema okrivljenom u potpunosti postići svrha izricanja uslovne osude i na taj
način dovoljno uticati da ubuduće ne čini krivična djela.
Kako oštećeno preduzeće E. AD N. – E. u B. nije postavila imovinsko pravni
zahtjev sud o istom nije odlučivao.
Odluka o troškovima zasniva se na odredbi čl. 229 st.1. Zakonika o krivičnom
postupku. Dosuđeni iznos se odnosi na troškove rada suda koji su određeni
prema trajanju, složenosti krivičnog postupka i imovinskim prilikama
okrivljenog.
Na osnovu izloženog odlučeno je kao u izreci presude.
OSNOVNI SUD U BARU
Dana 12.06.2012. godine
Zapisničar S U D I J A
Milijana Minić Goran Šćepanović
PRAVNA POUKA: Protiv ove presude može se
izjaviti žalba Višem sudu u Podgorici u roku od
8 dana od dana prijema pismenog otpravka.
Žalba se predaje ovom sudu u dva primjerka.
DN-a: -1 x ODT Bar
-1 x okrivljeni
- 1 x spisi