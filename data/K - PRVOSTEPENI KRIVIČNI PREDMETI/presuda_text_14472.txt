K.br. 277/10
U IME CRNE GORE
OSNOVNI SUD U BARU, kao prvostepeni krivični, sudija Goran Šćepanović, sa
zapisničarom Milijanom Minić, u krivičnom predmetu okrivljenog Đ. D. iz Bara,
zbog krivičnog djela krađa iz čl. 239. st. 1. Krivičnog zakonika, po optužnici
Osnovnog državnog tužioca iz Bara KT br. 128/10 od 19.06.2010.godine, nakon
održanog glavnog javnog pretresa u prisustvu zastupnika optužbe zamjenika
Osnovnog državnog tužioca u Baru Irene Rajković i optuženog, dana 11.06.2012.
godine donio je, a dana 14.06.2012. godine javno objavio
P R E S U D U
Okrivljeni, Đ. D., od oca V. i majke M. rođene P., rođen ... godine u P., sa
prebivalištem u B., ..., državljanin Crne Gore, privatnik, oženjen, otac dvoje
djece, pismen, završio višu školu, srednjeg imovnog stanja, neosuđivan,
K r i v j e
Što je ,
U vremenu od 5.11.2009. godine do 5.02.2010. godine u zakupljenom poslovnom
objektu kafe baru „T.“ u ul. ... u B. oduzeo tuđu pokretnu stvar - električnu
energiju vlasništvo oštećene Elektrodistribucije Bar u ukupnoj vrijednosti od
217,70 €, na način što je sa brojila marke Iskra fab. br. 25261436 oštrim
sječivom presječen provodnik koji spaja naponski most srednje faze sa njegovim
naponskim kalemom usled čega stvarna potrošnja električne energije u poslovnom
prostoru nije mjerena, a sve u namjeri da njenim prisvajanjem i trošenjem
pribavi sebi protivpravnu imovinsku korist.
- čime je učinio krivično djelo - krađa iz čl. 239. st. 1. Krivičnog
zakonika,
pa mu sud primjenom čl. 4, 32, 36, 42, 52, 53 i 54 Krivičnog zakonika i čl.
369, 370 i 374 ZKP-a, i z r i č e
USLOVNU OSUDU
Kojom mu utvrđuje kaznu zatvora u trajanju od 3 (tri) mjeseca i istovremeno
određuje da se kazna neće izvršiti ukoliko okrivljeni u roku od 1 (jedne)
godine, od dana pravosnažnosti, ne učini novo krivično djelo.
Okrivljeni je dužan da plati troškove krivičnog postupka u iznosu od 550,00 €
u roku od 15 dana od dana pravosnažnosti, pod prijetnjom izvršenja.
O b r a z l o ž e nj e
Optužnicom, sada optužnim predlogom Osnovnog državnog tužioca u Baru KT br.
128/10 od 19.06.2010. godine, koju je zastupnik optužbe precizirao na glavnom
pretresu, stavljeno je na teret okrivljenom da je izvršio krivično djelo bliže
opisano u izreci presude.
Okrivljeni Đ. D. je u svojoj odbrani u prethodnom postupku izjavio da je
objekat „T.“ bivši javni toalet koji je on uzeo u zakup od JP Komunalno,
renovirao ga u ugostiteljski objekat i otvorio u junu 1998. Godine. Račune za
struju dobija od JP Komunalne djelatnosti jer EPCG Bar direktno zadužuje njih,
obzirom da je on samo zakupac objekta. Naveo je da nije u toku da li je neko
prije njega vršio neke promjene na mjernom satu ili plombi jer nije vlasnik
objekta. Za poslednjih 6 mjeseci obračunata mu je struja paušalno u iznosu od
3.620,78 €, i dozvoljeno mu je da plati u 2 rate, s tim što je naveo da je
znao da će ga sudski goniti ne bi uopšte platio navedeni iznos, jer osim
njihove riječi da postoji prekršaj nema drugih dokaza, a pošto su ga
isključili sa mreže, prihvatio je da plati obračunati iznos ne želeći da sa
ovim slučajem povezuje JP „Komunalne djelatnosti“ jer sa njima unazad 10
godina ima korektnu saradnju. Sudu je priložio dokaze o obračunatoj struji za
proteklih 6 mjeseci i kopije uplatnica kao dokaz da je izmirio svoj dug. U
svojoj odbrani datoj na glavnom pretresu je dodao da je nakon što je predmetni
objekat uzeo u zakup 1998.g. od preduzeća JP Komunalne djelatnosti u Baru
normalno plaćao utrošenu električnu energiju i zbog potreba ovog postupka
izvadio je i finansijsku karticu u preduzeću Elektrodistribucija Bar iz koje
se može zaključiti da je do sada platio ukupno 59.464,06 €. Naveo je da nije
tačno da je bio prisutan predstavnik Komunalne djelatnosti, a što je navedeno
u zapisniku o izvršenoj kontroli. Iz zapisnika o kontroli proizilazi da je na
brojilu stavljena državna plomba koja nije povrijeđena ali da se radi o plombi
starijeg datuma. S obzirom na to da je tada postojala zajednička država Srbija
i Crna Gora radi se o plombi te države a koliko je on informisan na plombi
koja se stavlja na brojilu broj može da se otisne specijalnim kliještima koja
on ne posjeduje i iz tog razloga nije mogao da falsifikuje taj broj. Od strane
Elektrodistribucije obavješten je da je dužan da plati određeni iznos za
utrošenu električnu energiju. Zbog poslovnog imidža bilo ga je sramota da
objekat bude zatvoren zbog isključene električne energije i iz tog razloga je
platio dugovani iznos od 3.620,70 €, s tim što mu je saopšteno da se radi o
iznosu sa kamatom i omogućeno mu je da taj iznos plati iz dva puta a na taj
iznos obračunat je i PDV od 760 € koji je povratio u toku svog poslovanja.
Naveo je da je navedeni iznos platio ne zbog toga što je osjećao odgovornost
zbog izvršenja nečeg nedozvoljenog već isključivo da ne bi došao u situaciju
da mu električna energija bude isključena, dadavši da je znao da će protiv
njega biti pokrenut krivični postupak sigurno je da taj iznos ne bi plaćao. S
obzirom da postoji pretpostavka da su radnici Elektrodistribucije uvijek u
pravu smatrao je da sa njima ne treba da se raspravlja u tom pravcu, jer da mu
je lokal bio zatvoren određeno vrijeme sigurno niko ne bi pomislio da on nije
krao struju. Izjavio je i to da je kada je počeo da radi u ovom objektu on
imao brojilo i da je samo nastavio da radi sa tim brojilom, kao i da kada bi
raskinuo ugovor sa preduzećem Komunalne djelatnosti morao bi da pozove
predstavnike Distribucije, Vodovoda i drugih preduzeća čije usluge plaća kako
bi se konstatovalo postojeće stanje a na isti način je i počeo da radi, jer
kada ne bi bilo tako mogao bi da napravi određeni dug, da raskine ugovor i da
taj dug prebaci na vlasnika koji sa njegovim stvaranjem nije imao nikakve
veze. U sve to nije htio da miješa Komunalne djelatnosti jer je sa njima imao
dobru saradnju, a struju je redovno plaćao ali do iznosa za koji se optužuje
zbog pretpostavke da je on navodno struju krao pa je obračunat taj iznos. Na
kraju je izjavio da je Rješenje o elektroenergetskoj saglasnosti dobio iz
razloga što je objekat bio rekonstruisan i da je to bio uslov da od Opštine
dobije odobrenje za rad, s tim da nikada nije formirana komisija koja bi
utvrdila stanje brojila.
U dokaznom postupku saslušani su ovlašćeni predstavnik oštećene
Elektrodistribucije B. D. P., svjedoci U. Č., O. M. i Ć. Z., pročitani su :
zapisnik o kontroli mjernog mjesta ED B. br. 15169 od 05.02.2010. godine,
protokol o plaćanju neovlašćeno utrošene električne energije ED B. br.
4101-515 od 05.02.2010. godine, zapisnik o zamjeni brojila ED B. od
05.02.2010. godine, izvještaj Zavoda za Metrologiju br. 1482/2 od 06.12.2010.
godine, izvršen je uvid u ispitni karton Sektora za mjerenje ispitne
laboratorije PC Distribucije P. br. 253 od 17.03.2010. godine, pročitani su
izvještaj o ispitivanju originalnosti žigova i ispravnosti rada brojila
električne energije Zavoda za metrologiju iz P. br. 02-657/3-1 od 28.03.2011.
godine, izvršen je uvid u analitičku karticu za naplatni broj 15539 vlasništvo
JP Komunalne djelatnosti B. na dan 18.05.2011. godine, pročitani su dopis EPCG
ED B. br. 4101-2280/1/2 od 24.05.2011. godine, dopis FC Distribucija P. br.
15615 od 18.10.2011. godine, izvještaj Zavoda za metrologiju br. 02-987/2 od
21.11.2011. godine, nalaz i mišljenje sudskog vještaka elektrostruke L. R. od
19.04.2010. godine, nalaz i mišljenje vještaka elektrostruke L. R. od
19.03.2012. godine, saslušan je vještak elektro struke L. R., pročitani su
rješenje o izdavanju elektroenergetske saglasnosti ED B. br. 4101-2-7/1 od
29.01.1998. godine, izvod iz kaznene evidencije na ime okrivljenog UP PJ Bar
br. 24-03/3-245/10-2787/2 od 20.04.2010. godine.
Ovlašćeni predstavnik oštećene Elektrodistribucije B. D. P. je u prethodnom
postupku izjavila da su postupajući po nalogu pretpostavljenog U. Č. i O. M.
dana 05.02.2010. godine vršili kontrolu mjernog mjesta poslovni prostor „T.“,
vlasnika Đ. D.. Kontroli je prisustvovao i radnik JP Komunalno iz B. obzirom
da je Đ. D. zakupac prostora, a vlasnik JP Komunalno. To je bila vanredna
kontrola koja se sprovodi shodno potrošnji električne energije, odnosno sumnje
u ispravnost potrošnje iste. Tom prilikom je utvrđeno da je sa el. brojila br.
25261436 marke Iskra skinuta državna plomba i stavljena druga falsifikovana
br. 107/90. O svemu je sačinjen zapisnik, a EPCG se nakon toga obratila UP PJ
Bar da pruži asistenciju njenim radnicima kako bi zamijenili sporno brojilo i
poslali ga na vještačenje u Zavod za metrologiju u Podgorici. Obračun
protivpravno preuzete el. energije je procijenjen na 3.620,78 €. Nakon toga
podnijeta je krivična prijava i Đ. D. se EPCG obratio sa zahtjevom da plati
dugovanje na dvije rate što je i izmirio. Na glavnom pretresu se nije mogla
izjasniti koliko plombi se nalazi na jednom električnom brojilu koje je u
funkciji ali joj je poznato da državnu plombu stavlja proizvođač pa ako je
brojilo proizvedeno na primjer 2001. godine na njemu se može nalaziti samo
državna plomba koja nosi tu oznaku, a državna plomba je olovna plomba na kojoj
se utisne kliještima odgovarajući broj. Prema pozitivnim propisima potrošač je
odgovoran za ispravnost mjernog mjesta, a kada se utvrdi određena nepravilnost
radnici Elektrodistribucije su ovlašćeni da brojilo isključe sa elektromreže i
da ga ponovo uključe kada se otklone nedostaci i kada se plati neovlašćeno
preuzeta električna energija Navodi da je od strane tehničke službe
obaviještena da do dana održavanja glavnog pretresa nije pronađen nijedan
zapisnik o izvršenoj kontroli koji se odnosi na period od 1998. godine do
05.02.2010. godine na električnom brojilu marke „Iskra“ fab.br. 25261436..
Pridružila se krivičnom gonjenju, ne postavljajući pritom imovinskopravni
zahtjev jer je izmiren dug prema njenom preduzeću.
Svjedok U. Č. je u prethodnom postupku izjavio da je početkom februara po
naređenju pretpostavljenog EPCG Bar pošao sa kolegom O. M. i jednim radnikom
JP Komunalno u kontrolu mjernog mjesta u objektu „T.“ zakupca Đ. D.. Na
brojilu su državne plombe - olovne plombe koje stoje na brojilu kako se ne bi
moglo ništa mijenjati, starije od proizvodnje brojila što ukazuje da je neko
nešto mijenjao na brojilu. Nije bilo nikakvog opiranja od strane radnika „T.“
obzirom da Đ. D. nije bio tu. Sačinio je službeni zapisnik i predao ga
pretpostavljenom. Na glavnom pretresu je dodao da su se na predmetnom brojilu
koje je proizvedeno 2001. godine nalazile dvije plombe sa oznakom 107/90. Na
svako brojilo koje se proizvede utisne se od strane državnih organa, odnosno
stavljaju se dvije ili tri državne plombe zavisno od modela, a u konkretnom
slučaju radilo se o dvije koje su se nalazile sa strane. Radi se o olovnoj
plombi kroz koju se provlači žica a na olovni dio se utisne odgovarajući broj.
Na ovom brojilu nalazila se još jedna plomba Elektrodistribucije u B. koja je
bila postavljena na poklopcu klemberta brojila, a taj klembert služi za
priključak potrošača na distributivnu mrežu. Teorijski kada se skinu državne
plombe može se otvoriti poklopac i od strane stručnog lica izvršiti vraćanje
brojčanika u cilju umanjenja računa za utrošak električne energije. Naveo je
da je njima pažnju skrenuo samo broj utisnut na državnim plombama i da dalje
nisu provjeravali da li je došlo do drugih oštećenja na žici, plombi, poklopcu
ili drugim djelovima. Navedeni poklopac brojila može da se skine nezavisno od
plombe koja se nalazi na poklopcu klemberta. Plombe se nakon postavljanja
mijenjaju svakih 12 godina tačnije baždarenje bi trebalo da se vrši svakih 12
godina. Prilikom ugradnje brojila evidentira se broj brojila i trebalo bi da
se evidentiraju brojevi plombi odnosno to bi trebalo da se nalazi prilikom
svake ugradnje ili zamjene brojila. Inače, državnu plombu utiskuje po zakonu
Zavod za dragocjenosti.
Svjedok O. M. je u prethodnom postupku izjavio da je dana 05.02.2010.g.
zajedno sa kolegom U. Č. vršio redovnu kontrolu mjernog mjesta u lokalu „T.“
zakupca Đ. D., a vlasnik prostora je JP Komunalno iz B.. Na mjernom mjestu je
ustanovljeno da je brojilo proizvedeno 2001.g. a plomba Saveznog zavoda od
1990. godine, što znači da je mjerno mjesto neispravno što su prijavili u EPCG
i naveli u zapisniku koji su sačinili na licu mjesta. Nije mogu tvrditi ko je
mijenjao plombu obzirom da se radi o zakupcu. Na glavnom pretresu je dodao da
su predmetnu kontrolu u objektu „T.“ izvršili on, U. Č., I. koji nije ulazio
da pregleda lice mjesta jer je bio samo vozač, i jedan radnik JP Komunalne
djelatnosti s obzirom da je to preduzeće vlasnik objekta. Na brojilu su se
nalazile tri državne plombe i to dvije sa strane i jedna na gornjem dijelu i
još jedna plomba koju postavlja Elektrodistribucija na poklopcu klemberta.
Kada su u pitanju državne plombe njih postavlja Zavod za dragocjenosti i ako
je na primjer brojilo proizvedeno 2001. godine na njemu se može nalaziti
plomba od 2001. godine ili kasnijih godina ali ne plomba ranije godine jer bi
proizilazilo da je brojilo prije plombirano nego što je proizvedeno. Naveo je
da se ne može tačno sjetiti koliko je plombi bilo sa oznakom iz 1990.g., da za
jednu tvrdi ali da za ostale nije siguran. U trenutku kontrole brojilo je
normalno radilo a na žicama koje povezuje plomba nisu primijetili
neispravnosti. Dodao je i to da poštujući zakonsku proceduru plombu može
utisnuti samo Zavod za dragocjenosti u Podgorici, a da se po zakonu baždarenje
vrši ako nema kvarova svakih 12 godina, iako se dešava da se brojilo ranije
pokvari pa da se baždari ranije.
Svjedok Ć. Z. je izjavio da je zaposlen u JP Komunalne djelatnosti u B. na
radnom mjestu rukovodioca radne jedinice javne rasvjete i semafora. Od strane
direktora stambenog sektora Đ. N. obavješten je da radnici JP
Elektrodistribucije u B. treba da izvrše kontrolu u objektu „T.“, zakupca Đ.
D. i da bi neko od predstavnika njihovog preduzeća trebao da bude prisutan s
obzirom da je taj objekat njihovo vlasništvo, te je on izašao na lice mjesta.
Kontrolu su vršila dva radnika JP Elektrodistribucije U. Č. i još jedan njemu
nepoznati mladić, dok zakupac Đ. D. nije bio prisutan kontroli. Radnici
Elektrodistribucije su konstatovali da postoji neko neslaganje između starosti
plombe i brojila, međutim, detalja se nije mogao sjetiti jer je to u prvom
redu bio posao radnika Elektrodistribucije. Naveo je i to da je u JP Komunalno
zaposlen od 1990. godine i da nikada nije pozvan da prisustvuje nekoj kontroli
koja je izvršena u ugostiteljskom objektu „T.“, niti se sjeća se da je u
navedenom objektu izvršena zamjena brojila a nije upoznat ni da su radnici
Elektrodistribucije premjestili električno brojilo i da su isto iz
unutrašnjosti lokala premjestili van lokala. Isto tako nije se mogao izjasniti
ni da li neko od njegovih pretpostavljenih o tome obavještavan.
Iz zapisnika o kontroli mjernog mjesta ED B. br. 15169 od 05.02.2010.godine
utvrđeno je da je uklopni sat na objektu Snack bar „T.“ neispravan, da je
brojilo proizvedeno 2001. godine, a da se na istom nalazi državna plomba br.
107/90. Objekat je isključen na tep ormaru i plombiran plombom Kl.br. 2009/7.
Iz protokola o plaćanju neovlašćeno utrošene električne energije ED B. br.
4101-515 od 05.02.2010.godine utvrđeno je da je isti sklopljen između ED B. i
Đ. D. koji je obavezan da Elektroprivredi Crne Gore AD N. –
Elektrodistribuciji B. naknadi dug na ime neovlašćeno utrošene električne
energije u poslovnom objektu PP „T.“ u iznosu od 3.620,78 € i to u dvije rate.
Iz zapisnika o zamjeni brojila ED B. od 05.02.2010.godine utvrđeno je da su
ovlašćeni radnici Elektrodistribucije B. na objektu DOO „T.“ u B. dana
05.02.2010.godine promijenili brojilo marke „Iskra“ fab.br. 25261436 nakon
plaćene neovlašćene potrošnje zbog toga što su na brojilu bile neispravna
plombe državnog zavoda i montirano je brojilo marke L86 fab.br. 91204441.
Iz izvještaja Zavoda za Metrologiju br. 1482/2 od 06.12.2010. godine utvrđeno
je da Zavodu za metrologiju u toku 2010. godine nije podnošen zahtjev za
vještačenje brojila marke „Iskra“ fab.br. 25261436.
Uvidom u ispitni karton Sektora za mjerenje ispitne laboratorije PC
Distribucije Podgorica br. 253 od 17.03.2010. godine utvrđeno je da je na
zahtjev ED B. izvršeno ispitivanje trofaznog brojila marke „Iskra“ br.
25261436, da je brojilo proizvedeno 2001. godine, te da je isto neispravno jer
registruje potrošnju na fazi R i T, faza S ne radi, dok je plomba sumnjiva.
Iz izvještaja o ispitivanju originalnosti žigova i ispravnosti rada brojila
električne energije Zavoda za metrologiju iz Podgorice br. 02-657/3-1 od
28.03.2011. godine utvrđeno je da mjerni sistem brojila neispravno mjeri
utrošenu električnu energiju jer brojilo ne registruje električnu energiju na
drugoj (S) fazi. Na brojilu se nalaze falsifikovani državni žigovi pa se
brojilo smatra neispravnim, tačnije na brojilu se nalazi olovni žig 107/90-J/1
što znači bi trebalo da je brojilo žigosano 1990.godine, ali s obzirom da je
brojilo proizvedeno 2001. godine nije moguće da je žigosano sa žigom za
1990.godinu, što znači da se radi o falsifikatu.
Uvidom u analitičku karticu za naplatni broj 15539 vlasništvo JP Komunalne
djelatnosti B. na dan 18.05.2011.godine utvrđen je iznos utrošene i plaćene
električne energije.
Iz dopisa EP CG ED B. br. 4101-2280/1/2 od 24.05.2011. godine utvrđeno je da
ED B. nema ugovor o zakupu koji je sklopljen između JP „Komunalne djelatnosti“
B. i Đ. D. sa konstatovanim stanjem potrošnje na el. brojilu br. 25261436 u
momentu sklapanja ugovora. Isto tako, ED B. nema pismenih dokumenata ili
drugih podataka kada je bila prethodna kontrola mjernog mjesta pret.br. 70661,
br. brojila 25261436.
Iz dopisa FC Distribucije Podgorica br. 15615 od 18.10.2011. godine utvrđeno
je da je ispitivanje originalnosti žigova i ispravnosti predmetnog brojila
obavio Zavod za metrologiju Crne Gore, te da je o istom sačinjen izvještaj u
kojem su navedene uočene nepravilnosti, kao i da neophodne detalje u vezi tog
slučaja može dati Zavod za metrologiju.
Iz izvještaja Zavoda za metrologiju br. 02-987/2 od 21.11.2011. godine
utvrđeno je da su ovlašćeni službenici tog Zavoda obavili potrebna ispitivanja
radi provjere ispravnosti rada predmetnog brojila i originalnosti državnih
žigova na istom, da su o istom sastavili izvještaj br. 02-657/3-1 od
28.03.2011.godine u kojem je konstatovano da se na brojilu nalaze
falsifikovani državni žigovi i da brojilo ne mjeri ispravno utrošenu
električnu energiju.
Iz rješenja o izdavanju elektroenergetske saglasnosti ED B. br. 4101-2-7/1 od
29.01.1998.godine utvrđeno je da je rješenje izdato na zahtjev JP „Komunalne
djelatnosti B.“, s tim da je po istom korisnik trebao postaviti uklopni sat po
izboru i ispuniti ostale uslove predviđene Rješenjem. Nakon ispunjenja uslova
iz Saglasnosti potrošač je dužan da zahtijeva priključenje objekta na
elektroenergetsku mrežu i da zaključi ugovor o isporuci električne energije
(ugovor po pristupu). Elektroenergetska saglasnost je oročena do januara
1999.godine, nakon čega se zbog izmijenjenih okolnosti mora tražiti nova
saglasnost. Navedeno rješenje se izdaje samo potrošačima kod kojih se snaga ne
mjeri.
Iz nalaza i mišljenja sudskog vještaka elektrostruke L. R. od
19.04.2010.godine utvrđeno je da u poslovnom objektu snack bar „T.“ vlasništvo
Đ. D., koji se nalazi u ul. ..., B., mogla se neovlašćeno preuzimati
neregistrovana električna energija nakon skidanja državne plombe sa brojila
marke Iskra broj 25261436. Tvrdnja da je plomba skidana i umjesto nje
postavljena druga falsifikovana, dokaz su kontradiktorni podaci iz Zapisnika o
kontroli mjernog mjesta broj 15169 od 05.02.2010. godine, da je brojilo
proizvedeno 2001. godine, a oznake na plombi su iz 1990. godine. Način
obračuna neovlašćene neregistrovane potrošnje električne energije je regulisan
članom 59. i Članom 62. Pravila o snabdijevanju električnom energijom,
objavljenom u Sl. list RCG 54/09, važećim Tarifnim pravilnikom i cijenama
električne energije. Prema mišljenju vještaka vrijednost neregistrovane
neovlašćene potrošnje, obračunate u skladu sa navedenim normativnim aktima
iznosi 2.597,76 €.
Iz nalaza i mišljenja vještaka elektrostruke L. R. od 19.03.2012.godine
utvrđeno je da se neispravnost na brojilu broj 25261436, marke Iskra, koje se
nalazilo u poslovnom objektu snack bar „T.“, ..., B., sastoaila se u tome što
je presječen provodnik koji spaja naponski most srednje - S (L2) faze sa
odgovarajućim naponskim kalemom. Provodnik je nasilno presječen ljudskom
rukom, pomoću oštrog sječiva. Nakon presijecanja provodnika, električna
energija je i dalje normalno tekla preko brojila, ali električna energija
preuzimana preko faze S nije registrovana. Oštećenje je nastalo tako što je
neovlašćeni izvršilac, na brojilu raskinuo dvije državne plombe, presijecanjem
sajlica plombi, skinuo poklopac kućišta brojila, oštrim sječivom,
najvjerovatnije kliještima sječicama, presjekao provodnik, koji spaja
(srednji) naponski most faze S (L2) sa njegovim naponskim kalemom, poklopac
kućišta brojila vratio na svoje mjesto, a umjesto raskinutih državnih plombi
postavio falsifikovane. Način obračuna neregistrovane, neovlašćeno preuzete,
električne energije, regulisan je članom 59. i članom 62. Pravila o
snabdijevanju električnom energijom, objavljenom u Sl. list RCG 54/09, važećim
Tarifnim pravilnikom i cijenama električne energije. Prema mišljenju vještaka,
vrijednost neregistrovane neovlašćene potrošnje, obračunate u skladu sa
navedenim normativnim aktima, uzimajući u obzir i energetsku karticu
potrošača, iznosi 217,71 €. Obračun neovlašćene potrošnje napravljen je za tri
faze iz razloga što se, nakon raskidanja državnih plombi i skidanja poklopca
brojila, moglo mehanički djelovati na brojčanik brojila, koji registruje
zbirnu potrošnju preko sve tri faze.
Vještak je na glavnom pretresu pojasnio da rješenje o elektroenergetskoj
saglasnosti predstavlja samo saglasnost Elektrodistribucije da se jedan
objekat može priključiti na elektromrežu, a da bi se u konkretnom slučaju
moglo utvrditi kakvo je bilo stanje predmetnog brojila o tome se jedino može
izjasniti komisija koja se formira nakon toga i koja je izvršila pregled
mjernog uređaja prilikom priključka objekta na elektromrežu. Jedina
institucija koja posjeduje alat kojim se može utisnuti državna plomba jeste
trenutno Zavod za metrologiju, a prije crnogorske nezavisnosti to je bio
Savezni zavod za mjerenje i dragocjene metale, a kada su u pitanju
elektrodistributivne plombe, ta kliješta posjeduje isključivo
Elektrodistribucija i postoji evidencija ko posjeduje koja kliješta, odnosno
kliješta sa određenim brojem.
Iz izvoda iz kaznene evidencije na ime optuženog UP PJ Bar br.
24-03/3-245/10-2787/2 od 20.04.2010. godine utvrđeno je da isti nije
evidentiran u kaznenoj evidenciji PJ Bar.
Ocjenom izvedenih dokaza utvrđeno je da je okrivljeni učinio krivično djelo
koje mu je stavljeno na teret. Okrivljeni u svojoj odbrani ne priznaje da je
učinio krivično djelo navodeći u bitnom da je nakon zakupa poslovnog prostora
normalno plaćao utrošenu električnu energiju, te da je na objektu kada je on
započeo sa radom postojalo brojilo koje je on samo nastavio da koristi, s tim
da ne zna da li je neko prije njega vršio neke promjene na mjernom satu i
plombi brojila, a da nikada nije formirana komisija koja bi utvrdila stanje
brojila. Naveo je i da ne posjeduje specijalna kliješta kojima se utiskuje
broj na plombi brojila pa da iz tog razloga nije mogao ni da ga falsifikuje.
Navedenu odbranu okrivljenog sud nije prihvatio, cijeneći je kao neosnovanu i
sračunatu na izbjegavanje krivice.
Naime, u postupku je utvrđeno da su dana 05.02.2010. godine radnici
Elektrodistribucije B. izvršili kontrolu u objektu „T.“ čiji je zakupac
okrivljeni i da su tom prilikom utvrdili da je električno brojilo marke
„Iskra“ br. 25261436 neispravno. Prilikom kasnijeg ispitivanja originalnosti
plombi i ispravnosti predmetnog brojila utvrđeno je da su na navedenom brojilu
falsifikovane državne plombe, kao i da je presječen naponski most srednje faze
sa njegovim naponskim kalemom, uslijed čega stvarna potrošnja električne
energije u poslovnom prostoru nije mjerena, na koji način je okrivljeni Đ. D.
oduzeo tuđu pokretnu stvar - električnu energiju vlasništvo oštećene
Elektrodistribucije B. u ukupnoj vrijednosti od 217,70 €. Činjenično stanje
utvrđeno je iz jasnih i saglasnih iskaza svjedoka U. Č., O. M., iskaza
svjedoka Ć. Z., nalaza i mišljenja vještaka elektro struke L. R., te
provedenih materijalnih dokaza.
Svjedoci U. Č. i O. M. su u svojim iskazima u bitnom saglasni da su prilikom
kontrole mjernog mjesta utvrdili neispravnost električnog brojila na način što
je brojilo proizvedeno 2001. godine, a na istom se nalazila plomba iz 1990.
godine oznake 107/90, što upućuje na zaključak da je na brojilu nešto
mijenjano. Svjedok O. M. je pojasnio i to da se na brojilu koje je proizvedeno
2001. godine može nalaziti samo plomba od 2001. godine ili kasnijih godina,
ali ne i plomba ranije godine jer bi to značilo da je brojilo plombirano prije
nego što je i proizvedeno. Oba svjedoka su saglasna u svojim iskazima i da
plombiranje brojila vrši Zavod za dragocjenosti i da se iste mijenjaju svakih
12 godina, tačnije da se svakih 12 godina vrši baždarenje, osim u slučaju
ranijeg kvara brojila. Svjedok Ć. Z. je u svom iskazu takođe naveo da mu je
poznato da su radnici Elektrodistribucije prilikom kontrole mjernog mjesta u
predmetnom objektu konstatovali neslaganje između starosti plombe i brojila.
Iskaze navedenih svjedoka sud je cijenio kao jasne i saglasne, potkrijepljene
provedenim materijalnim dokazima. Naime, u ispitnom kartonu Sektora za
mjerenje Ispitne laboratorije PC Distribucije Podgorica br. 253 od 17.03.2010.
godine navedeno je da je predmetno brojilo marke „Iskra“ br. 25261436
proizvedeno 2001.godine, ali da je plomba sumnjiva, a da faza S ne radi, dok
je u izvještaju o ispitivanju originalnosti žigova i ispravnosti rada brojila
električne energije Zavoda za metrologiju iz Podgorice br. 02-657/3-1 od
28.03.2011. godine navedeno da mjerni sistem brojila neispravno mjeri utrošenu
električnu energiju jer brojilo ne registruje električnu energiju na drugoj
(S) fazi, kao i da se isto smatra neispravnim jer se na istom nalaze
falsifikovani državni žigovi, tačnije na brojilu se nalazi olovni žig
107/90-J/1 što znači da bi trebalo da je brojilo žigosano 1990. godine, ali s
obzirom da je brojilo proizvedeno 2001. godine nije moguće da je žigosano sa
žigom za 1990. godinu, što znači da se radi o falsifikatu.
Isto tako, činjenično stanje je utvrđeno i iz nalaza i mišljenja sudskog
vještaka medicinske struke L. R. u kojem je isti opisao način na koji je
okrivljeni neovlašćeno preuzimao električnu energiju, tačnije na koji način je
izvršena promjena na brojilu kako bi se omogućilo neadekvatno registrovanje
utrošene električne energije. Naime, vještak je naveo da je na brojilu nasilno
ljudskom rukom i pomoću oštrog sječiva presječen provodnik koji spaja naponski
most srednje - S (L2) faze sa odgovarajućim naponskim kalemom. Nakon
presijecanja provodnika, električna energija je i dalje normalno tekla preko
brojila, ali električna energija preuzimana preko faze S nije registrovana.
Oštećenje je nastalo tako što je neovlašćeni izvršilac, na brojilu raskinuo
dvije državne plombe, presijecanjem sajlica plombi, skinuo poklopac kućišta
brojila, oštrim sječivom, najvjerovatnije kliještima sječicama, presjekao
provodnik, koji spaja (srednji) naponski most faze S (L2) sa njegovim
naponskim kalemom, poklopac kućišta brojila vratio na svoje mjesto, a umjesto
raskinutih državnih plombi postavio falsifikovane. Vrijednost neregistrovane
neovlašćene potrošnje za navedeni period u iznosu od 217,71 € utvrđena je iz
nalaza i mišljenja vještaka od 19.03.2012. godine. Nalaz i mišljenje vještaka
sud je prihvatio kao jasan, stručan i objektivan, izrađen u skladu sa
pravilima nauke i struke.
Prethodno navedeni i obrazloženi dokazi čine odbranu okrivljenog neosnovanom i
nelogičnom, a posebno ne potvrđuju odbranu u dijelu u kojem je naveo da je u
objektu prilikom zakupa zatekao brojilo sa kojim je nastavio da radi i da nije
ništa mijenjao na brojilu jer nije vlasnik objekta. Naime, okrivljeni navodi
da je objekat od vlasnika JP „Komunalne djelatnosti“ B. zakupio 1998. godine i
da je tom prilikom dobio elektroenergetsku saglasnost. Međutim, nesumnjivo je
iz provedenih dokaza utvrđeno da je u objektu prilikom kontrole zatečeno
brojilo proizvedeno 2001. godine. Iz navedenog se izvodi zaključak da je nakon
zakupa objekta brojilo mijenjano, što čini odbranu okrivljenog u tom dijelu
neodrživom. Isto tako, okrivljeni navodi da on ne posjeduje specijalna
kliješta kojima se utiskuje broj na plombi brojila, dok saslušani svjedoci
potvrđuju da specijalna kliješta posjeduje samo Zavod za dragocjenosti,
odnosno sada Zavod za metrologiju u Podgorici. Međutim, iz dopisa EP CG ED B.
br. 4101-2280/1/2 od 24.05.2011. godine proizilazi da ED B. nema pismenih
dokumenata ili drugih podataka kada je bila prethodna kontrola mjernog mjesta
pret. br. 70661, br. brojila 25261436. Iz navedenog se zaključuje da obzirom
na godinu proizvodnje predmetnog brojila ovlašćena lica odnosno ustanova
nijesu izvršila njegovo plombiranje, niti eventualnu zamjenu brojila, jer bi o
zamjeni brojila izvršenog od strane ovlašćenog lica postojao pisani trag u
vidu zapisnika, iz čega proizilazi da je plomba iz 1990. godine na brojilo
stavljena od strane lica koje za to nije bilo ovlašćeno. Kako je okrivljeni
zakupac poslovnog objekta „T.“, a samim tim i obavezan da plaća utrošenu
električnu energiju i da se stara o ispravnosti mjernog mjesta, to je
nesumnjivo okrivljeni jedino lice koje je moglo imati interes da se predmetno
brojilo promijeni tako da se preko njega ne registruje stvarno utrošena
električna energija, odnosno da se registruje utrošena električna energija u
umanjenom iznosu. To što nema podataka o izvršenoj kontroli i što okrivljeni
posjeduje rješenje o elektroenergetskoj saglasnosti i što je plaćao električnu
energiju, a što se vidi na osnovu analitičke kartice, ne znači da isti nije
izvršio predmetno krivično djelo niti umanjuje njegovu krivicu, obzirom da
rješenje o elektroenergetskoj saglasnosti predstavlja samo saglasnost
Elektrodistribucije da se jedan objekat može priključiti na elektro mrežu, što
u konkretnom slučaju može samo da znači da je objekat čiji je okrivljeni
zakupac legalno priključen na elektro mrežu, ali ne znači i da na brojilu
nakon toga nije bilo promjena.
Sud je cijenio i ostale provedene dokaze, ali je našao da isti nijesu od
značaja za drugačije odlučivanje u predmetnoj stvari.
Članom 59. st.3. Pravila o snabdijevanju električnom energijom, propisano je
da ako se ne može tačno utvrditi početak neovlašćene potrošnje uzeće se da ona
traje od dana poslednjeg pregleda instalacije i da ista ne može biti
obračunata za period duži od 3 mjeseca. Kontrola u poslovnom prostoru
okrivljenog izvršena je dana 05.02.2010. godine, pa je shodno citiranoj
odredbi kao vrijeme izvršenja krivičnog djela utvrđen period od 05.11.2009.
godine do 05.02.2010. godine.
Imajući u vidu prednje navedeno ocijenjeno je da su se u radnjama okrivljenog
stekli svi subjektivni i objektivni elementi krivičnog djela krađa, bliže
opisanog u izreci presude. Okrivljeni je krivično djelo izvršio sa direktnim
umišljajem, jer je bio svjestan da oduzima tuđu pokretnu stvar – električnu
energiju vlasništvo Elektrodistribucije u B., a utvrđena je i njegova namjera
da prisvajanjem tuđe pokretne stvari pribavi sebi protivpravnu imovinsku
korist.
Sud je precizirao optužni akt navodeći da je krivično djelo učinjeno u
zakupljenom objektu kafe baru „T.“, jer je u optužnom predlogu navedeno da je
okrivljeni krivično djelo učinio u svom poslovnom objektu. Ocijenjeno je da se
navedenim preciziranjem ne narušava identitet optužnog akta i presude.
Odlučujući se za krivičnu sankciju prema okrivljenom sud je cijenio sve
olakšavajuće i otežavajuće okolnosti iz čl. 42. Krivičnog zakonika. Od
olakšavajućih okolnosti sud je cijenio lične i porodične prilike okrivljenog
jer je isti oženjen i otac dvoje djece, njegov raniji život jer nije osuđivan,
kao i činjenicu da je okrivljeni izmirio svoje obaveze prema oštećenoj
Elektroprivredi Crne Gore AD N. – ED B.. Otežavajućih okolnosti nije bilo.
Cijeneći navedene olakšavajuće okolnosti, a u nedostatku otežavajućih
okolnosti, ocijenjeno je da prema okrivljenom nije potrebno izricanje
efektivne kazne zatvora, da će se izricanjem uslovne osude na način kako je to
predstavljeno u izreci presude prema okrivljenom u potpunosti postići svrha
izricanja uslovne osude i na taj način dovoljno uticati da u buduće ne vrši
krivična djela.
Odluka o troškovima krivičnog postupka zasniva se na odredbi čl. 229. ZKP-a.
Okrivljeni je dužan da plati troškove krivičnog postupka koji se odnose na
troškove vještačenja po vještaku elektro struke u ukupnom iznosu od 448,30 €
(101,80, 319,00 i 27,50 €), i troškove za rad suda koji su određeni prema
trajanju, složenosti krivičnog postupka i imovinskim prilikama okrivljenog.
OSNOVNI SUD U BARU
Dana, 11.06.2012. godine
ZAPISNIČAR, S U D I J A
Milijana Minić Goran Šćepanović
PRAVNA POUKA:Protiv ove presude može se
izjaviti žalba Višem sudu u Podgorici u roku od
15 (petnaest) dana od dana prijema pismenog otpravka.
Žalba se predaje ovom sudu u dva primjerka.
DNA:- 1 x ODT
- 1 x okrivljenom
- 1 x oštećenoj ED B.
- u spise