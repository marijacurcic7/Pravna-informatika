OSNOVNI SUD U ROŽAJAMA
K.br.90/11.
U IME NARODA
OSNOVNI SUD U ROŽAJAMA i to Predsjednik suda Camić Zahit, kao sudija
pojedinac, sa zapisničarem Burdžović Adisom, odlučujući po optužnom predlogu
Osnovnog Državnog Tužilaštva iz Rožaja Kt.br.101/11. od 17.maja 2011. godine,
protiv okrivljenog D. N. iz Rožaja, zbog krivičnog djela laka tjelesna povreda
iz čl. 152.st.2. u vezi st. 1. Krivičnog Zakonika, nakon održanog glavnog i
javnog pretresa u prisustvu Zamjenika Osnovnog Državnog Tužioca Selmanović
Armina iz Rožaja, Zakonskog zastupnika oštećenog njegovog oca Č. R. i
okrivljenog, dana 03.6.2011. godine, donio je i javno objavio
P R E S U D U
Okrivljeni D. N., JMBG ., od oca I. i majke N., rodj. Z., rodjen ..godine, u
Rožajama, gdje i živi, drž. CG, pismen, završio SSS, radnik, oženjen, otac
troje maloljetne djece, vojsku nije odslužio, srednjeg imovnog stanja,
neosudjivan.
K R I V J E
Da je dana 12.5. 2011. godine oko 18,25h, u ul. "Ibarska" u Rožajama, lako
tjelesno povrijedio Č.N., na način što ga je opasnim orudjem metalnim
armiračkim kliještima, sredstvom podobnim da tijelo teško povrijedi ili
zdravlje teško naruši, udario u predjelu glave, nanoseći mu tom prilikom laku
tjelesnu povredu u vidu krvog podliva iznad lijevog uha, veličine 1,5cm x 1,5
cm.
-čime je izvršio krivčno djelo laka tjelesna povreda iz čl. 152.st.2. u vezi st.1. Krivičnog Zakonika. 
Pa mu sud na osnovu pomenutog zakonskog propisa i primjenom čl.
4.13.15.32.36.52.53. Krivičnog Zakonika i čl. 364. Zakonika o Krivičnom
Postupku i z r i č e
USLOVNU OSUDU
Kojom mu utvrdjuje kaznu zatvora u trajanju od 45 (četrdesetpet) dana i
istovremeno odredjuje da se ista neće izvršiti ukoliko osudjeni u roku od 1
(jedne) godine dana ne učini novo krivično djelo.
Da plati ovom sudu na ime troškova krivičnog postuka iznos od 55 eura, kao i
na ime paušala iznos od 40 eura u roku od 15 dana po pravnosnažnosti ove
presude.
O b r a z l o ž e n j e
ODT iz Rožaja podnio je optužni predlog Kt.br.101/11. od 17. maja 2011.
godine, protiv okrivljenog D. N. iz Rožaja, zbog krivičnog djela laka tjelesna
povreda iz čl. 152.st.2. u vezi st. 1. KZ.
Na glavnom pretresu Zamjenik ODT-a iz Rožaja precizirao je činjenični opis iz
optužnog predloga kao u izreci presude. Predložio je da sud okrivljenog oglasi
krivim za izvršeno krivično djelo i osudi ga po Zakonu.
Zakonski zastupnik oštećenog, njegov otac Č. R. nije se pridružio krivičnom
gonjenju ODT-a u odnosu na okrivljenog i nije postavio odštetni zahtjev.
Okrivljeni D. N. na glavnom pretresu nije priznao izvršenje krivičnog djela ni
krivicu za krivično djelo za koje je optužen.
U svojoj odbrani okrivljeni je istakao:
Da je dana 12.5. ove godine ogradjivao svoj posjed. Pored njega je bilo
njegovo dijete staro 11 godina, kao i F. M.. Vidio je da idu djeca iz škole i
kada su mu se neka djeca približila sin mu je kazao da ga je jedno od te djece
tuklo. Nije poznavao dijete koje je tuklo njegovo dijete tako da je prišao do
istog i upozorio ga da se više ne svadja sa njegovim djetetom. Da se to dijete
obratilo njegovom djetetu riječima "lažeš" tako da je izmedju njegovog djeteta
i tog djeteta nastala verbalna prepirka i počeli su se medjusobno udrati
rukama. Prišao je do njih i razdvojio ih. Kada se to dijete udaljilo od njih
počelo je bacati kamenje put njih. Oštećenog ničim nije udario, tako da je
isto se od njega udaljilo i pošlo kući. Vidio je nakon odredjenog vremena da
se to dijete u društvu sa njegovim stricem vraća prema gradu. Došla je
policija i saopštila mu da podje do stanice, gdje je dao izjavu. Nije
primijetio nikakvu povredu kod tog djeteta pomenutog dana. Spreman je da se
izmiri sa ocem oštećenog i da se istima izvini.
Na glavnom pretresu po ovoj krivičnopravnoj stvari, sud je izveo dokaze
saslušanjem u svojstvu svjedoka - oštećenog Č. N., u svojstvu svjedoka
njegovog oca R., F. M., izvršio uvid u medicinsku dokumentaciju, izvještaj
ljekara jedinice za HMP u Rožajama od 12.5.2011. godine, otpusnu listu sa
epikrizom Opšte bolnice u Beranama br. 2443/2011., saslušao u svojstvu sudskog
vještaka medicinske struke dr. Cenu Kajevića i izvršio uvid u izvod iz kaznene
evidencije na ime okrivljenog.
Svjedok - oštećeni Č. N. istakao je:
Da je učenik šestog razreda OŠ "25. maj" u Rožajama. Dana 12.5. ove godine
vraćao se iz škole u društvu sa Š. A., I. E. i Č. E.. Sjeća se da je bilo oko
18,20 h. Kretali su se stazom koja vodi prema njegovoj kući. Primijetio je
pored staze jednog čovjeka da ogradje livadu žicom i pored njega je bilo jedno
dijete. Tog čovjeka i dijete nije poznavao. Prolazeći pored njih čuo je kada
je to dijete kazalo tom čovjeku "tata ovaj me je dirao", pokazujući na njega.
Vidio je da taj čovjek u rukama ima kliješta i pošao je put njega govoreći mu
"Ruždoviću, što si mi dirao dijete". Odgovorio mu je da nije . Sa tim djetetom
se raspravljao oko toga, tako da je isto prišlo i udarilo ga pesnicom u
potiljačnom dijelu glave. Imao je namjeru da mu vrati udrac, ali u tome nije
uspio jer je taj čovjek prišao i sa kliještima koja je držao u ruci udario ga
po lijevoj strani glave iznad uva. Osjetio je bol, okrenuo se i počeo da
bježi. Da ga je taj čovjek sustigao i udario ga nogom u stražnjicu. Ostavio je
svoje drugove i pošao u pravcu svoje kuće. Osjećao je bolove na mjestu gdje ga
je taj čovjek udario kliještima. Uz put je sreo svog strica koji ga je pitao
za oteklinu na glavi i istom je ispričao šta se dogodilo. Pošli su u policiju
da ovo prijave. Stric ga je odvezao u Dom zdravlja. Iznad lijevog uva imao je
oteklinu koja mu je stajala 4 - 5 dana. Radi se o čovjeku kojeg je prepoznao u
sudnici, tvrdeći da ga je isti udario tog dana. Primijetio je jednog čovjeka
da je bio u toj blizini i isti se odmah udaljio nakon što ga je taj čovjek
udario. Taj čovjek je mogao da vidi sve kako se dogodilo.
Svjedok Č. R. istakao je: da je dana 12.5.ove godine bio kod kuće, dok je
njegovo dijete N. bilo u školi. Sestra ga je obavijestila telefonom da je N.
neko povrijedio. Pošao je u policiju da vidi šta se dogodilo. U policiji mu je
rečeno da je N. u bolnici radi pregleda i da će doći u stanici. Kada je N.
došao u stanicu policije primijetio mu je oteklinu po lijevoj strani, iznad
lijevog uva. Isti mu je ispričao šta se dogodilo. Istog je odvezao u Opštoj
bolnici u Beranama radi pregleda, a po uputu ljekara iz Rožaja, tako da je
zadržan u bolnici jednu noć. Nije mu poznato ništa u vezi ove svadje, niti ga
je okrivljeni obavijestio da se oštećeni svadja sa njegovim djetetom. Supruga
i stric okrivljenog su se interesovali u vezi ovog slučaja. Njegova porodica
je bila oduvijek u dobrim odnosima sa porodicom okrivljenog, mada sa
okrivljenim o ovome do sada nije pričao.
Svjedok F. M. istakao je: da je dana 12.5.ove godine bio u blizini okrivljenog
koji je ogradjivao posjed žicom. Vidio je da isti u rukama ima kliješta i
pored njega je bilo jedno dijete. Od njih je bio udaljen 5-6 metara. Zapazio
je neku djecu da se vraćaju iz škole. Kada su se ta djeca približila
okrivljenom vidio je da se jedno dijete nešto raspravlja sa djetetom
okrivljenog. Vidio je okrivljenog kada je prišao i to dijete dohvatio za ruku
i udaljio ga. Da je to dijete otišlo i sjelo je na jednom pločniku i počelo se
rukom češati po glavi. Nije zapazio da je okrivljeni to dijete udario
kliještima. Nakon toga to dijete je došlo u društvu sa svojim stricem do
okrivljenog . Stric tog djeteta pitao je okrivljenog zbog čega je udario to
dijete i isti mu je odgovorio da nije. Prišao je do tog djeteta i primijetio
mu je oteklinu iznad lijevog uva. Nakon toga ovaj čovjek je pošao sa tim
djetetom put grada. Sve ovo mu je teško palo jer je sa okrivljenim, kao i sa
ocem tog djeteta u dobrim odnosima.
Sudski vještak medicinske struke dr. Cena Kajević u svom nalazu i mišljenju
istakao je da je u medicinskoj dokumentaciji izvještaju ljekara za HMP Doma
zdravlja u Rožajama i otpusnoj listi Opšte bolnice u Beranama, konstatovano da
je Č. N. imao krvni podliv iznad lijevog uva veličine 1,5 cm x 1,5 cm i da
drugih povreda nije bilo. Da se ove povrede kvalifikuju kao laka tjelesna
povreda i da su mogle biti nanešene udarom tupo tvrdog predmeta, a da je mala
vjerovatnoća da su mogle biti nanijete udarcom pesnice.
Cijeneći iskaz okrivljenog i izvedene dokaze pojedinačno i u vezi sa ostalim
izvedenim dokazima, sud je na osnovu takve ocjene utvrdio činjenično stanje
bliže opisano u izreci ove presude.
Utvrdjeno činjenično stanje proizilazi iz iskaza svjedoka - oštećenog N.,
svjedoka R., M., nalaza i mišljenja vještaka medicinske struke i izvještaja iz
medicinske dokumentacije.
Naime, iz iskaza svjedoka - oštećenog N. se vidi da je on pomenutog dana
vraćajući se iz škole imao susret sa okrivljenim i djetetom okrivljenog. Da je
okrivljeni tog dana ogradjivao svoj posjed držeći u rukama kliješta. Sa
okrivljenim i njegovim djetetom raspravljao se u vezi neke svadje za koju mu
nije bilo ništa poznato, a za koju je dijete okrivljenog tvrdilo da ga je on
navodno tukao. U toj blizini je bio i svjedok M.. Da ga je okrivljeni u jednom
momentu kliještima koja je držao u ruci udario u predjelu lijeve strane glave
iznad uva. Udaljio se od okrivljenog i osjećao je bol pošto je imao oteklinu u
tom dijelu glave. Sreo ga je njegog stric sa kojim se vratio u grad. Pošao je
u Dom zdravlja gdje je pregledan, a oteklina na glavi mu se poznavala 4 - 5
dana. Iskaz ovog svjedoka sud je u cjelosti prihvatio jer je isti na jasan i
ubjedljiv način predstavio dogadjaj od pomenutog dana. Njegov iskaz u odlučnim
činjenicama ničim nije doveden u sumnju, tako da je sud isti u cjelosti i
prihvatio.
Iz iskaza svjedoka Ruždije se vidi: da je oštećeni imao povrede u vidu
otekline po lijevoj strani glave iznad uva. Da je u vezi tih povreda isti
pregledan u Domu zdravlja u Rožajama, a nakon toga i u Opštoj bolnici u
Beranama, gdje je zadržan jednu noć. Da je ove činjenice saznao kada je pošao
u stanicu policije u Rožajama nakon što je obaviješten da je oštećeni
povrijedjen. Kod oštećenog je primijetio povrede u predjelu glave, mada nije
bio prisutan na mjestu gdje je okrivljeni imao susret sa oštećenim. Njegov
iskaz sud je prihvtio kao tačan, jer se isti odnosi na one činjenice koje je
isti saznao nakon povredjivanja oštećenog, a iz razgovora sa oštećenim.
Iskaz svjedoka M. sud je prihvatio u dijelu koji se odnosi da je bio prisutan
pomenutog dana na mjestu gdje su oštećeni i okrivljeni imali susret. Da je
vidio da se isti nešto raspravljaju te i da je okrivljeni u rukama imao
kliješta pošto je ogradjivao posjed, kao i to da je okrivljeni dohvatio rukom
oštećenog i udaljio ga sa tog mjesta. Takodje je vidio kada je oštećeni pošao
sa tog mjesta da je sjeo na jednom pločniku i češao se rukom po glavi. Da se
nakon toga oštećeni vratio na tom mjestu sa svojim stricem i primijetio je
istom oteklinu u predjelu iznad lijevog uva. Njegov iskaz u ovom dijelu je
saglasan sa ostalim izvedenim dokazima, te je isti i prihvaćen. Međutim,
njegov iskaz u dijelu koji se odnosi da nije primijetio da je okrivljeni
udario oštećenog sa kliještima u predjelu glave, sud je ocijenio kao njegovo
nastojanje da se u pogledu tih činjenica ne želi izjašnjavati, kako se nebi,
obzirom na njegove odnose sa oštećenim i okrivljenim, istima zamjerio.
Cijeneći iskaz okrivljenog sud je njegov iskaz prihvatio u dijelu koji se
odnosi da je pomenutog dana imao susret sa oštećenim koji se vraćao iz škole.
Da je tom prilikom izmedju njegovog djeteta i oštećenog nastao verbalni duel i
medjusobno udranje u vezi njihove ranije svadje. Da je prišao do istih i
razdvojio ih. Njegov iskaz u ovoj dijelu potvrdjen je svim izvedenim dokazima.
Medjutim, njegov iskaz u dijelu koji se odnosi da oštećenog nije povrijedio sa
metalnim kliještima sud nije mogao prihvatiti jer je isti u ovom dijelu
suprotan izvedenim dokazima i kao takav je usmjeren ka izbjegavanju
krivičnopravne odgovornosti.
Nalaz i mišljenje vještaka medicinske struke sud je prihvatio kao realan,
stručan i kao takav ničim nedoveden u sumnju. Iz ovog nalaza i mišljenja se
vidi da se opisana povreda kod oštećenog kvalifikuje kao laka tjelesna povreda
i da je mogla biti nanešena udarcem tupo-tvrdog predmeta.
Iz utvrdjenog činjeničnog stanja sud je našao da su u radnjama okrivljenog
sadržani svi bitni elementi krivično djela laka tjelesna povreda iz čl.
152.st.2. u vezi st. 1. KZ. Naime, okrivljeni je pomenutog dana lako tjelesno
povrijedio oštećenog nanoseći mu sa metalnim kliještima povrede iznad lijevog
uha u vidu krvnog podliva veličine 1,5 cm x 1,5 cm, kao sredstvom koje je
podobno da tijelo teško povrijedi i zdravlje teško naruši. Da se ove povrede i
pravno kvalifikuju kao lake tjelesne povrede. Postupajući u konkretnom slučaju
sa umišljajem jer je okrivljeni bio svjestan da sa pomenutim sredstvom
oštećenog može povrijediti, te je tako postupajući ostvario i zabranjenu
posledicu, nanoseći oštećenom opisane povrede. Za izvršeno krivično djelo sud
je okrivljenog oglasio krivim pošto je našao da nema elemenata koji bi
isključivali njegovu krivičnopravnu odgovornost i izrekao mu uslovnu osudu
utvrdjujući mu pri tom kaznu zatvora u trajanju od 45 dana i istovremeno
odredjujući da se ista neće izvršiti ukoliko osudjeni u roku od jedne godine
dana ne izvrši novo krivično djelo.
Odlučujući o izricanju uslovne osude okrivljenom sud je vodio računa o svrsi
uslovne osude, ličnosti izvršioca ovog krivičnog djela, njegov raniji život,
što potvrdjuje njegova dosadašnja neosudjivanost, njegove porodične prilike,
da je otac troje maloljetne djece, njegovo ponašanje nakon izvršenog krivičnog
djela, okolnosti pod kojima je izvršio ovo krivično djelo, pa mu je sud u tom
smislu izrekao uslovnu osudu ubijdjen da će se upozorenjem uz prijetnju kaznom
dovoljno uticati na istog da više ne vrši krivična djela.
Na osnovu čl. 202. u vezi čl. 199. ZKP-a sud je obavezao okrivljenog da plati
ovom sudu na ime troškova krivičnog postupka iznos od 55 eura, a koji troškovi
se odnose za naknadu za dati nalaz i mišljenje vještaku medicinske struke, kao
i da plati na ime pauašala iznos od 40 eura, a ovo imajući u vidu trajanje i
složenost krivičnog postupka kao i imovno stanje okrivljenog.
OSNOVNI SUD U ROŽAJAMA, dana 03.6.2011. godine.
ZAPISNIČAR PREDSJEDNIK SUDA
Burdžović Adisa s.r. Camić Zahit s.r.
PRAVNA POUKA. Protiv ove presude može se
izjaviti žalba u roku od 8 dana od dana prijema
iste, Višem sudu u Bijelom Polju, a preko ovog suda.