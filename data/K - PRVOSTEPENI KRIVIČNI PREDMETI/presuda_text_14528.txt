K. br. 322/11
U IME CRNE GORE
OSNOVNI SUD U BIJELOM POLJU, sudija pojedinac Ivan Adamović, uz učešće
namještenika suda Jovanke Raičević, kao zapisničara, u krivičnom predmetu
protiv okrivljenih I.E.a i K.S.a iz Bijelog Polja, zbog po jednog krivičnog
djela falisifkovanje isprave iz čl. 412. st. 2. u vezi st.1. Krivičnog
zakonika, postupajući po optužnici Osnovnog državnog tužilaštva u Bijelom
Polju, Kt. br. 422/10 od 15. 06. 2011. godine, nakon održanog usmenog, glavnog
i javnog pretresa, u prisustvu, zamjenika ODT-a u Bijelom Polju Ljubice Jelić,
okrivljenih I.E.a, K.S.a, njegovog branioca adv.Š.R.a a u odsustvu branioca
okrivljenog I.E.a adv. N.S.a, dana 25.09. 2012. godine, donio je i objavio,
P R E S U D U
Okrivljeni I.E. od oca O. i majke B., rođene K., rođen 23.10.1975.godine, u
Bijelom Polju, sa prebivalištem u mjestu rođenja naselje Ć., državljanin Crne
Gore, završio višu saobraćajnu školu, nezaposlen, oženjen otac četvoro
maloljetno djece, srednjeg imovnog stanja, osuđivan presudom Osnovnog suda u
Bijelom Polju K. br. 243/03 od 27. 05.2003. godine, zbog krivičnog djela
(falsifikovanja isprave) iz čl. 207. st. 3. u vezi st. 1 KZ RCG na tri mjeseca
zatvora uslovno za jednu godinu, preinačena presudom Višeg suda u Bijelom
Polju Kž. br. 435/03 od 05.09.2003. godine, u pogledu odluke o krivičnoj
sankciji pa je osuđen na kaznu zatvora od tri mjeseca.
Okrivljleni K.S. od oca A. i majke N., rođene Š., rođen 08.10.1958. godine u
Bijelom Polju, sa prebivalištem u mjestu rođenja Ul. V.LJ.br, 52, državljanin
Crne Gore, oženjen, sa završenom VSS, po zanimanju ljekar, srednjeg imovnog
stanja, osuđivan presudom Osnovnog suda u Bijelom Polju K. br. 88/91od
12.07.1991. godine zbog krivičnog djela iz čl. 117. st. 1. KZ SRCG na 60 dana
zatvora uslovno za jednu godinu, presudom Osnovnog suda u Rožajama K. br.
50/10 od 10.09.2010. godine zbog krivičnog djela iz čl. 348. st. 3. u vezi čl.
339. st. 3 KZ CG na novčanu kaznu od 1.200,00 € i presudom Osnovnog suda u
Bijelom Polju K. br. 377/10 od 19.11.2010. godine, zbog krivičnog djela iz čl.
339/3-1 KZ CG na novočanu kaznu od 900,00 €.
K R I V I S U
Zato što su:
Okrivljeni I.E. neutvrđenog dana u novembru mjesecu 2009. godine u Bijelom
Polju, nabavio radi upotrebe lažnu i javnu ispravu - italijansku saobraćajnu
dozvolu serijskog broja CF803388 sa neistinitim podacima da je izdata za PMV
marke "Audi B4" sa brojem šasije WAUZZZ8CZRA074056 i brojem motora 1Z, pa je
ovakvu lažnu ispravu upotrijebio kao pravu, na način što je posredstvom D. E.,
predao Upravi Carina u Podgorici, prilikom carinjenja vozila, na osnovu koje
je vozilo carinjeno a potom istu dao okrivljenom K.S.u koji je takvu lažnu
ispravu upotrijebio kao pravu predajući je dana 18.11.2009. godine,
Ministarstvu unutrašnjih poslova i javne uprave PJ u Bijelom Polju uz zahtjev
za registraciju vozila.
- čime su izvršili po jedno krivično djelo falsifikovanje isprave iz čl.
412.st. 2. u vezi st. 1. Krivičnog zakonika.
-pa sud, primjenom citiranog zakonskog propisa, te čl. 2, 4, 5, 13, 15, 32, 36 i 42, Krivičnog zakonika (Kz) i čl. 226, 229 i 374 Zakonika o krivičnom postupku (Zkp),
O S U Đ U J E
Okrivljenog I.E.a na kaznu zatvora od 3 (tri) mjeseca a,
Okrivljenom K.S.u i primjenom čl. 52. 53 i 54. KZ-a, i z r i č e,
USLOVNU OSUDU
Kojom mu utvrđuje kaznu zatvora od 3 (tri) mjeseca i istovremeno određuje da
se kazna neće izvršiti ukoliko okrivljeni u roku od dvije godine ne izvrši
novo krivično djelo.
Okrivljeni I.E. i K.S., se obavezuju da plate sudu na ime paušala iznos od po
60,00 €, koje iznose će uplatiti na račun Depozita novčanih kazni, troškova
postupka i paušala CG, broj: 832-151-35 u roku od 15 dana, po pravosnažnosti
presude, pod prijetnjom prinudnog izvršenja, s tim što su dokaze o uplati
istih, dužni dostaviti krivičnoj pisarnici ovog suda.
Imovinsko pravnog zahtjeva nije bilo.
O b r a z l o ž e n j e
Optužnicom Osnovnog državnog tužilaštva u Bijelom Polju, Kt. br. 422/10 od 15.
06. 2011. godine, optuženi su I.E. i K.S. oba iz B.Polja, zbog, po jednog
krivičnog djela falsifikovanje isprave iz čl. 412 st. 2 u vezi st. 1 Krivičnog
zakonika.
Glavni pretres je održan i zaključen u prisustvu zamjenika ODT-a u B.Polju
Jelić Ljubice, okrivljenih I.E.a i K.S.a i branioca okrivljenog K.a adv.
Š.R.a.
Zamjenik ODT-a u B.Polju, u završnoj riječi, navela je da iz odbrane
okrivljenog K.a proizilazi da je okrivljeni Idrizović izvršio krivično djelo
na način kako mu je optužbom stavljeno na teret dok iz materijalnih dokaza i
to zahtjeva za registeraciju za predmetno vozilo proizilazi da je i okrivljeni
K. izvršio krivično djelo stavljeno mu na teret. Predložila je sudu da
okrivljene oglasi krivim i osudi na kaznu po zakonu.
Okrivljeni I.E. u svojoj odbrani datoj tokom istražnog postupka negirao je
izvršenje krivičnog djela za koje je osumnjičen. U odbrani je u bitnom naveo
da nije unosio neistinite podatke u predmetnu saobraćajnu dozvolu, nije
podnosio zahtjev za registraciju vozila, niti je carinio vozilo. Naveo je da
K.S.a poznaje izviđenja za koga je naveo da mu se jednom prilikom obratio i
pitao ga da li radi registraciju vozila a on mu je, kako navodi saopštio da ne
radi taj posao uputivši ga da pođe u opštinu i plati porez, da uplati za
registraciju te da u Područnu jedinicu Bijelo Polje podnese zahtjev za
registraciju. Naveo je da mu je K. pokazao dokumentaciju za vozilo i on je
kako navodi vidio da ima sva dokumenta potrebna za registraciju, i bio je već
završen postupak carinjenja vozila.
U svojoj odbrani na glavnom pretresu okrivljeni Idrizović negirao je izvršenje
krivičnog djela stavljenog mu na teret a u odbrani je naveo da ga je prije 2 -
3 godine, prilikom boravka u Njemačkoj, pozvao K.S. i tom prilikom od njega
tražio da on(Idrizović) pozove lice čiji broj mu je K. dao, kako bi od tog
lica uzeo dokumenta za vozilo koje je bilo u vlasništvu K.a i nalazilo se u
Bijelom Polju. On je (Idrizović) kontaktirao osobu čiji broj mu je dao K. sa
kojim se dogovorio da mu to lice pošalje dokumentaciju na njegovu adresu u
Frankfurt. Naveo je da je vidio dokumenta i radilo se o dokumentima izdatim od
strane njemačkih vlasti i to o velikoj i maloj saobraćajnoj dozvoli a
dokumenta su bila odjavljena. Dalje je naveo da je on ova dokumenta donio u
Bijelo Polje i predao ih K.S.u a bio je prisutan i S.M.. Ovom prilikom K. je
od njega tražio da vozilo registruje na šuru K.a koji živi u Njemačkoj, jer
vozilo nije ispunjavalo standarde za registraciju u Crnoj Gori a bilo ga je
moguće registrovati jedino na "Povratnika" pod uslovom da je dokumentacija
legalna. Postupak registracije na povratnika nije bilo moguće sprovesti iz
razloga što se vozilo nije vodilo na ime šure K.a, a uslov je bio da je
najmanje šest mjeseci bilo registrovano na povratnika. Dalje je naveo da ga je
K. tada pitao koliko košta registracija u Crnoj Gori a on (Idrizović) mu je
kazao da košta od 1.000 do 1.200 eura, pod uslovom da je dokumentacija
ispravna. Dao je dokumenta koja je donio K.u i nakon nekog vremena pozvao ga
je telefonom K.S. i kazao mu kako je završio postupak carinjenja vozila i
tražio je od njega (Idrizovića) da pregleda dokumentaciju da li je kompletna
za postupak registracije. On je nakon što je vidio da je dokumentaciji uredna,
K.u kazao, da može početi postupak registracije. Naveo je još da on nikada
nije dolazio ispred kuće K.S.a. Upozoren na razlike objašnjavao je da je
odbranu u istrazi dao svjestan da se carinska dekleracija ne može dobiti ako
se ne posjeduju sva potrebna dokumenta a kazao je i da njemu K. na pumpi
Lukoil nije rekao da je vozilo kupio u Podgorici.
U završnoj riječi prihvatio je završnu riječ svog branoca adv. N.S.a koji je
kazao da nema dokaza da je okrivljeni Idrizović izvršio krivično djelo
stavljeno mu na teret jer ne postoji nijedan materijalni dokaz osim odbrane
okrivljenog K.a. Smatra da bi neko bio oglašen krivim za krivično djelo koje
se okrivljenom Idrizoviću stavlja na teret, potrebno je pribaviti materijalne
dokaze pa stanje izvedenih dokaza upućuje na postojanje samo nekakve sumnje
dovoljne samo za iniciranje istražnog postupka i ne više od toga. Predložio je
sudu da okrivljenog Idrizovića oslobodi od optužbe.
Okrivljeni K.S. u svojoj odbrani na glavnom pretresu izjasnio se da ne
priznaje izvršenje krivičnog djela niti krivicu, a u odbrani ponovio je navode
sadržane u zapisniku Ki. br. 93/10 kada je saslušan kao svjedok. U bitnom u
svojoj odbrani je naveo, da je u jesen 2009. godine kupio PMV marke "Audi B4"
njemačkih registarskih oznaka od lica iz Beograda, čije ime ne zna, za iznos
od 1.300,00 €. Ovo lice iz Beograda je vozilo prodavalo za svog kuma koji živi
i radi u Njemačkoj. Prilikom kupovine vozila dobio je svu dokumentaciju za
vozilo i to njemačku dokumentaciju, a to lice se obavezalo da u roku od 15
dana dostavi odjavu za vozilo iz Njemačke. Raspitivao se vezano za postupak
carinjenja i registracije vozila u Crnoj Gori i saznao je da vozila starije
proizvodnje se mogu registrovati na povratnika iz inostranstva. Dalje navodi
da je saznao da se poslovima vezanim za carinjenje i registraciju vozila bavi
I.E. zv. Paša sa kojim je stupio u kontakt i pitao ga da li može da se
registruje vozilo i koliko sve to košta. Prije nego se vidio sa Idrizovićem,
pozivao ga je telefonom, i to u vrijeme, kada je Idrizović boravio u Njemačkoj
i tada je Idrizovića, kako navodi, zamolio da stupi u kontakt sa prethodnim
vlasnikom vozila u Njemačkoj kako bi od njega uzeo odjavu za vozilo i donio je
u Crnu Goru. Nakon ovoga, našao se sa Idrizovićem u Bijelom Polju i to u
servisu M.F.a u mjestu Nedakusi i u prisustvu M.S.a, razgovarao je sa
Idrizovićem, predao mu dokumentaciju za vozilo i navodi da su se dogovorili da
za iznos od 1.000,00 €, Idriović izvrši postupak carinjenja vozila i druge
radnje potrebne prije registracije vozila. Naveo je da vozilo nije dao
Idrizoviću niti je pak vozilo voženo na carinjenje u Podgoricu. Nakon nekoliko
dana, Idrizović je došao kod njega kući, a on je (K.) Idrizoviću dao iznos od
1.000,00 € u prisustvu supruge K. E.. Nakon nekolika dana, našli su se (K. i
Idrizović) ispred firme "Das" gdje mu je kako navodi Idrizović predao
dokumentaciju koja se tiče carinjenja vozila a radnici preduzeća "Das" su
izvršili tehnički pregled vozila, nakon čega je on(K.) preduzeo dalje radnje
vezano za registraciju vozila predajući zahtjev za registraciju vozila i
ostalu potrebnu dokumentaciju nakon čega je vozilo registrovao. Naveo je da je
postupak carinjenja vozila izvršio Idriizović E.. Na glavnom pretresu je dodao
da je Idrizoviću platio iznos od 1.000,00€, na ime usluge za postupak
carinjenja vozila, misleći da će se vozilo registrovati na povratnika a zatim
na njega (K.a). Kada je dobio dokumentaciju od Idrizovića nakon carinjenja,
istu nije pregledao, a tom prilikom je kako navodi potpisao nekakav ugovor za
koji misli da je ugovor o kupoprodaji između njega (K.a) i eventualno
prodavca. Kazao je i da je nakon dobijanja carinske dokumentacije cio postupak
registracije on sam sproveo i dobio je saobraćajnu dozvolu na njegovo ime.
U završnoj riječi okrivljeni K. je prihvatio završnu riječ svog branioca adv.
Š.R.a koji je naveo da okrivljeni K. nikada nije bio u dodiru sa lažnom
ispravom, jedino je bio u dodiru sa ugovorom o komisionoj prodaji za koji je
imao osnova da vjeruje da je valjan. Dalje je naveo da je dokumentacija za
carinjenje predata dana 17.11.2009. godine a tog dana K. se nalazio u Bijelom
Polju pa nije mogao biti istovremeno na dva mjesta. Dalje je naveo da je
okrivljeni K. preduzimao radnje radi registracije vozila na svoje ime, na
zakonit način a od Idrizovića ili bilo kog drugog nije tražio ništa suprotno.
Naveo je dalje da okrivljeni K. nije želio ništa da falsifikuje niti da
upotrijebi nešto lažno, već je samo Idrizoviću predao dokumentaciju računajući
da se Idrizović poslom bavi na zakonit način. Okolnosti koje su se dešavale i
to da radnje preduzimaju lica koja su ovlašćena na uvoz, izdavanje carinske
dekleracije, komisionu prodaju, kako navodi, nijesu ukazivali okrivljenom K.u
da ima nekakvih propusta i time je dovoden u stvarnu i pravnu zabludu vezano
za predmetno vozilo. Smatra da postojanje pravne i stvarne zablude i
nepostojanje umišljaja ne mogu dovesti do krivično pravne odgovornosti, pa je
predložio sudu da okrivljenog K.a oslobodi od optužbe.
Radi utvrdjivanja odlučnih činjenica i krivice okrivljenih, sud je u dokaznom
postupku na glavnom pretresu izveo dokaze: saslušao svjedoke K. E. i J.D.a,
pročitao iskaze svjedoka M.S.a, P.S., S.G.a, Ć.Z.a i M.D., pročitao fotokopiju
zahtjeva za registraciju za vozilo marke "Audi B4", pročitao ugovor o
komisionoj prodaji vozila br. 527/11, pročitao carinsku dekleraciju na ime
M.D. od 17.11.2009. godine, pročitao fotokopiju italijanske saobraćajne
dozvole za vozilo marke "Audi B4" pročitao orginalnu dokumentaciju za vozilo
marke "Audi B4" , pročitao dopis Uprave kriminalističke policije br.
03/8-35155 od 13.04.2010. godine, pročitao potvrdu JZU Opšta bolnica Bijelo
Polje od 15.11.2011. godine; te pribavio i izvršio uvid u izvode iz KE na ime
okrivljenih Idrizovića i K.a.
Cijeneći odbrane okrivljenih i dokaze pojedinačno i u međusobnoj vezi, shodno
čl. 370 Zkp-a, sud je utvrdio činjenično stanje, i na osnovu utvrdjenog
činjeničnog stanja zaključio da su okrivljeni izvršili krivična djela
stavljena im na teret za koje su krivi.
Sud je cijenio iskaz svjedokinje K. E. koja u svom iskazu u bitnom navodi da
joj je poznato da je njen suprug K.S. telefonom kontaktirao lice koje se zove
"Paša" i tom prilikom se raspitivao za postupak carinjenja i registracije
vozila. Dalje je navela da je zatim ispred njene kuće došao "Paša" koji je
razgovarao sa S. a nakon ovoga kazala je da je od nje S. tražio da donese
novac u iznosu od 1.000,00 €, što je ona i učinila, i novac predala S.u. Iskaz
ove svjedokinje sud je prihvatio.
Sud je cijenio iskaz svjedoka J.D.a koji u svom iskazu u bitnom navodi da se
tokom 2009. godine, bavio pružanjem usluga - registrovanja vozila sa stranim
registrarskim oznakama u Crnoj Gori. Pojasnio je da pružanje ovih usluga
podrazumijeva da lice koje želi da registruje vozilo uputi da lično pođe u
špeditersku kuću kako bi istu ovlastio da obavi posao pripremanja papira za
carinjenje vozila, zbog čega misli da je uvijek moralo biti prisutno lice koje
vrši uvoz vozila. Naveo je još da M.D.možda i poznaje s tim što nije siguran a
naveo je da se ne sjeća da je istoj pružao usluge prilikom registracije njenog
vozila. Pojasnio je još da je u 2009. godini, bilo moguće registrovati jedino
vozilo koje zadovoljva tzv "Euro 3" standard, dok vozila koja u ovom periodu
nijesu zadovoljavala navedeni standard, moguće je bilo registrovati na
povratnika, odnosno lice koje je tri i više godina boravilo u inostranstvu dok
vozilo koje se registruje treba da je najmanje godinu dana bilo registrovano u
inostranstvu na to lice, a moguće je bilo i registrovati vozilo ako
Ministarstvo saobraćaja na odgovarajuću molbu izda potvrdu. Kazao je još da ne
poznaje okrivljene I.E.a i K.S.a navodeći da sa njima nije imao nikakav
poslovni odnos. Iskaz ovog svjedoka u dijelu gdje je opisao proceduru i način
registrovanja vozila tokom 2009. godine, sud je prihvatio dok navode ovog
svjedoka koji se tiču navodnog ne poznavanja M.D. i navodnog upućivanja lica
koja vrše carinjenje da to lično učine, sud ne prihvata obzirom da je i
svjedok Ć. kazao da je dozvoljavao i mogućnost da je neko drugo lice podnese
dokumentaciju špediterskoj firmi.
Sud je cijenio iskaz svjedoka M.S.a koji u svom iskazu datom tokom istražnog
postupka u bitnom navodi da mu je poznato kako su se K.S. i I.E. zv. "Paša"
dogovarali da Idrizović izvrši carinjenje vozila koje je K. kupio u jesen
2009. godine. Kazao je da je bio prisutan razgovoru K.a i Idrizovića a
razgovor se odvijao u kafani u mjestu Nedakusi a kazao je i da je tada "Paša"
gledao dokumenta i da je pristao da odradi posao carinjenja za iznos od
1.000,00 €. Na glavnom pretresu ponovio je da kada su K. i Idrizović
razgovarali u njegovom prisustvu, da su se dogovorili da Idrizović izvrši
postupak carinjenja i registracije za iznos od 1.000,00 €, a dodao je i da mu
je K. kasnije pričao, da mu kasni odjava iz Njemačke i da je Idrizović trebao
da donese odjavu iz inostranstva. Iskaz ovog svjedoka sud je u potpunosti
prihvatio.
Sud je cijenio iskaz svjedoka P.S. koji u svom iskazu u bitnom navodi da je
vlasnik firme Auto centar "Das" u Bijelom Polju koja se bavi pružanjem usluga
i registrovanja vozila. Naveo je da se sjeća da je vozilo koje je predmet ovog
krivičnog postupka marke "Audi", registrovano posredstvom firme "Das" s tim
što se nije sjećao ko je donosio dokumentaciju radi registracije. Naveo je još
i da mu je poznato da u periodu krajem 2009. godine, nije bilo moguće
registrovati vozilo u Crnoj Gori, ako to vozilo nije ispunjavalo "Euro 3"
standard, a Mašinski fakultet u Podgorici izdaje sertifikat da li određeno
vozilo ispunjava navedeni standard, nakon čega se vozilo carini. Dodao je da
je vozilo koje ne ispunjava "Euro 3" standard bilo moguće registrovati na tzv.
"Povratnike", a to su lica koja posjeduju crnogorsko državljanstvo i ličnu
kartu a nalaze se u inostranstvu i ta lica mogu da uđu u proceduru carinjenja
bez prethodnog pribavljanja sertifikata o ispunjavanju standarda, i nije bitno
godište vozila. Iskaz ovog svjedoka sud je prihvatio.
Sud je cijenio iskaz svjedoka S.G.a koji u svom iskazu u bitnom navodi, da je
tokom 2009. godine, bio zaposlen u firmi "Das" koja se bavi između ostalog i
registracijom vozila. Naveo je i da mu je poznato da su se u prostorijama
firme zaključivali ugovori o komisionoj prodaji vozila. Kazao je da su
prilikom zaključivanja ovih ugovora bili prisutni kupac i prodavac a moguće je
bilo i da za nekog od njih ugovor potpiše lice koje je na to bilo ovlašćeno.
Kazao je još da mu je poznato i da je okrivljeni Idrizović u firmi "Das" u
više navrata vršio tehničke preglede za vozila a zatim i registraciju kod
nadležnog organa počev od 2002. godine. Naveo je i da mu nije poznato da je
okrivljeni K., eventualno često vršio usluge registracije. Postupak
registracije vozila marke "Audi B4" vršen je posredstvom firme "Das". Kazao je
još da on nije potpisao M.D.a nije mu poznato da li je neko drugi to
eventualno to učinio, dok misli da se okrivljeni K. lično potpisao na ugovor o
komisionoj prodaji dok je ostale podatke popunio on (svjedok S.). Kazao je još
i da je bilo moguće da se ugovor o komisionoj prodaji potpiše i van
kancelarije firme "Das" odnosno ispred objekta ili na nekom drugom mjestu gdje
su prisutni kupac i prodavac na način što bi on, (svjedok S.) odnio formular
ugovora tim licima radi potpisa. Naveo je još da se ne sjeća da li je
okrivljeni K. potpisao ugovor u prostorijama ili van prostorija firme "Das" i
da li je eventualno bio prisutan okrivljeni Idrizović a kazao je još da mu je
poznato da je okrivljeni Idrizović često boravio u prostorijama firme "Das"
jer je registrovao i vršio produžavanje registracija za veći broj vozila.
Iskaz ovog svjedoka u dijelu da je navodno uvijek bilo prisutno lice koje
potpisuje ugovor o komisionoj prodaji, sud nije prihvatio obzirom da je
svejdokinja M. jasno i desidno negirala da je potpisivala predmetni ugovor a
takođe i okrivljeni K. je ubedljivo posvjedočio da M.D.nije vidio prilikom
potpisivanja ugovora, u ostalom dijelu iskaz ovog svjedoka sud je prihvatio.
Sud je cijenio iskaz svjedoka Ć.Z.a koji u svom iskazu bitnom navodi da je
vlasnik firme "E.Š." D. iz Podgorice koja se između ostalog bavi i pružanjem
špediterskih usluga. Kazao je da što se tiče postupka carinjenja spornog
vozila marke "Audi" , da se ne može sjetiti ko je konkretno donio papire radi
pripremanja carinjenja tog vozila. Kazao je da je moguće da to učini lice na
čije ime glase papiri a dozvoljavali su da papire predaju i druga lica. On
nije provjeravao legalnost dokumenata koja su predata za predmetno vozilo
dodajući i da se u njegovoj firmi nije vodila evidencija o tome koje lice je
konkretno predalo dokumentaciju njegovoj firmi. Kazao je još da ne poznaje
okrivljene Idrizovića i K.a. Iskaz ovog svjedoka sud je prihvatio.
Sud je cijenio iskaz svjedokinje M.D. koja u svom iskazu u bitnom navodi, da
ne zna na koji način je njeno ime u špediterskim papirima koji su predati radi
carinjenja vozila marke "Audi". Tvrdila je da predmetno vozilo marke "Audi"
ona nije uvezla u Crnu Goru niti je vršila poslove carinjenja posredstvom
firme "E.Š." iz Podgorice. Kazala je i da nikada nije bila u Italiji a ne
posjeduje ni pasoš. Dalje je navela da se sjeća da je svoje vozilo marke "Reno
Clio" kupila od J.D.a iz Podgorice i kada je pošla na razgovor oko kupovine
tog vozila, isto nije bilo registrovano a kazala je da se tada Janić ponudio
da završi sve poslove oko carinjenja i registracije tog vozila traživši od nje
ličnu kartu. Navela je još da se ona nikada nije obraćala špediterskoj firmi
"E.Š." radi carinjenja vozila niti je nekog drugog ovlastila da to učini u
njeno ime. Kazala je još da njoj J.D. nije pokazao papire vezano za
špediterske usluge prije carinjenja vozila koje je ona kupila. Svjedokinja M.
je još navela da nikada nije dolazila u Bijelo Polje radi potpisivanja bilo
kakvog ugovora, pa kako je kazala nije potpisala ni ugovor o komisionoj
prodaji koji joj je sud prezentirao, a kazala je da potpis na tom ugovoru nije
njen, dok je matični broj naveden u ugovoru, njen matični broj. Navela je i da
ne poznaje okrivljene K.a i idrizovića. Iskaz ove svjedokinje, po ocjeni ovog
suda je jasan, određen i objektivan, pa ga prihvata kao istinit.
Iz pisanog dokaza zahtjeva za registraciju za vozilo marke "Audi B4"
proizilazi da je Ministarstvu unutrašnjih poslova PJ u Bijelom Polju dana
18.11.2009. godine, podnijet zahtjev za registraciju putničkog motornog vozila
marke "Audi B4" sa brojem šasije WAUZZZ8CZRA074056 proizveden 1993. godine a
koje koristi pogonsko gorivo "Naftu". U podacima i imaoca vozila unijeto je da
je vlasnik K.S. rođen 08.10.1958. godine.
Iz ugovor o komisionoj prodaji vozila br. 527/11 proizilazi da je zaključen
dana 18.11.2009. godine, između D. "Das" kao komisionara i vlasnika vozila
M.D. iz Podgorice. U ugovoru je predviđeno da komisionar (D. "Das") ima pravo
da u svoje ime a za račun komitenta (M.D.) proda vozilo marke "Audi B4" broj
šasije WAUZZZ8CZRA074056. U ugovoru je dalje navedeno da je prodavac vozila M.
D.a iz Podgorice, a kupac K.S., a u ugovoru postoje i svojeručni potpisi i to
na mjestu prodavca upisano je M. D.a štampanim latiničnim slovima dok je na
mjestu kupca svojeručno upisano pisanim latiničnim slovima K.S..
Iz Carinske dekleracije od 17.11.2009. godine na ime M.D. proizilazi da je M.
D.a izvoznik sa adresom V.M.B.56C Vicenza Italija a primalac takođe M. D.a iz
Podgorice. Podnosilac isprave je "E. CO" M.a B.a Podgorica. Dalje je navedeno
da je zemlja otpreme - izvoza Italija a zemlja porijekla Njemačka. U rubrici
oznake i brojevi navedeno je 1 - komad, upotrebljavano putničko motorno vozilo
marke "Audi " tip B4 sa brojem šasije WAUZZZ8CZRA074056 proizvedeno 1993.
godine. U dekleraciji dalje je navedeno da je predata Upravi carina Crne Gore
Podgorica dana 17.11.2009. godine a podnosilac prijave je D. "E. CO"
Podgorica.
Iz orginalne dokumentacije za vozila marke "Audi B4" proizilazi da je
predmetno vozilo, sa brojem šasije WAUZZZ8CZRA074056 registrovano u državi
Njemačkoj na lice Dzaferi Stojadinovic dana 10.09.2009. godine, te da je
nosilo registarske oznake TU IS 663 i da je zadovoljavalo standarde "Euro 2"
što je navedeno u rubrici br. 14.
Iz fotokopije italijanske saobraćajne dozvole serijskog broja CF803388,
proizilazi da je izdata za vozilo marke "Audi B4" sa brojem šasije
WAUZZZ8CZRA074056, na lice M. D.a dana 02.06.2009. godine, te da je vozilo
nosilo registarske oznake LE 201 AS.
Iz dopisa Uprave kriminalističke policije br. 03/8-35-1055 od 13.04.2010.
godine proizilazi da su od strane interpola u Rimu obaviješteni da italijanski
dokument za vozilo koje je nosilo registarske oznake LE 201 AS, je falsifikat
i izdata je za neko drugo vozilo.
Iz potvrde izdate od JZU Opšta bolnica Bijelo Polje od 15.11.2011.godine
proizilazi da se okrivljeni K.S. dana 17.11.2009. godine, nalazio u Opštoj
bolnici u Bijelom Polju.
Iz izvoda iz KE na ime okrivljenog I.E.a utvrđeno je da je osuđivan presudom
Osnovnog suda u Bijelom Polju K. br. 243/03 od 27. 05.2003. godine, zbog
krivičnog djela iz čl. 207. st.3. u vezi st. 1 KZ RCG na tri mjeseca zatvora
uslovno za jednu godinu, koja presuda je preinačena presudom Višeg suda u
Bijelom Polju Kž. br. 435/03 od 05.09.2003. godine, pa je okrivljeni osuđen na
kaznu zatvora od tri mjeseca.
Iz izvoda iz KE na ime okrivljenog K.S.a utvrđeno je da je osuđivan presudom
Osnovnog suda u Bijelom Polju K. br. 88/91od 12.07.1991. godine zbog krivičnog
djela iz čl. 117. st. 1. KZ SRCG na 60 dana zatvora uslovno za jednu godinu,
presudom Osnovnog suda u Rožajama K. br. 50/10 od 10.09.2010. godine zbog
krivičnog djela iz čl. 348. st. 3. u vezi čl. 339. st. KZ CG na novčanu kaznu
od 1.200,00 € i presudom Osnovnog suda u Bijelom Polju K. br. 377/10 od
19.11.2010. godine, zbog krivičnog djela iz čl. 339/3-1 KZ CG na novočanu
kaznu od 900,00 €.
Analizom izvedenih dokaza i to iz fotokopije italijanske saobraćajne dozvole
br. CF803388 za vozilo marke "Audi B4" dovedene u vezu sa dopisom Uprave
kriminalističke policije br. 03/8-35-1055 od 13.04.2010. godine, nesporno je
utvrđeno da je predmetna italijanska saobraćajna dozvola falsifikat. Nesporno
je i da je predmetna falsifikovana saobraćajna dozvola predata dana
18.11.2009. godine, uz zahtjev za registraciju službenicima MUP-a PJ Bijelo
Polje radi registrovanja predmetnog vozila. Sporno je ko je sačinio
falsifikovanu italijansku saobraćajnu dozvolu, ko je upotrijebio kao pravu
predajući je Upravi carina prilikom carinjenja spornog vozila.
Okrivljeni K.S. u svojoj odbrani kazao je da je angažovao okrivljenog I.E.a za
odgovarajući novčani iznos kako bi Idrizović preduzeo radnje carinjenja vozila
i druge radnje prije registracije. Odbranu okrivljenog K.a da je Idrizoviću
dao novčani iznos od 1.000,00 €, za navedenu uslugu, potvrdila je i
svjedokinja K. E.a koja je u svom iskazu jasno i ubjedljivo posvjedočila da je
zapravo ona iz kuće iznijela navedeni novčani iznos koji je predat okrivljenom
Idrizoviću. Imajući u vidu ovakvu odbranu okrivljenog K.a koju sud u ovom
dijelu prihvata to jasno proizilazi da je sve radnje vezano za carinjenje
spornog vozila preduzeo okrivljeni Idrizović. Tokom postupka nesporno je
utvrđeno i da se tokom 2009. godine, u Crnoj Gori nije moglo registrovati
vozilo koje nije zadovoljavalo standard "Euro 3", što su u svojim iskazima
jasno posvjedočili svjedoci Popović Saša i J.D.. Uvidom u orginalnu
saobraćajnu dozvolu izdatoj od strane organa Države Njemačke jasno proizilazi
da je motor u spornom vozilu marke "Audi" , ispunjavao standard "Euro 2", iz
čega proizilazi da sporno vozilo kao takvo nije moglo biti registrovano u
Crnoj Gori. Takođe iz iskaza svjedoka Popovića i Janića, kao i iz odbrane
okrivljenog K.a jasno proizilazi da je vozilo koje nije zadovoljavo "Euro 3"
standard u Crnoj Gori bilo moguće registrovati, jedino na tzv. "Povratnika". U
konkretnom slučaju kao povratnik a prilikom carinjenja i kasnije sačinjavanja
kupoprodajnog ugovora i u falsifikovanoj italijanskoj saobraćajnoj dozvoli
navedeno je lice M. D.a. U svom iskazu ova svjedokinja jasno, dosledno i
ubedljivo je posvjedočila da ona nikada nije boravila u Italiji niti je
preduzimala bilo kakve radnje vezano za carinjenje spornog vozila, a čak i ne
posjeduje putnu ispravu. Navela je da je svojevremeno kupila vozilo marke
"Renault" od J.D.a, koji je preduzeo radnje vezano za carinjenje vozila koje
je svjedokinja M. kupila. Ovaj sud iz izvedenih dokaza nije mogao jasno
utvrditi na koji način je upravo ime M.D. sadržano u spornoj italijanskoj
saobraćajnoj dozvoli niti na koji način je upravo ona navedena kao tzv.
"Povratnik". Takođe, imajući u vidu iskaz svjedokinje M. koja je jasno navela
da nikada nije dolazila u Bijelo Polje radi potpisivanja bilo kakvog ugovora,
pa ni ugovora o komisionoj prodaji što dovedeno u vezu sa sadržinom ugovora o
komisionoj prodaji upućuje na zaključak da se ova svjedokinja nije potpisala u
predmetni ugovor već da je to učinio neko drugi ko je imao podatke a koji se
tiču njenog matičnog broja, dok se okrivljeni K. kako je sam priznao lično
potpisao u predmetni ugovor. Okrivljeni K. je u svojoj odbrani naveo da je
Idrizoviću u prisustvu M.S.a dao određene papire kako bi Idrizović odradio
posao carinjenja vozila na "Povratnika" što je u svom iskazu i potvrdio
svjedok Mujezinović. Dalje u svojoj odbrani okrivljeni K. je naveo da je od
Idrizovića dobio sve potrebne papire radi registracije vozila, pa i spornu
italijansku saobraćajnu dozvolu što prihvata i ovaj sud, obzirom da okrivljeni
K. navodi da je prethodno saznao kako se Idrizović bavi poslovima carinjenja i
registracije vozila, što je potvrdio i svjedok S. koji je jasno naveo da je
Idrizović često boravio u prostorijama firme "Das" i da je registrovao veći
broj vozila počev od 2002 godine. Motiv zbog koga su preduzete radnje
falsifikovanja italijanske saobraćajne dozvole očigledno je sadržano u
činjenici da motor u spornom vozilu nije ispunjavao standarde potrebne za
registraciju u Crnoj Gori pa se poseglo za falsifikovanjem italijanske
saobraćajne dozvole na navodnog "Povratnika" M. D.u, kako bi se vozilo moglo
registrovati. Kako je okrivljeni Idrizović za usluge carinjenja od okrivljenog
K.a dobio novčani iznos od 1.000,00 € , a svjestan činjenice o porijeklu
spornog vozila odnosno orginalnoj registraciji izvrešnoj u Državi Njemačkoj to
jasno proizilazi da je upravo okrivljeni Idrizović, sačinio falsifikovanu
italijansku saobraćajnu dozvolu, kako bi se ušlo u postupak carinjenja a zatim
i registracije spornog vozila, jer je preuzeo obavezu carinjenja vozila za
novčani iznos od 1.000,00€. Imajući u vidu da svjedok Ć.Z. nije mogao
posvjedočiti ko je donio papire radi pripremanja dokumentacije za carinjenje
spornog vozila te kod činjenice da je to kako je naveo moglo učiniti i neko
drugo lice a ne samo lice na čije ime papiri glase te kod činjenice da je
okrivljeni K. kritičnog dana bio na radnom mjestu u Opštoj bolnici u Bijelom
Polju to sud izvodi životno logičan zaključak da je upravo okrivljeni
Idrizović, nakon sačinjavanja lažne italijanske saobraćajne dozvole, istu i
upotrijebio, posredstvom špediterske firme E. koja ja vršila uslugu
pripremanja papira potrebnih za carinjenje vozila.
Shodno utvrđenom sud je intervenisao u činjeničnom opisu dodajući da je
okrivljeni Idrizovic posredstvom D. E., predmetnu lažnu saobraćajnu dozvolu
predao Upravi Carina u Podgorici.
Imajući u vidu prethodno anaizirane dokaze, dovedene u vezu sa odbranom
okrivljenig K.a sud je utvrdio činjeično stanje kao u izreci presude, dok
odbranu okirvljenig Idrizovića ne privata cijeneći je unaprijed sračunatom u
cilju izbjegavanuja sopstvene krivice. U opisanim radnjama okrivljenog
Idrizovića stekla su se sva bitna obilježja bića krivičnog djela stavljenog mu
na teret, obzirom da je saobraćajna dozvola javna isprava koju u propisanoj
formi izdaju nadležni organi svake države pa i države Italije
Okrivljeni Idrizović je krivično djelo stavljeno mu na teret izvršio sa
direktnim umišljajem obzirom da je svjesetan činjenice da je sporno vozilo
registrovano u Njemačkoj obzirom da je on lično iz Njemačke donio orginalnu
saobraćajnu dozvolu za sporno vozilo, pa je svjesno a radi omogućavanja
registrovanja spornog vozila, za odgovarajući novčani iznos, falsifikovao
italijansku saobraćajnu dozvolu, koju je zatim predao špediterskoj kući "E.Š."
kao istinitu, koja je istu predala Upravi carina Podgorica prilikom carinjenja
vozila.
Analizom odbrane okrivljenog K.a proizilazi da je svjestan činjenice da je
vozilo koje je kupio registrovano u Državi Njemačkoj, i da je posjedovao
validnu njemačku saobraćajnu dozvolu. Obzirom da vozilo koje je kupio u 2009.
godini nije mogao registrovati obzirom da nije zadovoljavalo standard "Euro3"
to je stupio u kontakt kako je sam naveo, sa Idrizovićem kako bi Idrizović
izvršio radnje koje su prethodno opisane. Kod ovakvog stanja stvari dakle,
svjestan činjenice da je sporno vozilo mogao registrovati jedino na
povratnika, te kod činjenice da mu je poznato na koga je registrovano sporno
vozilo u Njemačkoj to je okrivljeni K. mogao da zna da se na legalan način
sporno vozilo ne može registrovati osim za slučaj da je lice Stojadinovic, na
čije ime glasi Njemačka saobraćajna dozvola, zapravo "Povratnik". Za ovaj sud
nije prihvatljiva odbrana okrivljenog K.a da nije znao na čije ime je zapravo
odrađen posao carinjenja vozila a ovo imajući u vidu da je kako je sam naveo
ispred prostorija firme "Das" potpisao ugovor o komisionoj prodaji u kome je
bilo navedeno ime prodavca M.D.. Nelogično je i za ovaj sud neprihvatljivo, da
okrivljeni K., nakon što je dobio dokumentaciju od Idrizovića nije izvršio
uvid u istu i vidio na koga glasi saobraćajna dozvola, odnosno ko je
"Povratnik" a posebno činjenicu da se u dokumentaciji nalazi, ne Njemačka
orginalna saobraćajna dozvola, već italijanska saobraćajna dozvola koja je,
kako je utvrđeno falsifikovana. I pored činjenice što je okrivljeni K., po
ocjeni ovog suda znao da, uz ostalu dokumentaciju službenicima MUP-a PJ u
Bijelom Polju predaje italijansku saobraćajnu dozvolu za koju je prema
okolnostima slučaja mogao pretpostaviti da je falsifikovana, pa je ipak takvu
lažnu saobraćajnu dozvolu predao službenicima MUP-a PJ u Bijelom Polju radi
registracije spornog vozila, to je postupajući na opisani način okrivljeni K.
je svojim radnjama ostvario sva bitna obilježja bića krivičnog djela
stavljenog mu na teret. Kako je okrivljeni K. zahtjev sa ostalom dokumentaciom
za registraciju predao službenicima MUP-a i JU PJ u Bijelom Polju a ne Upravi
policije kako je navedeno u optuženju to je sud u tom dijelu izmijenio
činjenični opis.
Okrivljeni K. je mogao znati da se radi o falsifikovanoj saobraćajnoj dozvoli,
na šta upućuju činjenice da je prethodno imao na uvid orginalnu Njemačku
saobraćajnu dozvolu, te da je znao ime lica na koje je vozilo bilo
registrovano ali je olako držao da činjenica da je saobraćajna dozvola
falsifikat nije bitna očigledno zbog činjenice da je vozilo pribavio na
zakonit način, te je time krivično djelo stavljeno mu na teret izvršio sa
eventualnim umišljajem.
Prilikom odlučivanja o vrsti krivične sankcije, sud je cijenio sve okolnosti
iz čl. 42 Kz-a, koje se odnose na odmjeravanje kazne, pa je na strani
okrivljenog Idrizovića od olakšavajućih okolnosti našao da se radi o
porodičnoj osobi ocu četvoro djece, dok je od otežavajućih okolnosti sud našao
da je isti ranije osuđivan za istovrsno krivično djelo pa je istog osudio na
kaznu zavora od 3 tri mjeseca.
Kod okrivljenog K.a sud je od olakšavajućih okolnosti našao da se radi o
porodičnoj osobi, koji se pristojno i korektno držao tokom postupka, dok
raniju osuđivanost sud nije cijenio kao otežavajuću okolnost obzirom da je
okrivljeni K. osuđivan za neistovrsna krivična djela, nehatno izvršena. Sud je
mišljenja da olakšavajuće okolnosti na strani okrivljenog K.a predstavljaju
osnov za izricanje uslovne osude, kao krivične sankcije i istom utvrdio kaznu
zatvora od 3 mjeseca, pri tom cijeneći da bi pristupanje izvršenju kazne
suviše represivno djelovalo na okrivljenog, nego da će i samo upozorenje, uz
prijetnju kaznom, dovoljno uticati na istog da u buduće ne vrši ova i slična
krivična djela i da će se na taj način ostvariti svrha uslovne osude
predviđena u čl. 52 Krivičnog zakonika, pri tom ostavljajući okrivljenom rok
provjere u trajanju od dvije godine, cijeneći da se sa izrečenim krivičnim
sankcijama prema oba okrivljena može postići svrha kažnjavanja, iz čl.32 KZ-a.
Odluka o paušalu donijeta je na osnovu odredbe čl. 226 i 229 Zakonika o
krivičnom postupku, pri čemu je sud cijenio složenost i trajanje krivičnog
postupka, te imovinske prilike okrivljenih.
Iz iznijetog je odlučeno kao u izreci presude, a shodno čl. 374 Zkp-a.
OSNOVNI SUD U BIJELOM POLJU
Dana 25.09. 2012. godine,
ZAPISNIČAR, S U D I J A,
Jovanka Raičević s.r. Ivan Adamović s.r.