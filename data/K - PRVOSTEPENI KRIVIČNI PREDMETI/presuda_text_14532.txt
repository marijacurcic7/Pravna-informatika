K. br. 357/12
U IME CRNE GORE
OSNOVNI SUD U BIJELOM POLJU, sudija pojedinac Ivan Adamović, uz učešće
namještenika suda Jovanke Raičević, kao zapisničara, u krivičnom predmetu
protiv okrivljenih B.S.a iz Mojkovca zbog, produženog krivičnog djela teška
krađa iz čl. 240 st. 1 tač. 1Krivičnog zakonika i K.D.zbog, produženog
krivičnog djela teška krađa iz čl. 240 st. 1 tač. 1Krivičnog zakonika i
krivičnog djela neovlašćeno držanje oružja i eksplozivnih materija iz čl. 403
st. 1 Kz-a, po optužnici Osnovnog državnog tužilaštva u Bijelom Polju, KT. br.
467/10 od 10. 06. 2011. godine, nakon održanog glavnog i javnog pretresa, u
prisustvu zamjenika ODT-a u Bijelom Polju Katarine Kljajević i okrivljenih
B.S.a i K.D., dana 18. 12. 2012. godine, donio je i objavio,
P R E S U D U
Okrivljeni B.S. JMBG ... od oca M., majke S., rođene L., rođen ... godine u
Mojkovcu, sa prebivalištem u mjestu P.a, opština Mojkovac, državljanin Crne
Gore, nezaposlen, neoženjen, završio SSS, lošeg imovnog stanja, osuđivan,
Okrivljeni K.D.A JMBG 1... od oca M. i majke S. rođene D., rođen .... godine u
Bijelom Polju, sa prebivalištem u Mojkovcu ul. Đura Đakića br. 21, državljanin
Crne Gore, neoženjen, završio SSS, srednjeg imovnog stanja, neosuđivan,
K R I V I S U
-Zato što su:
I - Dana 08.07.2010. godine, u mjestu Stevanovac opština Mojkovac obili
rezervoar agregata od predajnika, vlasništvo oštećenog D. "T." iz Podgorice,
na način što su upotrebom podesnog sredstva - gedore, odvili zavrtnje sa
prednje i zadnje strane agregata, skinuli dva metalna poklopca, nakon čega su
sa rezervoara skinuli čepove i uz pomoć plastičnih crijeva iz istog oduzeli
oko 142,50 litara dizel goriva, u namjeri da njihovim prisvajanjem sebi
pribave protivpravnu imovinsku korist u iznosu od 165,30 €.
II - Dana 10.07.2010. godine, u mjestu Stevanovac opština Mojkovac, obili
rezervoar agregata od predajnika, vlasništvo oštećenog D. "T." iz Podgorice,
na način što su upotrebom podesnog sredstva - gedore, odvili zavrtnje sa
prednje i zadnje strane agregata, skinuli dva metalna poklopca, nakon čega su
sa rezervoara skinuli čepove i uz pomoć plastičnih crijeva iz istog pretočali
u plastične bidone oko 142,50 litara dizel goriva u namjeri da njihovim
prisvajanjem sebi pribave protivpravnu imovinsku korist u iznosu od 165,30 €.
-čime su kao saizvršioci izvršili produženo krivično djelo krađa iz čl. 240 st. 1 tačka 1, u vezi sa člana 49 st.1 Krivičnog zakonika.
Okrivljeni K.D.a,
III - Dana 10. 07. 2010. godine, na javnom mjestu u mjestu Stevanovac opština
Mojkovac u putničkom vozilu marke »Golf«, protivno čl. 11 Zakona o oružju
(»Sl. list RCG« br. 49/04), neovlašćeno nosio vatreno oružje – pištolj marke
»Golt«, kal. 7,65mm, fabričkog broja 296225 u kome se nalazilo šest metaka,
-čime je izvršio krivično djelo nedozvoljeno držanje oružja i eksplozivnih materija iz čl. 403 st. 1 Krivičnog zakonika. 
-pa sud, primjenom citiranih zakonskih propisa, za oba okrivljena i članova. 2, 4, 5, 13, 15, 32, 36, 42, Krivičnog zakonika i čl. 229, 239 i 374 Zakonika o krivičnom postupku, 
Okrivljenog B.S.a,
O S U Đ U J E
Na kaznu zatvora od 1( jednu ) godinu, a
Okrivljenom K.D.i, utvrđuje:
-za produženo krivično djelo krađa iz čl. 240 st. 1 tačka 1, u vezi sa člana 49 st.1 Krivičnog zakonika, kaznu zatvora od 1 (jednu) godinu, 
-za krivično djelo nedozvoljeno držanje oružja i eksplozivnih materija iz čl. 403 st. 1 Krivičnog zakonika, kaznu zatvora od 3(tri) mjeseca,
-pa mu na osnovu i čl. 48, 52, 53 i 54 Krivičnog zakonika, i z r i č e,
USLOVNU OSUDU
Kojom mu utvrđuje jedinstvenu kaznu zatvora od 1(jednu) godinu i 2(dva)
mjeseca i istovremeno određuje da se kazna neće izvršiti, ukoliko okrivljeni u
roku od tri godine ne izvrši novo krivično djelo.
Prema okrivljenom K.D.i shodno čl. 75 Kz, izriče se mjera bezbjednosti,
oduzmanje predmeta, pištolja marke »Golt«, kal. 7,65mm, fabričkog broja 296225
i šest metaka, kao predmeta izvršenja krivičnog djela.
Okrivljeni se obavezuju da plate ovom sudu na ime paušala iznos od po 30,00€,
kao i na ime troškova krivičnog postupka solidarno iznos od 55,00€, koje
iznose će uplatiti na račun Depozita novčanih kazni, troškova postupka i
paušala CG, broj: 832-151-35, s tim što su dokaze o uplati istih dužni
dostaviti krivičnoj pisarnici ovog suda, a sve u roku od 15 dana po
pravnosnažnosti presude pod prijetnjom prinudnog izvršenja.
Okrivljeni se istovremeno obavezuje da oštećenom D. »T.« - Podgorica, na ime
pričinjene štete plate solidarno iznos od 185,00€, u roku od 15 dana, po
pravosnažnosti presude.
O b r a z l o ž e nj e
Optužnicom Osnovnog državnog tužilaštva u Bijelom Polju, Kt. br. 467/10 od 10.
06. 2011 godine, optuženi su B.S. i K.D.a oba iz Mojkovca da su izvršili
produženo krivično djelo teška krađa iz čl. 240 st. 1 tač. 1 u vezi čl. 49 st.
1 Krivičnog zakonika a istom optužnicom optužen je K.D.a da je izvršio i
krivično djelo nedozvoljeno držanje oružja i eksplozivnih materija iz čl. 403
st. 1 Krivičnog zakonika s tim što je zamjenik ODT-a prije davanja završne
riječi, na ranijem glavnom pretresu, izmijenila činjenični opis optužnice pod
tačkom 1 i 2 pa je u tom smislu sadržano u izreci presude, a sud je izmijenio
činjenični opis pod tačkom 3 u pogledu naziva marke pištolja i isto je
sadržano u izreci presude.
Glavni pretres je održan u prisustvu zamjenika ODT-a u Bijelom Polju Katarine
Kljajević i okrivljenih B.S.a, K.D.i predstavnika oštećenog D. T. Podgorica,
K.Ž.a.
Zamjenik ODT-a u Bijelom Polju u završnoj riječi je izjavila da ostaje pri
ranije datoj završnoj riječi kada je izjavila, da je činjenično stanje pod
tačkama 1, 2 i 3, u potpunosti dokazano, čime je i utvrdjeno da su okrivljeni
izvršili krivična djela koja su im stavljena na teret. Predložila je sudu da
okrivljene oglasi krivim za krivična djela koja su im stavljena na teret te da
ih osudi na zatvorske kazne u granicama propisanog minimuma i maksimuma.
Punomoćnik oštećenog D. T. K.Ž. u završnoj rječi postavio je imovinsko pravni
zahtjev, u iznosu od 185,00€.
Okrivljeni B.S., u svojoj odbrani datoj tokom istražnog postupka naveo je, da
su on i K.D.a dana 08.07.2010. godine, u mjestu Stevanovac opština Mojkovac,
obili rezervoar agregata od predajnika preduzeća T. iz Podgorice, na način što
su gederom odvili zavrtnje sa prednje i zadnje strane agregata, nakon čega su
skinuli metalne poklopce a zatim i čep, nakon čega su uz pomoć plastičnog
crijeva iz rezervoara izvukli oko 80 litara dizel goriva. Naveo je i da su 40
litara usuli u vozilo marke "Golf II" vlasništvo K.D., kojim su i došli na
lice mjesta a preostalih 40 litara su prodali ženi u Mojkovcu, po cijeni od
0,80 € po litru.
Dalje je naveo da su on i K.D.a dva dana kasnije, na isti način i iz istog
agregata oduzeli gorivo s tim što nije znao u kojoj količini, obzirom da su
bidoni ostali na licu mjesta, a njih dvojica su pobjegli kada su čuli da
dolazi neko vozilo. Pojasnio je da su njih dvojica otrčali sa lica mjesta i da
su se nakon sat vremena vratili do vozila a koje je bilo parkirano nekih 200
metara od agregata. Kazao je da je on prvi došao kod vozila kod koga su se već
nalazili službenici policije u Mojkovcu a kazao je i da im je namjera bila da
gorivo prodaju a novac podijele. Kazao je i da je on-B. predložio, K.D.i da
obiju rezervoare i to dan prije nego su prvi put obili rezervoar, na šta je,
kako je naveo K. pristao.
U svojoj odbrani na ranijem glavnom pretresu okrivljeni B.S. je naveo, da je
dana 10.07.2010. godine, u mjestu Stevanovac obio rezervoar agregata
predajnika vlasništvo T.a. Kazao je da se kritičnog dana nekih dva tri sata
prije nego je uhvaćen, obratio K.D.i traživši od njega da mu pozajmi vozilo
marke "Golf", predočivši mu tom prilikom da želi da se vidi sa nekom
djevojkom. Dalje je kazao da je K.D.a pristao da mu pozajmi vozilo a on je
(B.) pošao do kuće K.a gdje je uzeo vozilo. Dalje je naveo da mu namjera nije
bila da se vidi sa djevojkom, već da vozilom podje do mjesta Stevanovac,
obzirom da je od nepoznatih osoba iz Berana saznao da u predajnicima ima nafte
a kazao je i kako su ga navodno upoznali da ponese ključ "13", kako bi odvio
poklopac sa rezervoara. Dalje je kazao, da je vozilom upravljao iz pravca
Mojkovca u pravcu Stevanovca a prethodno je u vozilo stavio 5 bidona zapremina
od 5 do 20 litara i crijevo. Po dolasku u mjesto Stevanovac kod repetitora,
ključem je odvio dva šarafa i prišao rezervoaru a zatim je u rezervoar stavio
crijevo i počeo da izvlači naftu. Kazao je da je koliko se sjeća, uspio da
napuni 3 bidona i u jednom trenutku začuo je glas "stoj" kada je vidio
pripadnike policije. On je pobjegao sa lica mjesta stotinak metara i sakrio
se. U tom trenutku pozvao je telefonom K.D.u i predočio mu šta se dešava a
kazao je i kako mu je navodno K. odgovorio da će doći na lice mjesta. Dalje je
naveo da se nakon nekih sat vremena odlučio da se preda i tada je prišao kada
je i lišen slobode. Vidio je sa mjesta gdje je bio sakriven da su pripadnici
policije otvorili vozilo marke "Golf". Dalje je naveo da nakon što su ga
lišili slobode a na pola puta od Stevanovca do Mojkovca, da su naišli na K.D.u
koga su takodje uveli u vozilo kojim su se kretali. Naveo je i da nije znao
niti mu je D.a to kazao da se u vozilu nalazi bilo kakvo oružje.
Okrivljeni B.S. je negirao da je dana 08.07.2010. godine, bilo šta otudjio iz
rezervoara a kazao je i da je pripadnicima policije priznao da je ovo učinio
jer su ga pripadnici policije navodno tukli dok nije priznao i pristao da
potpiše zapisnik. Upozoren na razlike u odbrani na ranijem glavnom pretresu,
okrivljeni B., je kazao da ne zna kako da objasni razlike u odbrani, a naveo
je i da je gorivo prodao B.R.iz Mojkovca, da bi na pitanje o porijeklu goriva
koje je prodao B.R.okrivljeni B.S. priznao da je i dana 08.07.2010. godine,
obio rezervoar vlasništvo T.a, kazavši i da je tačno sve što je izjavio pred
istražnim sudijom, s tim što je kazao da je radnje preduzimao sam a ne uz
saučesništvo K.D..
U ponovnom postupku okrivljeni B., priznao je da je izvršio krivično djelo
koje mu je stavljeno na teret, zbog kog se i osjeća krivim. U priznanju je
naveo da je dana 08.07.2010. godine, obio rezervoar T.a i oduzeo određenu
količinu dizel goriva s tim što ne zna tačno koliko. Nakon dva dana, dakle
10.07.2010. godine, takođe u mjestu Stevanovac opština Mojkovac opet je obio
rezervoar T.a i iz istog istočao određenu količinu dizel goriva.
Upozoren na razlike, kazao je da je, tačno da je izvršio krivična djela koja
su mu stavljena na teret, a djela je čini mu se izvršio sam i navodno se ne
sjeća, da je bio prisutan K.D.a.
U završnoj riječi okrivljeni B.S. kazao je da priznaje izvršenje krivičnog
djela koje mu je stavljeno na teret i molio je sud da ga što blaže kazni.
Okrivljeni K.D.a u svojoj odbrani datoj tokom istražnog postupka u bitnom je
naveo, da je B.S.u pozajmio svoje vozilo marke "Golf" koje mu je B. tražio
kako bi ovaj prevezao neku djevojku. Naveo je da mu B. nije odmah vratio
vozilo pa ga je on pozvao da vidi o čemu se radi. Dalje je naveo da su te
večeri kada je pozajmio vozilo B.u, službenici policije dolazili kod njegovih
roditelja, kojima su kazali da se on javi u prostorije Ispostave u Mojkovcu
radi saslušanja, što je on i učinio, a kazao je da su ga tom prilikom
ispitivali da li je sa B.S.om oduzeo gorivo iz agregata vlasništvo D. "T." a
kazao je i da im je on objasnio da nije učestvovao u tim radnjama. Dalje je
naveo da je pištolj koji je pronadjen u vozilu vlasništvo njegovog oca a da je
on pištolj stavio u vozilo nekolika dana prije kritičnog dogadjaja a prilikom
putovanja za Podgoricu, iz razloga što se plašio da neko ne ukrade pištolj iz
stana u Mojkovcu, obzirom da su i njegovi roditelji putovali sa njim u
Podgoricu. Dalje je naveo da je zaboravio da pištolj vrati u kuću pa je isti
ostao u vozilu, a znao je da je zabranjeno nošenje oružja na javnom mjestu.
Negirao je da mu je B.S. govorio kako ima namjeru da oduzme gorivo iz
agregata, navodeći i da mu ne bi pozajmio vozilo da je to znao. Kazao je dalje
da se ne sjeća datuma kada je pozajmio vozilo B.u a sjeća se da je to bilo oko
20 h u junu mjesecu 2010. godine, a vozilo je preuzeo sjutradan ispred
prostorija Uprave policije Ispostava Mojkovac. Kazao je i da je dva tri dana
prije ovog dogadjaja, pozajmljivao vozilo B.S.u, koji mu je vozilo tom
prilikom vratio nakon par sati.
Na ranijem glavnom pretresu ponovio je odbranu datu u istrazi s tim što je
naveo da je pištolj koji je pronađen u njegovom vozilu a koji se vodi na
njegovog oca, u vozilo marke "Golf" stavio njegov otac M. na dan kada su svi
porodično krenuli prema Podgorici kako neko eventualno ne bi ukrao pištolj iz
kuće, a kada su došli u Podgoricu pištolj je ostao u vozilu na šta je kako
navodi on zaboravio. Upozoren na razlike kazao je da ostaje pri odbrani datoj
na glavnom pretresu te da je pištolj u vozilo stavio njegov otac a ne on.
U ponovnom postupku, na glavnom pretresu, okrivljeni K., negirao je izvršenje
krivičnih djela stavljenih mu na teret. U odbrani je ponovio ranije date
odbrane, dodajući da pištolj koji se nalazio u njegovom vozilu, je bio u
ladici koja je bila zaključana, a ključ od ladice, je imao on. Upozoren na
razlike kazao je da je predmetni pištolj u ladicu vozila stavio, lično on.
Radi utvrđivanja odlučnih činjenica i donošenja pravilne i zakonite odluke,
sud je na glavnom pretresu izveo dokaze: pročitao iskaze svjedoka O.S.i B.R.,
te nalaz i mišljenje vještaka ecc. struke D.Ć.a dat na ranijem glavnom
pretresu, pročitao potvrdu o privremeno vraćenim predmetima na ime O.S.,
potvrdu o privremenom oduzimanju oružja na ime K.D., izvršio uvid u foto
dokumentaciju Uprave policije br. 28/10 od 10.07.2010. godine, pročitao
sadržinu oružnog list na ime K. M.a, te izvršio uvide u izvode iz kaznenih
evidencija na ime okrivljenih B.a i K.a.
Cijeneći odbranu okrivljenog i dokaze pojedinačno i u međusobnoj vezi, a
shodno čl. 370 Zakonika o krivičnom postupku, sud je utvrdio činjenično stanje
i na osnovu istog zaključio da su okrivljeni izvršili krivična djela stavljena
im na teret za koja su krivi.
Naime, okrivljeni B.S. u svojoj odbrani datoj tokom istražnog postupka jasno
je i nedvosmisleno priznao izvršenje krivičnog djela stavljenog mu na teret i
tom prilikom nedvosmisleno je ukazao i da je u radnjama izvršenja krivičnog
djela teška krađa sa njim po predhodnom dogovoru učestvovao i okrivljeni
K.D.a. Na ubjeđenje suda da su okrivljeni B.S. i K.D.a u radnjama izvršenja
krivičnog djela teška krađa, učestvovali kao saučesnici upućuje i iskaz
svjedokinje B.R..
Svjedokinja B.R., u svom iskazu u bitnom navodi da joj je B.S. ponudio da kupi
gorivo po cijeni od 80 centi po litru što je bilo povoljnije od tržišne
cijene. Navela je i da je od B.a kupila 56 litara nafte, a da je u momentu
kada joj je B. dotjerao gorivo sa njim u vozilu bilo još jedno lice, čiji lik
ova svjedokinja nije vidjela. Činjenica da je sa B.S.om kako je to navela ova
svjedokinja bilo još jedno lice i kod činjenice koju navodi u svojoj odbrani
datoj tokom istražnog postupka okrivljeni B.S. da je jedan dio goriva otuđenog
dana 08.07.2010. godine, prodao kako je tada naveo, jednoj ženi u Mojkovcu za
koju je na glavnom pretresu i naveo da se radi o svjedokinji B.R., što sve
jasno upućuje da je i okrivljeni K.D.a bio prisutan prilikom prodaje goriva
svjedokinji B.R., pa samim tim je sud i prihvatio odbranu okrivljenog B.S.a,
datu u istražnom postupku, da je okrivljeni K.D.a bio prisutan i zajedno sa
okrivljenim B. učestvovao u radnjama izvršenja predmetnog krivičnog djela,
teška krađa.
Sud je cijenio iskaz svjedoka O.S.koji je u svom iskazu u bitnom naveo, da je
zaposlen u preduzeću D. "T.", izmedju ostalog i na poslovima održavanja
agregata. Svjedok je naveo da se predmetni rezervoar pred zimu puni gorivom do
vrha, pa imajući u vidu zapreminu naveo je da je u rezervoaru bilo utočeno 450
litara dizel goriva. Pojasnio je da sistem posjeduje brojač radnih sati kao i
alarmi sistem koji se aktivira kad nivo goriva padne ispod polovine zapremine
rezervoara, što se i desilo dana 10.07.2010. godine, kada se alarmni sistem
aktivirao a ne bi trebao da se aktivira, obzirom da je agregat radio svega 50
sati za koje vrijeme prema prospjektu potroši 60 litara goriva. Dešavanje u
vezi sa aktiviranjem alarmnog sistema, kako je naveo ukazivalo je da nedostaje
gorivo iz rezervoara nakon čega je on pošao prema mjestu gdje se nalazi
predajnik gdje je sreo patrolu saobraćajne policije sa kojima je pošao na lice
mjesta. Naveo je da kada je stigao na lice mjesta zajedno sa pripadnicima
policije, agregat je bio obijen, pored agregata se nalazilo crijevo kojim je
istakano gorivo i u blizini se nalazilo nekoliko manjih plastičnih bidona koji
su bili napunjeni dizel gorivom a nedaleko od agergata, pored puta su se
nalazila i dva bureta u kojima se nalazilo gorivo. Kazao je i da se dana
08.07.2010. godine, alarmni sistem nije aktivirao a što se prema njegovoj
pretpostavci desilo iz razloga što nivo goriva u rezervuaru nije pao ispod
jedne polovine zapremine. Kazao je još da je iz rezervoara agregata predmetnog
predajnika kako na dan 08.07.2010. godine, tako i na dan 10.07.2010. godine,
istočano ukupno oko 300 litara goriva, s tim što je na dan 10.07.2010. godine,
vraćeno 125 litara dizel goriva koje je on kako navodi vratio u rezervoar, pa
je iz predajnika otudjeno ukupno 160 litara goriva koje nije vraćeno. Kazao je
još da je predmetni agregat provaljen na način što su odvijeni šarafi kojima
su pričvršćene ploče na agregatu. Iskaz ovog svjedoka sud je u potpunosti
prihvatio kao jasan odredjen i objektivan.
Iz potvrde o privremeno vraćenim predmetima proizilazi da je O.S.vraćeno
ukupno 120 litara dizel goriva, međutim, zapreminu navedenu u ovoj potvrdi sud
nije prihvatio obzirom da je svjedok O.S.a u svom iskazu datom na glavnom
pretresu jasno naveo da je na dan 10.07.2010. godine, njemu vraćeno ukupno 125
litara dizel goriva koje je on vratio u rezervoar.
Iz potvrde o privremenom oduzimanju oružja i municije od 11.07.2010. godine,
proizilazi da je od K.D., navedenog dana oduzet pištolj, za koji je navedeno
da je marke "KOLD" kalibra 7,65 mm fab. br. 296225 i okvir sa šest metaka, dok
iz oružnog lista izdatog na ime K. M.a proizilazi da se radi i pištolju marke
"GOLT" fab. br. 296225 kalibra 7,65 mm, pa je sud shodno utvrđenom iz oružnog
lista, cijeneći pri tom da je u istom precizno unijeta marka pištolja i
promijenio činjenični opis, na način sadržan pod tačkom tri izreke presude.
Iz izvoda iz kaznene evidencije na ime okrivljenog B.S.a utvrđeno je da je
isti do sada osuđivan dva puta i to presudom Osnovnog suda u Bijelom Polju K.
br. 379/07 od 28.09.2007. godine, zbog krivičnog djela iz čl. 239. st. 1.
KZ-a, kojom mu je izrečena kazna zatvora od tri mjeseca uslovno za dvije
godine, i presudom Osnovnog suda u Bijelom Polju K. br. 281/09 od 11.05.2009.
godine, zbog krivičnog djela iz čl. 324/2 KZ-a kojom je kažnjen kaznom zatvora
od 30 dana i novčanom kaznom od 200,00 €.
Iz izvoda iz kaznene evidencije na ime okrivljenog K.D.utvrđeno je da isti do
sada nije osuđivan.
Sud je cijenio nalaz i mišljenje vještaka ekonomske struke D.Ć.a koji je dao
na glavnom pretresu dana 13.03.2012. godine. U svom nalazu i mišljenju vještak
navodi da je u periodu od 07.07.2010. godine, do 10.07.2010. godine, po
zvaničnom cjenovniku cijena jednog litra dizel goriva iznosila 1,16 €. Naveo
je da kada se od zapremine od 450 litara koliko zahvata pun rezervoar oduzme
60 litara koliko se potroši za 50 radnih sati, to u rezervoaru treba da ostane
390 litara goriva, pa ako je iz rezervoara istočano 300 litara goriva, a
kasnije vraćeno u rezervoar 125 litara goriva, to proizilazi da je otudjeno a
nije vraćeno 175 litara dizel goriva. Dalje navodi da je vrijednost 300 litara
dizel goriva u navedenom periodu iznosila 348,00 € a da je vrijednost 175
litara dizel goriva u navedenom periodu iznosila 203,00 €. Vještak je naveo i
da ako sud prihvati iskaz svjedoka O.S., da je u rezervoar vraćeno 125 litara
a da je otudjeno a nije vraćeno 160 litara, to proizilazi da je ukupno otuđeno
285 litara dizel goriva čija vrijednost iznosi 303,60€, a pola od te zapremine
iznosi 142,50 litara, čija je vrijednost 165,30 €. Nalaz i mišljenje ovog
vještaka sud je u potpunosti prihvatio kao stručan i objektivan.
Odbranu okrivljenog, K.D., u dijelu gdje je negirao izvršenje radnji zajedno
sa okrivljenim B.S.om a koje se tiču izvršenja krivičnog djela teška kradja
sud ne prihvata i cijeni je unaprijed smišljenom u cilju izbjegavanja
sopstvene krivice, a obezvrijeđenu navodima iz odbrane okrivljenog B.S.a date
tokom istražnog postupka. Takodje, odbranu okrivljenog K.D., datu na ranijem
glavnom pretresu u dijelu da je navodno pištolj koji je kritičnog dana
pronađen u njegovom vozilu, u vozilo stavio njegov otac, sud ne prihvata
cijeneći je smišljenom u cilju izbjegavanja sopstvene krivice za ovo krivično
djelo, obzirom da je okrivljeni K. u svojoj odbrani tokom istražnog postupka
jasno naveo da je predmetni pištolj on lično stavio u vozilo, sto je ponovio i
u ponovnom postupku, a kazao je i da je znao da nošenje oružja na javnom
mjestu nije dozvoljeno. Takodje, odbranu okrivljenog B.S.a datu na glavnom
pretresu kako je navodno samo on učestvovao u radnjama izvršenja krivičnog
djela teška krađa sud ne prihvata cijeneći je unaprijed smišljenom u cilju
olakšavanja krivično pravnog položaja okrivljenom K.u.
S toga iz odbrane okrivljenog B.S.a date tokom istražnog postupka i dokaza
izvedenih na glavnom pretresu sud je utvrdio da su okrivljeni B.S. i K.D.a,
kako dana 08.07.2010. godine, tako i dana 10.07.2010. godine, na kritičnom
mjestu izvršili krivična djela na način kako im je to stavljeno na teret
optužbom pa su postupajući na način opisan pod tačkom 1 i 2 izreke ove presude
u svojim radnjama ostvarili sva bitna obilježja bića krivičnog djela koje im
je stavljeno na teret, obzirom da su prilikom izvršenja krivičnih djela
odvijali šrafove kojima su bile pričvršćene ploče rezervoara. Okrivljeni su
krivično djelo koje im je stavljeno na teret izvršili kao saizvršioci, obzirom
da su oba aktivno učestvovali u radnji izvršenja, što ukazuje na njihovu
zajedničku svijest da učestvuju u izvršenju krivičnog djela. Okrivljeni su
krivično djelo izvršili u produženom trajanju, jer su kako dana
08.07.2010.godine, tako i dana 10.07.2010. godine, obili rezervoar oštećenog
D. "T.", odvijanjem gedorom šrafova sa prednje i zadnje strane agregata i
skidanjem metalnih poklopaca, došli do rezervoara iz koga su crijevom istakali
gorivo, pa su okrivljeni u vremenskoj povezanosti izvršili isto krivično djelo
koje predstavlja cjelinu zbog, istovjetnosti oštećenog, istovjetnosti predmeta
djela korišćenja iste situacije i jedinstvenog umišljaja učinioca, kao i
mjesta izvršena krivičnog djela. Krivično djelo teška krađa okrivljeni su
izvršili sa umišljajem, jer su bili svjesni da protivpravno oduzimaju stvari -
gorivo oštećenog D. "T." i to obijajući zatvoreni rezervoar.
Nesporno je tokom postupka utvrđeno da je u vozilu okrvljenog K.D.dana 10. 07.
2010. godine, pornađen pištolj u kome se nalazilo šest metaka. Okrivljeni K. u
svojoj odbrani tokom istražnog postupka, kazao je da je predmetni pištolj u
vozilo stavio on i to nekolika dana prije oduzimanja, dok u svojoj odbrani na
ranijem glavnom pretresu navodi da je predmetni pištolj, u vozilo stavio
njegov otac, a što je on (okrivljeni D.a) zaboravio, dok u ponovnom postupku,
opet navodi da je pištolj u vozilo stavio on, i pri tom navodno zaključao
ladicu u kojoj se nalazo pištolj, koje navode ovaj sud ne prihvata cijeneći ih
smišljenim radi pokušaja izbjegavanja sopstvene krivice.
Činjenica da se u vozilu okrivljenog K.a nalazio pištolj te kod činjenice koju
navodi okrivljeni K., da mu je poznato da je zabranjeno nošenje oružja na
javnom mjestu, ovaj sud upućuju na zaključak da tako bitne činjeice ovaj
okrivljeni nije mogao zaboraviti i pri tom navodno pozajmljuje svoje vozilo
okrivljenom B.u, dakle sa pištoljem u vozilu. S toga sud odbranu okrivljenog
K.a ne prihvata, već prihvata navode okrivljenog B.a date tokom istražnog
postupka, da je okrivljeni K. učestvovao u radnjama izvrešenja krivičnog djela
teška krađa, kojom prilikom je, dakle dana 10. 07. 2010. godine, na javnom
mjestu u mjestu Stevanovac opština Mojkovac u putničkom vozilu marke »Golf«,
neovlašćeno nosio vatreno oružje – pištolj marke »Golt«, kal. 7,65mm,
fabričkog broja 296225 u kome se nalazilo šest metaka.
Ovakvim postupanjem okrivljeni K.D.a je postupio protivno članu 11 Zakona o
oružju ("Sl. list RCG" 49/04), jer je pištolj marke »Golt«, kal. 7,65mm,
fabričkog broja 296225 u kome se nalazilo šest metaka, nosio kritičnog dana i
vremena, na javnom mjestu van svoje kuće ili poslovnog objekta, čime su u
njegovom radnjama ostvarena sva bitna obilježja bića krivičnog djela
nedozvoljeno držanje oružja i eksplozivnih materija iz čl. 403 st. 1 Krivičnog
zakonika. Iz navenih razloga, okrivljeni je po ocjeni ovog suda krivično djelo
izvršio sa umišljajem, jer je bio svjestan da kritičnog dana i vremena nosi
pištolj marke "»Golt«, kal. 7,65mm, fabričkog broja 296225 u kome se nalazilo
šest metaka, van svoje kuće.
Odlučujući u pogledu vrste i visine krivične sankcije, sud je cijenio sve
okolnosti iz čl. 42 Krivičnog zakonika, pa je na strani okrivljenog B.S.a, od
olakšavajućih okolnosti našao da se radi o nezaposlenom licu, lošeg imovnog
stanja, te da je priznao izvršenje krivičnog djela, dok je od otežavajućih
okolnosti na strani okrivljenog sud našao njegovu raniju osuđivanost i to za
istovrsna krivična djela i istog osudio na kaznu zatvora od 1 godinu, cijeneći
da će se sa izrečenom zatvorskom kaznom ostvariti svrha kažnjavanja predviđena
u čl. 32 Kz-a.
Kod okrivljenog K.D., od olakšavajućih okolnosti sud je našao, da se radi o
licu relativno mlađe životne dobi, te da do sada nije osuđivan, što ukazuje da
nije sklon vršenju krivičnih djela. Otežavajućih okolnosti na strani
okrivljenog K.a nije bilo, pa mu je sud za izvršeno produženo krivično djelo
teška krađa iz čl. 240 st. 1 tačka 1, u vezi sa člana 49 st.1 Krivičnog
zakonika, utvrdio kaznu zatvora od, 1 (jednu) godinu, a za krivično djelo
nedozvoljeno držanje oružja i eksplozivnih materija iz čl. 403 st. 1 Krivičnog
zakonika, kaznu zatvora od 3(tri) mjeseca, pa primjenom odredbi o sticaju
utvrdio jedinstvenu kaznu od jednu godinu i dva mjeseca. Međutim sud cijeni da
nije neophodno pristupanje izvršenju utvrđene kazne zatvora, već je mišljenja
da olakšavajuće okolnosti na strani okrivljenog K.a predstavljaju osnov za
izricanje uslovne osude, kao krivične sankcije, pri tom cijeneći da bi
pristupanje izvršenju kazne zatvora suviše represivno djelovalo na
okrivljenog, nego da će i samo upozorenje, uz prijetnju kaznom, dovoljno
uticati na istog da u buduće ne vrši ova ili druga krivična djela i da će se
na taj način ostvariti svrha uslovne osude predviđena u čl. 52 Krivičnog
zakonika, te ostvariti svrha generalne i specijalne prevencije. Okrivljenom je
ukazano na značaj uslovne osude i mogućnost njenog opoziva.
Shodno čl. 229 Zakonika o krivičnom postupku, odlučeno je da okrivljeni plate
sudu na ime paušala iznos od po 30,00€, pri čemu je sud vodio računa o
složenosti i trajanju krivičnog postupka, kao i da na ime ostalih troškova
krivičnog postupka, sudu plate solidarno iznos od 55,00€ a koji se odnosi na
nagradu za izvršeno vještačenje vještaku ekonomske-struke, kome su sredstva
isplaćena iz predračunskih sredstava suda.
Shodno čl. 239 ZKP-a, okrivljeni su obavezani, da solidarno oštećenom D. T. u
Podgorici, na ime protivpravno oduzete nafte plate iznos od 185,00 €, u roku
od 15 dana, po pravosnažnosti presude.
Shodno čl.75 Kz-a okrivljenom K.u je izrečena mjera bezbjednosti oduzmanje
predmeta-pištolja marke »Golt«, kal. 7,65mm, fabričkog broja 296225 i šest
metaka, kao predmeta izvršenja krivičnog djela.
Iz iznijetih razloga shodno čl. 374 Zakonika o krivičnom postupku, odlučeno je
kao u izreci presude.
OSNOVNI SUD U BIJELOM POLJU
Dana 18.12. 2012.godine,
ZAPISNIČAR, S U D I J A,
Jovanka Raičević s.r. Ivan Adamović s.r.