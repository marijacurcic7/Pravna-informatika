K.br.397/12
U IME CRNE GORE
OSNOVNI SUD U BIJELOM POLJU, sudija Raičević Violeta uz učešće namještenika
suda Ljiljane Joksimović, zapisničara, u krivičnom predmetu protiv okrivljenog
R. Z.a iz B.Polja, zbog krivičnog djela falsifikovanje isprave iz čl.412.st.2.
u vezi st.1.KZ, po optužnom predlogu ODT-a u B.Polju Kt.br.386/12 od
06.12.2012.godine, nakon održanog usmenog glavnog i javnog pretresa u
prisustvu savjetnika ODT-a Š. D.e a u odsustvu okrivljenog R. Z.a, dana
16.01.2013. godine donio je i javno objavio:
P R E S U D U
Okrivljeni R. Z.O jmbg…, od oca B. i majke M., rodjene L., rodjen
18.11.1959.godine u mjestu Tomaševo, opština Bijelo Polje, sa prebivalištem u
ulici Vojvode Luke Vukalovića br… Igalo, Herceg Novi, sa boravištem u
Tomaševu, opština Bijelo Polje, državljanin Crne Gore, zaposlen, oženjen, otac
troje djece, pismen, sa završenom VSS, srednjeg imovnog stanja, osudjivan
presudom Okružnog suda u B.Polju K.br.149/84 od 21.12.1984.godine, zbog
krivičnog djela iz čl.190, KZ 4 mjeseca zatvora osuda brisana
29.05.2009.godine, presudom Opštinskog suda u Kragujevcu K.br.73/03 od
29.04.2004.godine zbog krivičnog djela iz čl.171.st.1.KZ RS 5 mjeseci zatvora,
presudom Osnovnog suda u Beranama K.br.229/08 od 27.10.2010.godine, zbog
krivičnog djela iz čl.412.st.2.KZ CG, kaznom zatvora u trajanju od 3 mjeseca.
K R I V J E
Što je:
Dana 18.10.2012.godine u mjestu Ravna Rijeka opština Bijelo Polje upotrijebio
kao pravu lažnu javnu ispravu - registarske tablice oznake HN AF ..., koje su
izdate za putničko motorno vozilo marke "Suzuki SJ 413", vlasništvo M. S.e, na
način što je iste postavio na svoje neregistrovano putničko motorno vozilo
marke "Opel Korsa", nakon čega je vozilo sa ovakvim tablicama upotrijebio u
vožnji kroz naselje Ravna Rijeka, opština Bijelo Polje, gdje je kontrolisan od
strane ovlašćenih službenika Uprave policije PJ Bijelo Polje.
-čime je izvršio krivično djelo falsifikovanje isprave iz čl. 412 stav 2 u vezi stava 1 Krivičnog zakonika Crne Gore,
-pa ga sud primjenom citiranog zakonskog propisa i čl. 2, 4, 5, 13, 15, 32, 36, 42, Krivičnog zakonika Crne Gore /KZ/ i čl. 226 i 374 Zakonika o krivičnom postupku Crne Gore /ZKP/, 
O S U D J U J E
Na kaznu zatvora u trajanju od 3 /tri/ mjeseca.
Okrivljeni se obavezuje na plaćanje paušala u iznosu od 30,00 € /trideset
eura/ na Depozit novčanih kazni, troškova postupka i paušala CG br.
832-151-35, u roku od 15 dana po pravosnažnosti presude, pod prijetnjom
prinudnog izvršenja.
O b r a z l o ž e nj e
Optužnim predlogm ODT-a u Bijelom Polju, Kt.br. 386/12 od 06.12.2012.godine,
okrivljenom R. Z.u stavljeno je na teret izvršenje krivičnog djela
falsifikovanje isprave iz čl. 412 stav 2 u vezi stava 1 Krivičnog zakonika
Crne Gore.
Glavni pretres je održan i zaključen u prisustvu savjetnika ODT-a, a u
odsustvu okrivljenog kome se poziv nije mogao uručit zbog neprijavljivanja
sudu promjene adrese ili boravišta i ako je na to propisno upozoren prilikom
prvog saslušanja, shodno čl.457.ZKP-a.
Zastupnik optužbe je u završnoj riječi predložila da se okrivljeni oglasi
krivim i osudi na kaznu po zakonu.
Okrivljeni R. Z.o u svojoj odbrani tokom postupka je istakao da je kritičnog
dana upravljao svojim vozilom marke "Opel Korsa" iz pravca Slijepač Most prema
Bijelom Polju. Na vozilu su se nalazile probne tablice HN AA 21 a koje tabilce
je na vozilu postavio kada je odjavio vozilo 27.07.2009.godine.Inače ovo
vozilo koristi samo kada dodje kod oca u Tomaševo. Istakao je da su se ove
probne tablice nalazile na prednjem i zadnjem staklu vozila a sporne tablice
oznaka HN AF ..., nalazile su se u tom momentu na polici od gepeka i mogle su
se vidjeti. Priznaje da ove tablice (HN AF ...) potiču od njegovog vozila
marke "Džip", ali ih je ipak stalno držao u vozilu "Opel Korsa". Kritičnog
dana patrola policije ga je zaustavila jer su smatrali da vozi u pijanom
stanju pa su htjeli da ga alkotestiraju na licu mjesta, što je odbio.
Službenici policije su mu tada tražili saobraćajnu i vozačku dozvolu.
Medjutim, kod sebe nije imao dokument koji se odnosi na probne tablice. Pitali
su ga da li koristi tablice koje su se nalazile na polici gepeka tj. tablice
oznake HN AF .... Rekao im je da ima probne tablice, ali da nema kod sebe
papir koji se odnosi na njih, te da nema potrebe da koristi sporne tablice.
Takodje im je rekao da su ove tablice sa njegovog drugog vozila. Istakao je da
tablice HN AF ..., u momentu kada je kontrolisan od strane službenika policije
nijesu bile istaknute na vozilu na mjestu predvidjenom za registarske oznake,
već su se iste nalazile na polici od gepeka.
Radi utvrđivanja odlučnih činjenica i krivične odgovornosti okrivljenog, sud
je u dokaznom postupku na glavnom pretresu, izveo dokaze: pročitao iskaze
svjedoka B. V.a i Š. D.a sa zapisnika Kt.br.386/22 od 03.12.2012.godine,
izvršio uvid u službenu zabilješku patrole saobraćajne policije od
18.10.2012.godine, izvršio uvid u potvrdu Uprave policije PJ Bijelo Polje o
privremenom isključivanju vozila iz saobraćaja od 18.10.2012.godine, izvršio
uvid u obavještenje Uprave policije PJ Bijelo Polje br.240/12-11951/3 od
05.12.2012.godine, izvršio uvid u fotokopiju saobraćajne dovzole broj CG
010376149 za vozilo "Opel Korsa", izvršio uvid u izvod iz kaznene evidencije
na ime okrivljenog broj 245/12-13016 od 27.11.2012.godine. Drugih predloga za
dopunu dokaznog postupka nije bilo.
Sud je cijeneći dokaze pojedinačno i u konktekstu dovodeći ih u vezu sa
odbranom okrivljenog, utvrdio činjenično stanje i na osnovu istog zaključio da
je okrivljeni izvršio krivično djelo za koje je oglašen krivim.
Sud je cijenio odbranu okrivljenog kao neosnovanu i sračunatu na izbjegavanje
krivične odgovornosti. Naime, okrivljeni nije sporio da je dana
18.10.2012.godine upravljao putničkim motornim vozilom marke "Opel Korsa" kroz
naselje Ravna Rijeka opština Bijelo Polje gdje je kontrolisan od strane
ovlašćenih službenika Uprave policije te da je u vozilu imao registarske
tablice HN AF ... koje su izdate za drugo vozilo. Medjutim, navode koje je
istakao u pogledu okolnosti da sporne tablice nijesu bile istaknute na vozilu
na mjestu previdjenom za registarske oznake već da su se iste nalazile na
polici od gepeka, te da je na vidnom mjestu istakao probne tablice za vozilo a
za koje u trenutku kontrole nije imao potrebnu dokumentaciju sud ne
prihvata.Ovo posebno sa razloga što su njegovi navodi obezvrijdjeni iskazima
svjedoka B. V.a i Š. D.a te materijalnim dokazima koje čine službena zbilješka
patrole saobraćajne policije, potvrda Uprave policije o privremenom
isključenju vozila iz saobraćaja i obavještenje Uprave policije.
Naime, svjedoci B. V. i Š. D.o saglasno su posvjedočili u pogledu odlučnih
činjenica i pri tom istakli da su zaposleni u Upravi policije PJ Bijelo Polje,
te da su kritičnog dana obavljajući redovnu kontrolu učesnika u saobraćaju
zaustavili vozilo "Opel Korsa" sa hercegnovskim registarskim oznakama a koje
vozilo se kretalo iz pravca Mojkovca u pravcu Bijelog Polja. Vozilom je
upravljao R. Z.o koji im je dao na uvid vozačku dozvolu ali ne i saobraćajnu,
jer istu nije imao kod sebe. Provjerom kod dežurne službe utvrdili su da vidno
istaknute hercegnovske registarske oznake pripadaju drugom vozilu što su
saopštili vozaču i naredili da skine registarske oznake te mu izdali potvrdu o
privremenom oduzimanju istih. Istakli su da su se sporne registarske tablice
nalazile istaknute na prednjem i zadnjem braniku vozila "Opel Korsa" tj. na
mjestu predvidjenom za registarske tablice. Izloženo je potvrdjeno službenom
zbilješkom od 18.10.2012 godine.
Iz potvrde o privremenom isključenju vozila iz saobraćaja Uprave policije PJ
Bijelo Polje utvrdjuje se da je dana 18.10.2012.godine privremeno isključeno
iz saobraćaja pmv. "Opel Korsa" reg.tablica HN AF ..., a kojim vozilom je
upravljao R. Z.o.
Iz obavještenja Uprave policije PJ Bijelo Polje br.240/12-11951/3 od
05.12.2012.godine, utvrdjuje se da su reg. oznake HN AF ... pripadale
pmv."Suzuki" tip SJ 413, vlasništvo M. S.e iz Herceg Novog.
Krivično djelo falsifikovanje isprave iz čl. 412 stav 2 u vezi stava 1 KZ,
postoji kada počinilac napravi lažnu ispravu ili izda neistinitu ispravu ili
preinači pravu ispravu u namjeri da se takva isprava upotrijebi kao prava, ili
ko takvu lažnu ili neistinitu ispravu upotrijebi kao pravu ili je nabavi radi
upotrebe, a djelo je izvršeno u pogledu javne isprave testamenta, mjenice,
čeka, javne ili službene knjige ili druge knjige koja se mora voditi na osnovu
zakona.Javnom ispravom smatra se ona isprava koju je u propisanom obilku izdao
državni organ u granicama svoje nadležnosti kao i isprava koju je u takvom
obliku izdala organizacija ili zajednica u poslovima koje vrši na osnovu
javnih ovlašćenja povjerenih joj zakonom. Tako se, shodno izloženom
registarska tablica smatra javnom ispravom. U konkretnom slučaju okrivljeni je
dana 18.10.2012.godine u mjestu Ravna Rijeka opština Bijelo Polje upotrijebio
kao pravu lažnu javnu ispravu - registarske tablice oznake HN AF ..., koje su
izdate za putničko motorno vozilo marke "Suzuki SJ 413", vlasništvo M. S.e, na
način što je iste postavio na svoje neregistrovano putničko motorno vozilo
marke "Opel Korsa", nakon čega je vozilo sa ovakvim tablicama upotrijebio u
vožnji kroz naselje Ravna Rijeka, opština Bijelo Polje, gdje je kontrolisan od
strane ovlašćenih službenika Uprave policije PJ Bijelo Polje.
Okrivljeni je djelo počinio sa umišljajem, svjestan da neistinite registarske
tablice upotrebljava kao prave, odnosno bio je svjestan da registarske tablice
koje su se nalazile na putničkom vozilu kojim je upravljao ne pripadaju tom
vozilu pa je uprkos tome vozilo sa takvim tablicama upotrijebio u vožnji kroz
naselje.
U radnjama okrivljenog i postupanju na opisani način sadržana su sva obilježja
krivičnog djela falsifikovanje isprave iz čl. 412 stav 2 u vezi stava 1. KZ,
zbog čega je kriv.
Za predmetno krivično djelo u Krivičnom zakoniku, zaprijećena je kazna zatvora
od tri mjeseca do pet godina.
Odlučujući o vrsti i visini kazne okrivljenom, sud je cijenio sve okolnosti iz
čl. 42 Krivičnog zakonika CG, pa je na strani okrivljenog našao olakšavajuće
okolnosti da se radi o porodičnom čovjeku, ocu troje djece, dok je od
otežavajućih okolnosti cijenio njegovu raniju osudjivanost a posebno da je
osudjivan za istovrsno krivično djelo, zbog čega je okrivljenog osudio na
kaznu zatvora u trajanju od tri mjeseca. Sud je mišljenja da će se sa ovakom
vrstom i visinom kazne, obziorm na težinu djela i nastale posledice, postići
svrha kažnjavanja u okviru opšte svrhe izricanja krivičnih sankcija, i uticati
na okrivljenog da u buduće ne vrši krivična djela, a time ostvariti ciljevi
specijalne i generalne prevencije, shodno čl. 32 KZ.
Sud je obavezao okrivljenog na plaćanje paušala u iznosu od 30 €, koji
troškovi paušala su određeni obzirom na složenost i trajanje postupka i na
imovinske prilike okrivljenog, shodno odredbi čl. 226 ZKP.
Sa iznijetog odlučeno je kao u izreci presude, shodno čl.374.ZKP.
OSNOVNI SUD U BIJELOM POLJU
Dana,16.01.2013.godine
Zapisničar, S u d i j a,
Ljiljana Joksimović s.r Violeta Raičević s.r