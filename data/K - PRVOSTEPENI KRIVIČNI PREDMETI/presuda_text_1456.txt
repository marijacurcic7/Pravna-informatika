OSNOVNI SUD U ROŽAJAMA
K.br.123/11.
U IME CRNE GORE
Predsjednik suda Zahit Camić, kao Sudija pojedinac, sa zapisničarem Burdžović
Adisom, u krivičnom predmetu okrivljenog M. H. iz s. Dračenovac, opština
Rožaje, po optužnom predlogu Kt.br.134/11. od 97. jula 2011. godine Osnovnog
Državnog Tužilaštva iz Rožaja, zbog krivičnog djela nedozvoljene trgovine iz
čl. 284.st.3. u vezi st. 2. u vezi čl. 23. st.2. Krivičnog Zakonika, nakon
održanog glavnog i javnog pretresa dana 05.9.2011. godine, u prisustvu
okrivljenog, Zamjenika Osnovnog Državnog Tužioca Selmanović Armina iz Rožaja,
advokata Hadžić Umera, branioca okrivljenog, istog dana u prisustvu stranaka
donio je i javno objavio
P R E S U D U
Okrivljeni M. H., JMBG ., od oca J., i majke H., rodj. Š., rodjen ..g. u s.
Stupa, opština Rožaje, živi u s. Dračenovac, opština Rožaje, drž. CG, pismen,
osnovnu školu, penzioner, oženjen, otac sedmoro djece, siromašnog imovnog
stanja, osudjivan.
Na osnovu čl. 373.tač.2. Zakonika o Krivičnom Postupku
OSLOBADJA SE OD OPTUŽBE
Da je:
dana 29.06.2011. godine, u selu Dračenovac opština Rožaje, zajednički sa
maloljetnim M.S. neovlašćeno kupio robu čiji je promet ograničen, protivno
odrebama čl.11. Zakona o duvanu (Sl.list RCG br.80/2004). i to: 343 šteke
cigareta marke "Marlboro" bijeli, (9 paketa od po 25 šteka, 2 paketa od po 24
šteke, 1 paket od 20 šteka i 1 paket od 50 šteka),
-čime bi kao saizvršilac izvršio krivično djelo nedozvoljene trgovine iz čl. 284.st.3. u vezi st. 2. u vezi čl.23.st.2. Krivičnog Zakonika.
Jer nije dokazano da je optuženi učinio djelo za koje je optužen.
Troškovi krivičnog postupka u iznosu od 75 eura padaju na teret budžetskih
sredstava suda i imaju se isplatiti okrivljenom u roku od 15 dana po
pravnosnažnosti ove presude.
O b r a z l o ž e n j e
ODT iz Rožaja podnio je optužni predlog Kt.br.134/11. od 07. jula 2011.
godine, protiv okrivljenog M. H. iz s. Stupa, opština Rožaje, zbog krivičnog
djela nedozvoljene trgovine iz čl. 284.st.3. u vezi st. 2. u vezi čl. 23.st.2.
KZ.
Na glavnom pretresu u završnoj riječi Zamjenik ODT-a ostao je pri podnijetom
optužnom predlogu. Istakao je da je izvedenim dokazima utvrdjeno da je
okrivljeni kupio robu, sa maloljetnim M. S., čiji je promet ograničen i istu
ostavio u vozilu koje je bilo parirano u garaži u s. Stupa, opština Rožaje. Da
iskaz svjedoka S. ne treba prihvatiti obzirom da je sračunat da pomogne
okrivljenom da izbjegne krivicu i kao takav je opovrgnut pismenim dokazima.
Predložio je da sud okrivljenog oglasi krivim za izvršeno krivično djelo,
osudi ga na kaznu zatvora u trajanju od 3 mjeseca i da mu izrekne zaštitnu
mjeru oduzimanja predmetnih cigareta.
Branilac okrivljenog advokat Umer Hadžić iz Rožaja istakao je: da nema dokaza
da je okrivljeni izvršio krivično djelo za koje je optužen. Nijedan izvedeni
dokaz ne upućuje na zaključak da je okrivljeni kupio predmetnu robu i istu
ostavio u svoje auto. Okrivljeni nije bio prisutan kada je predmetna roba
pronadjena. Predložio je da sud okrivljenog oslobodi od optužbe. Predložio je
da se okrivljenom nadoknade troškovi po AT CG za angažovanje branioca.
Okrivljeni M. H. na glavnom pretresu nije priznao krivicu za krivično djelo za
koje je otpužen. U svojoj odbrani istakao je:
Da nije izvršio krivično djelo koje mu se stavlja na teret. M. S. mu je
rodjak. S. kuća udaljena je od njegove kuće oko 2 km. U selu Stupa posjeduje
kuću i nepokretnosti. U toj kući ne živi već nekoliko godina, kao ni njegova
porodica. Vlasnik je druge kuće koja se nalazi u blizini magistralnog puta u
kojoj živi sa porodicom i ista je udaljena oko 3,5 km od kuće u s. Stupa u
kojoj ne živi. U junu mjesecu ove godine u kući u s. Stupa policija je našla
neke cigarete u vezi čega ga je upoznao njegov sin M. sa kojim živi u istoj
kući. Sa policijom u vezi ovoga nije razgovarao. Policija je vršila pretres
kuće u kojoj sada živi i nikakvu robu nije pronašla. U vezi predmetnih
cigareta sa njim niko nije obavio razgovor, tako da mu nijesu poznati detalji
u vezi predmetnih cigareta. Bio je prisutan u kući u kojoj živi kada je
policija vršila pretres, ali ga ista nije obavijestila da će da vrši pretres i
u kući u s. Stupa. Sa policijom je pošao i njegov sin M.. Njegov sin E. ima
registrovano preduzeće za bavljenje trgovinom. E. u kući u s. Stupa skladišti
kafu koju kupuje i prodaje i prostorija je u toj kući zaključana dok se ostale
prostorije obzirom da se radi o staroj drvenoj kući ne zaključavaju. Posjeduje
vozilo marke "Grand Čiroki" koje je kupio, ali isto nije registrovao u Crnoj
Gori. To vozilo je parkirano u garaži koja se nalazi kod kuće u s. Stupa. Sada
nije imao ključ od tog vozila. Nije mu poznato odakle su cigarete koje su
nadjene u tom vozilu, koje nije bilo zaključano kao ni garaža. Ključ od vozila
se nalazio u unutrašnjosti vozila. Vozilo je kupio radi djelova pošto od
ranije posjeduje vozilo iste marke. Narušenog je zdravlja, tako da se nikada
nije bavio nedozvoljenim radnjama. Predložio je da ga sud oslobodi od optužbe.
Na glavnom pretresu sud je izveo dokaze saslušanjem u svojstvu svjedoka M. S.,
M., pročitao izvještaj krim. tehnike Ispostave Rožaje Sl/11. od 29.6.2011.
godine, pročitao potvrdu o privremeno oduzetim predmetima Ispostave Rožaje, od
29.6.2011. godine, izvršio uvid u fotodokumentaciju br. 03/3-50/1. od
29.6.2011. godine, pročitao zapisnik o izvršenom pretresu stana i drugih
prostorija od strane Ispostave Rožaje od 29.6.2011. godine i izvršio uvid u
izvod iz kaznene evidencije na ime okrivljenog.
Svjedok M. S. istakao je: da živi u s. Dračenovac, opština Rožaje. Kuća mu se
nalazi prije carinskog prelaza pored magistralnog puta. Okrivljeni ima kuću
koja je udaljena od njegove kuće oko 2 km . Nije u radnom odnosu. Krajem
mjeseca juna bio je kod kuće koja je locirana pored magistralnog puta. Prišao
mu je njemu nepoznat čovjek i pitao ga da li može da mu prenese neke cigarete
zaobilaznim putem do s. Stupa odakle se nastavlja put prema R. Srbiji. Pošto
nije u radnom odnosu, učenik je srednje škole, ponudu je prihvatio. Sa tim
čovjekom se dogovorio da mu za iznos od 20 eura te cigarete odnese do s.
Stupa. Cigarete su bile upakovane u kartonske kutije marke "Marlboro" bijeli.
Cigarete je odnio do s. STupa gdje je čekao tog čovjeka da dodje i iste uzme.
Pošto taj čovjek nije došao na to mjesto, iste je morao negdje da skloni.
Poznato mu je da okrivljeni ima kuću u tom selu u kojoj ne živi. Pored kuće se
nalazi garaža u kojoj je bilo vozilo marke "Grand Čiroki". Na vratima garaže
bio je katanac koji se lako otvara, jer mu je to bilo poznato. Otvorio je
vrata, a gepek u vozilu je bio otvoren, te je cigarete ostavio u gepeku tog
vozila. Zatvorio je vrata od garaže i ponovo stavio katanac koji se otvara bez
ključa. Ujutru je vidio policiju da vrši pretrese kuća i da je pošla prema s.
Stupa. Pošao je u s. Stupa i kada je policija došla do kuće okrivljenog u
kojoj ne isti ne živi, otvorila je garažu i u vozilu je našla cigarete.
Policiji je kazao da su to njegove cigarete. Policiji je kazao prije nego što
je ista otvorila garažu da u garaži ima cigareta, pošto je vidio da druge
objekte nasilno otvaraju. Policija je u vozilu našla predmetne cigarete. Lice
kod kojeg je uzeo cigarete da prenese sreo je oko 24,00 h, a cigarete je
ostavio u garaži oko 03 h. Nikog nije pitao da li može cigarete ostaviti u
garaži, pošto nikog nije bilo u toj kući. Poznato mu je čija je kuća i garaža.
Cigarete je od njegove kuće do garaže prevezao na motoru. Okrivljeni nije bio
prisutan kada je vršen pretres garaže od strane policije, već je bio prisutan
samo M., sin okrivljenog.
Svjedok M. M. istakao je: da njegov brat Elvedin ima registrovanu firmu čiji
je i on suvlasnik. Posjeduju kuću u blizini magistralnog puta u s. Dračenovac.
U s. Stupa posjeduju staru kuću u kojoj ne žive i istu koriste kao magacinski
prostor za skladištenje kafe njihove firme. Dana 29.6. ove godine vršen je
pretres njihove kuće od strane policije radi pronalaska roba. vršen je pretres
kuće u s. Stupa u kojoj ne žive. Pored te kuće posjeduju garažu u kojoj se
nalazilo vozilo "Grand Čiroki", koje je kupio njegov otac. Vozilo nije
registrovano. Bio je pisutan kada je policija vršila pretres te kuće. Kod kuće
je došao S. koji je kazao policiji da je u vozilu u garaži ostavio neke
cigarete. Garaža se teško zaključava i policija je u vozilu u garaži našla
cigarete koje je oduzela. U vezi tih cigareta mu nije ništa poznato. Prvi put
je za cigarete saznao kada je S. kazao policiji da je u vozilu ostavio
cigarete. Okrivljeni nije bio prisutan kada je policija vršila pretres te
kuće. Na vratima od garaže stoji katanac, koji se može otvoriti bez ključa.
Osim magacina u kojem deponuju kafu, sve ostale prostorije u toj kući su
otvorene. S. je sjutra dan objasnio u vezi predmetnih cigareta, kako ih je
ostavio u vozilu, pošto ga je grdio zbog čega je iste ostavio u vozilu. Isti
nikog od njih nije pitao da li to može uraditi. Kazao mu je da je to uradio u
večernjim satima i da nije imao vremena da ih pita i računao je da će iste
ostati kratko vrijeme u tom vozilu.
Cijeneći iskaz okrivljenog, sve izvedene dokaze na glavnom pretresu, kako
pojedinačno tako i u vezi sa ostalim izvedenim dokazima, pa je na osnovu takve
ocjene našao da nije dokazanao da je okrivljeni učinio djelo za koje je
optužen.
Na osnovu iskaza svjedoka S. i M. se vidi da su predmetne cigarete nadjene u
vozilu koje je bilo u garaži koja se nalazi pored kuće u s. Stupa vlasništvo
okrivljenog u kojoj okrivljeni sa porodicom ne živi duže vrijeme. Da
okrivljeni posjeduje drugu kuću u s. Dračenovac, u kojoj živi sa porodicom. Da
je predmetne cigarete S. u večernjim satima, pošto ga je njemu nepoznat čovjek
pitao da mu iste odnese do s. Stupa zaobilaznim putem za iznos od 20 eura,
odnio u ovo selo, a da ih je nakon toga ostavio u vozilu marke "Grand Čiroki",
koje je bilo parkirano u garaži. Predmetno vozilo je vlasništvo okrivljenog,
koje nije registrovano. Da je policija vršila pretres kuće u s. Stupa u kojoj
M., sin okrivljenog, pošto ima firmu sa bratom E., skladišti kafu u jednoj
prostoriji.Okrivljeni nije bio prisutan prilikom pretresa te kuće. Za vrijeme
vršenja pretresa došao je S.koji je kazao da je u garaži u vozilu smjestio
cigarete koje je policija nakon toga oduzela. Da okrivljeni nije bio upoznat u
vezi ostavljanja tih cigareta od strane S., a da je S. M. objasnio da nije
imao vremena da ih u vezi toga obavijesti pošto je bila noć i da je računao da
je cigarete smjesti samo za kratko vrijeme pošto mu se nije javio čovjek koji
mu je iste predao da prenese do s. Stupa, od sela Dračenovac.
Iskaze ovih svjedoka sud je prihvatio kao uvjerljive i vjerodostojne jer su
isti u skladu jedni sa drugima i da se logično dopunjavaju kako medjusobno,
tako i sa ostalim izvedenim dokazima, a naročito sa zapisnikom o pretresanju
stana i drugih prostorija od 29.6. 2011. godine. Iz ovog zapisnika se ne vidi
da je okrivljeni bio prisutan prilikom vršenja pretresa objekata M. M. i
Hajrana pomenutog dana, a po naredbi Istražnog sudije ovog suda. Takodje se iz
sadržine zapisnika se vidi da prilikom vršenja pretresa objekata nijesu
navedene predmetne cigarete kao predmeti izvršenja ovog krivičnog djela. Ove
zapisnike sud je prihvatio kao objektivne jer su isti izdati od nadležnog
organa, koji je vršio pretres objekata M. H.,M. i M. po naredbi Istražnog
sudije ovog suda i isti su sačinjeni u skladu sa ZKP-om.
Cijeneći iskaz okrivljenog sud je njegov iskaz u cjelosti prihvatio kao tačan
i isti uzeo kao dokaz jer je u svemu potvrdjen izvedenim dokazima. Iz njegovog
iskaza se vidi da mu ništa nije poznato u vezi predmetnih cigareta, koje su
pronadjene u vozilu koje je kupio i isto ostavio u garaži u s. Stupa koja se
nalazi pored kuće u kojoj ne živi već duže vrijeme. Da se to vozilo ne
zaključava i da ga je kupio za djelove za vozilo iste marke koje posjeduje od
ranije. Živi u kući koja se nalazi u s. Dračenovac i udaljena je od kuće u s.
Stupa oko 3,5 km. Nije bio prisutan kada su ove cigarete pronadjene niti mu je
bilo poznato ko je iste u to vozilo ostavio. Njegov iskaz je sud prihvatio kao
objektivan jer je u skladu sa iskazima saslušanih svjedoka i sadržinom
zapisnika o pretresanju stana i drugih prostorija od 29.6. 2011.godine, koji
dokazi su od strane suda u cjelosti prihvaćeni.
Sud na osnovu iskaza okrivljenog i svih izvedenih dokaza nije mogao van svake
razumne sumnje utvrditi da je okrivljeni počinio krivično djelo kojem u se
optužbom stavlja na teret.
Naime, biće predmetnog krivičnog djela predstavlja neovlašćena prodaja
kupovina ili razmjena roba ili predmeta čiji je promet zabranjen ili
ograničen. U konkretnom slučaju nijedan od izvedenih dokaza ne upućuje na
zaključak da je predmetno krivično djelo počinio okrivljeni tj. da su u
njegovim radnjama sadržani elementi ovog krivičnog djela. Imajući u vidu
utvrdjeno činjenično stanje kao i to da u slučaju sumnje o postojanju
činjenice koja čini obilježje bića krivičnog djela, ili od koje zavisi
primjena neke odredbe krivičnog Zakona, sud odlučuje na način koji je
povoljniji za okrivljenog čl. 3. st.3. ZKP-a. Dakle, kako nijedan od izvedenih
dokaza ne upućuje na zaključak da je okrivljeni učinio predmetno krivično
djelo, to je sud primjenom čl. 373. tač. 2. ZKP istog oslobodio od
optužbe,obzirom da se na predpostavkama presuda nemože zasnivati.
Sud je činjenični opis iz optužnog predloga prilagodio biću ovog krivičnog
djela,kao u izreci presudi pri čemu nije promijenen identitet optužbe i
presude,jer se radi o neznatnim izmjenama.
Troškovi krivičnog postupka u iznosu od 75 eura, iz čl.226.st.2. tač.7. čl.
ZKP-a padaju na teret budžetskih sredstava suda u smislu čl. 230.st.1.ZKP i
isti se imaju isplatiti okrivljenom,obzirom da je isti angažovao branioca koji
je prisustvovao na glavnom pretresu te su isti dosudjeni okrivljenom u iznosu
od 75 eura, a odnose se na nagradu branioca okrivljenog, radi prisustva na
glavnom pretresu,a odmjereni su na osnovu AT CG.
OSNOVNI SUD U ROŽAJAMA,dana 05.9.2011.god.
ZAPISNIČAR PREDSJEDNIK SUDA
Burdžović Adisa s.r. Camić Zahit s.r.
PRAVNA POUKA: Protiv ove presude može se
izjaviti žalba u roku od 8 dana od dana prijema
iste i to Višem sudu u Bijelom Polju, a preko ovog suda.