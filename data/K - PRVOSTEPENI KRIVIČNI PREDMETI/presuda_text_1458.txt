OSNOVNI SUD U ROŽAJAMA
K.br.155/11.
U IME CRNE GORE
Predsjednik suda Zahit Camić, kao Sudija pojedinac, sa zapisničarem Burdžović
Adisom, u krivičnom predmetu okrivljenog S. S. iz s. Djerekare, opština
Vitina, R. Kosovo, po optužnom predlogu Kt.br.177/11. od 13.9.2011. godine
Osnovnog Državnog Tužilaštva iz Rožaja, zbog krivičnog djela uništenje i
oštećenje javnih uredjaja iz čl.328.st.2. u vezi st. 1. Krivičnog Zakonika,
nakon održanog glavnog i javnog pretresa dana 13.9.2011. godine, u prisustvu
okrivljenog, tumača za Albanski jezik Dacić Faruka iz Rožaja, Zamjenika
Osnovnog Državnog Tužioca Selmanović Armina iz Rožaja, advokata Škrijelj Bida,
branioca okrivljenog, punomoćnika oštećene Opštine Rožaje M. S., istog dana u
prisustvu stranaka donio je i javno objavio
P R E S U D U
Okrivljeni SK. S., od oca V. i majke F., rodj. Hodža, rodjen ...g. u s.
Djerekare, opština Vitina, R. Kosovo, gdje i živi, vozač, zapošljen u "Turalb"
Vitina, završio SSS, oženjen, otac troje djece, razumije Crnogorski jezik,
maternji jezik mu je Albanski, neosudjivan.
K R I V J E
Što je:
Dana 11. 09. 2011. godine, oko 04,00 h, u Rožajama, svjestan da svojom radnjom
može učiniti djelo, ali je olako držao da do toga neće doći ili da će to moći
spriječiti, uništio i oštetio javne uređaje za električnu energiju usljed čega
je nastao znatan poremećaj u korišćenju ovih uređaja i to pokidao električno
kablo fi-70 na 12 električnih stubova i 3 betonska stuba od kojih je jedan
polomljen a dva su oštećena, vlasništvo Elektroprivrede Crne Gore-
Elektrodistribucije Rožaje i polomio 3 metalna stuba ulične rasvjete
vlasništvo Opština Rožaje, na način što je upravljajući teretnim motornim
vozilom marke «Daf» reg. oznaka 01-457-BR sa priključnim vozilom reg. oznaka
01-288-AX iz pravca mjesta zv. Crnja Opština Rožaje, preko nove zaobilaznice u
pravcu Berana, podignutom kipom priključnog vozila udarao u električne kablove
usljed čega je lomio i kidao javne uređaje za električnu energiju, pa su
potrošači na nisko-naponskoj mjreži u ulicama Crnja, Zeleni, 30 septembar,29
novembar, i M. Tita, ostali bez napajanja električnom energijom duži vremenski
period do otklanjanja kvarova, pričinivši time štetu Elektroprivredi Crne
Gore-Elektrodistribuciji Rožaje u iznosu od 13.833,95 Eura i Opštini Rožaje u
iznosu od 3.000,00 Eura,
-čime je izvršio krivično djelo uništenje i oštećenje javnih uređaja iz čl. 328. st. 4. u vezi st. 2. i 1. Krivičnog zakonika. 
Pa ga sud na osnovu pomenutog zakonskog propisa primjenom čl.
3.4.13.16.32.39.42. Krivičnog Zakonika i čl. 374. Zakonika o Krivičnom
Postupku
O S U DJ U J E
NA NOVČANU KAZNU u iznosu od 1.200 (hiljadudvijestotine) eura, koju je dužan
da platu u roku od 15 dana po pravnosnažnosti ove presude. Ako osudjeni ne
plati novčanu kaznu u ovom roku, sud će novčanu kaznu zamijeniti kaznom
zatvora tako što će za svakih započetih 25 eura novčane kazne odrediti jedan
dan kazne zatvora.
Da plati ovom sudu na ime troškova krivičnog postupka iznos od 37,50 eura.
Da plati ovom sudu na ime paušala iznos od 50 eura.
Da plati na ime imovinsko pravnog zahtjeva Elektroprivredi Crne Gore -
Elektrodistribuciji Rožaje iznos od 13.833,95 eura i Opštini Rožaje iznos od
3.000 eura.
Sve ovo u roku od 15 dana po pravnosnažnosti ove presude.
O b r a z l o ž e n j e
ODT iz Rožaja podnio je optužni predlog Kt.br.177/11. od 13.9.2011. godine,
protiv okrivljenog S. S. iz s. Djerekare, opština Vitina, R.Kosovo, zbog
krivičnog djela uništenje i oštećenje javnih uredjaja iz čl. 328.st.2. u vezi
st. 1. KZ.
Sud je glavni pretres po saglasnosti okrivljenog u smislu čl. 454.st.3.ZKP
održao 13.9.2011. godine, nakon što je istom uručen optužni predlog.
Na glavnom pretresu Zamjenik ODT-a iz Rožaja precizirao je činjenični opis i
pravnu kvalifikaciju krivičnog djela kao u izreci ove presude. Istkao je da je
izvedenim dokazima, a što je potvrdjeno i djelimičnim priznanjem okrivljenog,
utvrdjeno da je isti izvršio krivično djelo koje mu se optužbom stavlja na
teret. Predložio je da sud istog osudi na novčanu kaznu u iznosu od 1.200
eura, sa kojom će se postići svrha kažnjavanja.
Punomoćnik oštećene Opštine Rožaje M. S., postavio je imovinsko pravni zahtjev
u iznosu od 3.000 eura i predložio da sud okrivljenog obaveže na plaćanje
istog.
Oštećena Elektroprivreda Crne Gore AD Nikšić Elektrodistribucija Rožaje
pisanim podneskom br. 40-12-01-2653. od 13.9.2011. godine, postavila je
odštetni zahtjev u iznosu od 13.833,95 eura. U zahtjevu je istaknuto da je
oštećenjem nisko naponske mreže u ulicama Crnja, Zeleni, 30.septembar,
29.novembar i Maršala Tita, došlo do poremećaja u snabdijevanju električnom
energijom potrošača u dužem vremenskom periodu od pričinjene štete, do
saniranja oštećenja. Predložio je da sud okrivljenog obaveže na plaćanje
odštetnog zahtjeva u naznačenom iznosu.
Advokat Bido Škrijelj, branilac okrivljenog koji je angažovan po službenoj
dužnosti obzirom da je okrivljenom bilo odredjeno zadržavanje od strane ODT-a
iz Rožaja istkao je da je okrivljeni nepažnjom, tj. iz nehata uzrokovao štetu
na elektroinstalacijama Elektrodistribucije Rožaje i uredjajima Opštine Rožaje
u iznosima koji su istaknuti u optužnom aktu. Da je okrivljeni prije
predmetnog dogadjaja bi napadnut od nepoznatih lica koja su mu oduzela 150
eura i izvršila premetačinu kabine. Da su najvjerovatnije ta lica izvršila
aktiviranje podizanje kipe na priključnom vozilu, te da je u takvom stanju
okrivljeni nastavio upravljanje vozilom koje je pričinilo predmetnu štetu.
Okrivljeni nije primjetio u toku vožnje da je kipa podignuta, da oštećeni nije
u mogućnosti da nadoknadi pričinjenu štetu. Tražio je troškove na ime
prisustva na održanom ročištu na glavnom pretresu po AT CG.
Na glavnom pretresu okrivljeni je priznao krivicu za krivično djelo koje mu se
optužbom stavlja na teret.
Okrivljeni je u pogledu objašnjenja za izvršeno krivično djelo istakao: da
živi u s. Djerekare, opština Vitina, R. Kosovo. Radi kao vozač u firmi
"Turalb" sa sjedištem u Prištini. Dana 10.9. ove godine pošao je teretnim
vozilom marke "Daf" reg. oznake 01-457-BR koje je imalo prikolicu reg. oznake
01-288- AX iz Prištine za Bar. Idući prema Crnoj Gori, kolege su ga pozvale
telefonom da se nadju na granici. Kada je došao u Rožaje, kretao se
zaobilaznicom oko Rožaja i vozilo parkirao na jednom proširenju pored puta,
čekao je kolege oko jedan sat, koji nijesu znali da je on pošao zaobilaznim
putem, dok su oni pošli regionalnim putem ul. "Rifata Burdžovića". Dok je bio
na tom proširenju primijetio je jedno lice da se kreće put kamiona sa nožem u
ruci. Otvorio je vrata od kabine, misleći da se radi o njegovom kolegi. To
lice mu je zatražilo da mu preda sav novac. Uplašio se i dao mu je novčanik u
kojem je bilo 150 eura. To lice ga je pozvalo da dodje do vozila koje je bilo
parkirano pored kamiona, što je i učinio. Ušao je u to vozilo i primijetio je
3 lica da su iz istog izašla i pošla u kamion gdje su izvršili premetačinu.
Lice koje je držalo nož u ruci mu je saopštilo ukoliko to prijavi policiji da
će ga ubiti. Ušao je u kamion i nastavio kretanje put grada. Vozilom je
upravljao brzinom 40 - 50 km/h. U vožnji je čuo neki zvuk - pucketanje,
misleći da to potiče od kabine vozila. Primijetio je u ogledalu da nešto sjaji
i zaustavio je kamion u blizini benzinske stanice. Kada je izašao iz kamiona
vidio je da je na kamionu podignuta kipa. Kipu je vratio u ležeći položaj i
nastavio put prema Baru ne znajući šta se dogodilo. Ne zna kako se kipa
podigla. Ovo nije prijavio policiji jer se plašio lica koja su mu novac
oduzela. U vožnji je primijetio da se vozilo zanosi zbog tovarnog sanduka. Do
tada nije u takvoj situaciji upravljao kamionom tako da mu nije poznato da li
se u toj situaciji može bezbijedno upravljati vozilom. Kada je vozilo
zaustavio nije primijetio oštećenja na tovarnom sanduku. Kada se vratio u
firmu ispričao je šta mu se dogodilo. Ponovo je pošao za Bar vozilom i kada je
došao u Rožaje pokvario mu se mehanizam za kočenje tako da je odlučio da
vozilo vrati u firmu. Zaustavila ga je patrola policije koja mu je predočila
da je pričinio štetu tim vozilom na Elektroinstalaciji u Rožajama. Kada je bio
u Baru primijetio je na stranici tovarnog sanduka oštećenja u blažem stepenu.
Kada mu je saopšteno da je on pričinio štetu na Elektroinstalaciji vozilom
zaključio je da su oštećenja na vozilu bila od toga. Da je znao da je štetu
pričinio pomenutog dana na Elektroinstalaciji u Rožajama odmah bi to prijavio
u policiji.
Na glavnom pretresu Sud je izveo dokaze čitanjem zapisnika o uvidjaju
Ispostave Rožaje br. 35/03-KU 172 od 11.9.2011. godine, izvršio uvid u
fotodokumentaciju Ispostave Rožaje br. 189/2011. od 12.9.2011.g. i br.
186/2011. od 11.9.2011. godine, pročitao izvještaj Opštine Rožaje br. 257. od
12.9.2011. godine, pročitao dopis Elektroprivrede Crne Gore AD Nikšić
Elektordistribucija Rožaje br. 40-12-01-2653. od 13.9.2011. godine dok nije
izveo dokaz pribavljanjem izvoda iz kaznene evidencije na ime okrivljenog,
obzirom da je izvodjenje ovog dokaza bilo otežano jer je okrivljeni
državljanin R.Kosova i izvodjenjem ovog dokaza bi se išlo samo na
odugovlačenju krivičnog postupka, a činjenično stanje bi ostalo neizmijenjeno.
Sud je cijeneći iskaz okrivljenog i izvedene dokaze pojedinačno i u vezi sa
ostalim izvedenim dokazima, pa je na osnovu takve ocjene utvrdio činjenično
stanje, kao u izreci ove presude.
Utvrdjeno činjenično stanje proizilazi iz priznanja okrivljenog za izvršeno
krivično djelo, čije priznanje je sud prihvatio u dijelu koji se odnosi u
pogledu uništenja i oštećenja javnih uredjaja za električnu energiju u
Rožajama u pomenutim ulicama, jer je u tom dijelu, potvrdjeno svim izvedenim
dokaima, te je isto u tom dijelu uzeo kao dokaz. Medjutim, njegovo objašnjenje
u vezi izvršenog krivičnog djela u dijelu koji se odnosi da je prethodno bio
na proširenju pored puta čekajući u vozilu kolege, te da su mu nepoznata lica
oduzela novac, vršila premetačinu u kabini i da nije vidio da je podignuta
kipa od vučnog vozila, te da to nije prijavio policiji u Rožajama, te i da
nije znao da je došlo do oštećenja ovih uredjaja u toku vožnje, da mu se
vozilo pokvarilo u Rožajama i da je imao namjeru da se vrati na Kosovo radi
popravke, kada je bio pošao za Bar, sud takvo objašnjenje istom nije mogao
prihvtiti jer je u tom dijelu isto smišljeno, nelogično i sračunato ka
umanjenju krivičnopravne odgovornosti za krivično djelo koje mu se optužbom
stavlja na teret. Nelogično je kazivanje optuženog da nije primijetio u toku
vožnje da mu je kipa na vučnom vozilu bila podignuta, te i da je sa vozilom
oštetio javne uredjaje za Električnu energiju. Ovo tim prije što je, kako i
sam ističe, vozilo zaustavio u blizini benzinske stanice u Rožajama, gdje je
upravo došlo do oštećenja ovih uredjaja, a na vozilu - vučnom bila su i
oštećenja nastala oštećenjem ovih uredjaja.
Izvedene dokaze koji se odnose na visinu štete koja je pričinjena oštećenjem i
uništenjem javnih uredjaja na Elektromreži, te i poremećajem u snabdijevanju
električnom energijom na niskonaponskoj mreži u pomenutim ulicama, sud je u
potpunosti prihvatio kao tačne, vjerodostojne, a istima niko od stranaka na
glavnom pretresu nije prigovorio.
Imajući u vidu utvrdjeno činjenično stanje, sud je našao da su u radnjama
okrivljenog sadržani svi bitni elementi krivičnog djela uništenje i oštećenje
javnih uredjaja iz čl. 328.st.4. u vezi st.2. i 1. KZ izvršenog na način,
vrijeme i mjestu kako je to opisano u izreci ove presude. Kako je u konkretnom
slučaju došlo do oštećenja i uništenja javnih uredjaja za snabdijevanje
električne nergije, te da je to izazvalo znatan poremećaj u redovnom životu
gradjana, u pomeutim ulicama, od momenta kada su ovi uredjaji oštećeni i
uništeni do popravljanja istih, nesumnjivo proizilazi da su u radnjama
okrivljenog sadržani svi bitni elementi ovog krivičnog djela.
Cijeneći način izvršenja ovog krivičnog djela i psihički odnos izvršioca prema
istom, sud je našao da je okrivljeni predmetno krivično djelo izvršio iz
nehata. Naime, okrivljeni nije bio svjestan da upravlja pomenutim vozilom na
kojem je bila podignuta na vučnom vozilu kipa i da na taj način može učiniti
djelo, a prema okolnostima pod kojima je djelo učinjeno i prema svojim ličnim
svojstvima je bio dužan i mogao je biti svjestan te mogućnosti. U konkretnom
slučaju okrivljeni je upravljao pomenutim vozilom sa podignutim kipom vučnog
vozila izazivajući oštećenje i uništenje javnih uredjaja za električnu
energiju, a kao vozač je bio dužan i mogao je biti svjestan da u takvom stanju
može nastupiti zabranjena posledica koja je i nastupila.
Za izvršeno krivično djelo sud je okrivljenog oglasio krivim i osudio na
novčanu kaznu u iznosu od 1.200 eura.
Predmet ocjene suda bila je i teza advokata Bida Škrijelja kao branioca
okrivljenog, pa je sud istu prihvatio u dijelu koji se odnosi u pogledu
izvršenja ovog krivičnog djela, dok istu nije mogao prihvatiti u dijelu koji
se odnosi u pogledu objašnjenja vezano za dogadjaje koji su pethodili prema
okrivljenom kako je to okrivljeni i predstavio jer je u tom dijelu ista
suprotna utvrdjenom činjeničnom stanju.
Prilikom odmjeravanja kazne u granicama koje su Zakonom propisane za ovo
djelo, imajući u vidu svrhu kažnjavanja i uzimajući u obzir sve okolnosti koje
utiču da kazna bude manja ili veća, olakšavajuće i otežavajuće okolnosti iz
čl. 42. KZ, sud je kao olakšavajuće okolnosti okrivljenom uzeo u obzir njegovo
priznanje za izvršeno krivično djelo, odnos prema izvršenom krivičnom djelu,
njegove porodične prilike, njegovo dosadašnje vladanje, pa ga je sud u
nedostatku otežavajućih okolnosti imajući u vidu jačinu ugrožavanja zaštićenog
dobra, okolnosti pod kojima je djelo učinio, istog osudio na novčanu kaznu u
naznačenom iznosu ubijedjen da će se sa istom postići svrha kažnjavanja iz čl.
4. u vezi čl. 32.KZ.
U smislu čl. 229. u vezi čl. 226. st.2. tač. 7. ZKP sud je obavezao
okrivljenog da plati na ime troškova krivičnog postupka iznos od 37,50 eura, a
koji troškovi se odnose na ime prisustva branioca koji je angažovan po
službenoj dužnosti, a isti su odredjeni na osnovu AT CG, a u smislu čl. 226.
st.3.ZKP da plati na ime paušala iznos od 50 eura, imajući u vidu trajanje i
složenost krivičnog postupka.
Na osnovu čl. 239. st.2. ZKP sud je obavezao okrivljenog da plati na ime
imovinskopravnog zahtjeva oštećenoj Elektroprivredi Crne Gore,
Elektrodistribudiji Rožaje iznos od 13.833,95 eura i Opštini Rožaje iznos od
3.000 eura, koji iznos su oštećeni postavili na glavnom pretresu i predložili
da sud okrivljenog obaveže na plaćanje istih.
OSNOVNI SUD U ROŽAJAMA, dana 13.9.2011. godine.
ZAPISNIČAR PREDSJEDNIK SUDA
Burdžović Adisa s.r. Camić Zahit s.r.
PRAVNA POUKA: Protiv ove presude oštećeni mogu
izjaviti žalba u roku od 8 dana od dana prijema iste,
Višem sudu u Bijelom Polju, a preko ovog suda.
Okrivljeni, njegov branilac advokat Škrijelj Bido i
Zamjenik ODT-a po objavljivanu presude odrekli su se
prava žalbe.