K.br.1/12
U IME CRNE GORE
OSNOVNI SUD U BIJELOM POLJU, po sudiji pojedincu Raičević Violeti uz učešće
namještenika suda Joksimović Ljiljane kao zapisničara u krivičnom predmetu
protiv okrivljenog M.E.a iz Bijelog Polja, zbog krivičnog djela teška tjelesna
povreda iz čl.151.st.1.KZ, po optužnici ODT-a u B.Polju Kt.br.90/11 od
28.06.2011.godine, nakon održanog usmenog glavnog i javnog pretresa u
prisustvu zamjenika ODT-a Kljajević Katarine, okrivljenog M.E.a i njegovog
branioca adv. Č.V.a te oštećenog H.N.a dana 30.03.2012.godine donio je i javno
objavio:
P R E S U D U
Okrivljeni M.E., jmbg...., od oca B. i majke Z., rodjene H., rodjen ...godine
u Bijelom Polju, sa prebivalištem u ulici M.D.br.13, opština Bijelo Polje,
državljanin Crne Gore, neoženjen, pismen, sa završenom srednjom školom, po
zanimanju frizer, lošeg imovnog stanja, nezaposlen, osudjivan.
K R I V J E
Što je:
-dana 13.02.2011.godine, oko 11,30 h u holu ispred toaleta u poluotvorenom dijelu ZIKS- a u B.Polju, teško tjelesno povrijedio oštećenog H.N.a na način što ga je pesnicama izudarao u predjelu glave od kojih udaraca je oštećeni pao na pločice, nakon čega je nastavio da ga udara nogama obuvenim u papuče, kojom prilikom mu je od nanijetih udaraca kao i gaženjem nanio tešku tjelesnu pvoredu u vidu preloma petog prsta lijevog stopala, otok lijevog tjemenog predjela, krvnog podliva ispod lijevog oka i oguljotinu desne nadlaktice, 
-čime je izvršio krivično djelo teška tjelesna povreda iz čl. 151 st. 1 Krivičnog zakonika Crne Gore,
- pa ga sud primjenom citiranog zakonskog propisa i čl. 2, 4, 5, 13, 15, 32,
36, 42, 45 i 46 Krivičnog zakonika Crne Gore /KZ/ i čl. 226, 229, 239 i 374
Zakonika o krivičnom postupku Crne Gore / ZKP/,
O S U Đ U J E
Na kaznu zatvora u trajanju od 3 /tri/ mjeseca.
Okrivljeni se obavezuje na plaćanje paušala ovom sudu u iznosu od 40 € i na
ime troškova krivičnog postupka u iznosu od 462,00 € /četiristo šezdeset dva
eura/na račun depozita novčanih kazni, troškova postupka i paušala CG broj
832-151-35, u roku od 15 dana po pravosnažnosti presude, pod prijetnjom
prinudnog izvršenja.
Oštećeni H.N. se upućuje na parnični postupak, radi ostvarenja imovinsko-
pravnog zahtjeva.
O b r a z l o ž e nj e
Optužnicom ODT-a u Bijelom Polju, Kt.br. 90/11 od 28.06.2011.godine,
okrivljenom M.E.u iz B.Polja stavljeno je na teret izvršenje krivičnog djela
teška tjelesna povreda iz čl. 151 stav 1 Krivičnog zakonika Crne Gore.
Ovaj sud je presudom K.br.326/11 od 20.10.2011.godine, okrivljenog M.E.a
oglasio krivim i osudio na kaznu zatvora u trajanju od šest mjeseci, koju
presudu je Viši sud u B.Polju ukinuo rješenjem Kž.br.1089/11 od
27.12.2011.godine i predmet vratio na ponovno sudjenje.
Glavni pretres je održan i zaključen u prisustvu zamjenika ODT-a, okrivljenog
i njegovog branioca te oštećenog.
Zamjenik ODT-a je prije davanja završne riječi precizirala optužnicu na način
kako je to sadržano izrekom presude u završnoj riječi je tražila da se
okrivljeni oglasi krivim i osudi na kaznu po zakonu.
Oštećeni H.N. se pridružio krivičnom gonjenju protiv okrivljenog.
Okrivljeni M.E. u svojoj odbrani tokom postupka je istakao da je u kritičnom
periodu u Zatvoru u B.Polju izdržavao kaznu. H.N. je takodje boravio u zatvoru
i obojica su bili u poluotovorenom dijelu ZIKS-a. Dana 13.02.2011.godine
krenuo je u toalet da opere zube i nije znao da se H.N. nalazi u tuš kabini.
Dok je prao zube H. je izašao iz kabine prišao mu i izmedju njih je došlo do
kraće prepirke i medjusobnog guranja. H. ga je uhvatio za vrat, pogurali su
se, nakon čega je on H.a odgurnuo od sebe a isti se tom prilikom ledjima
odgurnuo od zid, zatim opet prišao do njega zbog čega ga je ponovo odgurnuo na
isti način. Medjutim, istakao je da H. nije pao na pločice već je udario
ledjima od zid, zatim je prišao i stavio mu kapu od majice preko očiju i lica
i dva puta ga udario nogom u predjelu njegovih nogu a zatim je počeo da ga
udara u predjelu glave pesnicama zbog čega je on H.a dva puta rukama udario u
predjelu glave ili tijela. Kada je pomjerio kapu sa lica vidio je da se H.N.
nalazi na podu, ali nije vidio momenat kada je pao.Na glavnom pretresu je
pojasnio da je oštećenog u samoodbrani udarao stisnutim pesnicama a negira da
ga je udarao nogama po tijelu. Istakao je da na kritičnom mjestu nije bilo
drugih lica.
U završnoj riječi branilac okrivljenog je predložio da se okrivljeni oslobodi
od optužbe dok je okrivljeni molio sud da uzme u obzir okolnost da ima bolesnu
majku o kojoj brine i vodi računa.
Radi utvrđivanja odlučnih činjenica i kriviče odgovornosti okrivljenog, sud je
u dokaznom postupku na glavnom pretresu, izveo sledeće dokaze: u svojstvu
svjedoka saslušao oštećenog H.N.a, izvršio uvid u medicinsku dokumentaciju na
ime oštećenog H.N.a i to u izvještaj ljekara specijaliste Opšte bolnice
B.Polje br.1272 od 13.02.2011,godine, izvještaj ljekara specijaliste ZIKS
Podgorica od 13.02.2011.godine i zdravstveni karton ZIKS Podgorica, te RTG
snimke na ime oštećenog, pročitao nalaz i mišljenje vještaka medicinske struke
dr. A.P.a od 09.06.2011.godine, saslušao istog vještaka na okolnosti
pojašnjenja nalaza i mišljenja, pročitao nalaz i mišljenje vještaka za sudsku
medicinu dr. Š.M.a od 17.10.2011.godine, saslušao istog vještaka na okolnosti
pojašnjenja nalaza i izvršio uvid u izvod iz KE na ime okrivljenog. Drugih
predloga za dopunu dokaznog postupka nije bilo.
Sud je cijeneći dokaze pojedinačno i u medjusobnoj povezanosti, dovodeći ih u
vezu jedne sa drugim kao i u vezu sa odbranom okrivljenog, utvrdio činjenično
stanje i na osnovu istog zaključio da je okrivljeni M.E. izvršio krivično
djelo teška tjelesna povreda iz čl.151.st.1.KZ zbog čega je kriv.
Naime, sud je cijenio odbranu okrivljenog kao neosnovanu i sračunatu na
izbjegavanje krivične odgovornosti pa istu nije prihvatio iz više
razloga.Naime, njegova odbrana je obezvrijedjenim jasnim i kategoričnim
iskazom oštećenog H.N.a koji je saslušan u svojstvu svjedoka, a čiji iskaz je
sud prihvatio jer je pouzdan obzirom da ima utemeljenje u medicinskoj
dokumentaciji, nalazu i mišljenju vještaka medicinske struke i nalazu i
mišljenju vještaka za sudsku medicinu.Oštećeni H.N. je posvjedočio u pogledu
odlučnih činjenica i pri tom istakao da je izdržavao zatvorsku kaznu u Zatvoru
u B.Polju gdje se i M.E. nalazio na izdržavanju kazne. M.E. ponašao se
naredjivački prema njemu tako što je dva dana prije kritičnog dogadjaja tražio
od njega da opere šolje pa kada je odbio isti se ljutio i psovao ga. Kritičnog
dana je bio u kupatilu i nakon izlaska, u hodniku sreo se sa M.E.om koji mu je
ospovao majku što ga je posebno razljutilo jer mu je majka umrla. E.ga je tada
udario stisnutom pesniom u predjelu glave a zatim nastavio uzastopno da ga
udara pesnicama usled kojih udaraca je pao na pločice, a nakon toga ga je
počeo udarati nogama u predjelu tijela.
Iz medicinske dokumentacije na ime oštećenog H.N.a i nalaza i mišljenja
vještaka medicinske struke dr. A.P.a proizilazi da je oštećeni kritičnom
prilikom zadobio tešku tjelesnu povredu u vidu frakture - preloma V prsta
lijevog stopala, kao i povrede u vidu hematoma ispod lijevog oka i kontuzije
desne nadlaktice sa oguljotinom.
Iz nalaza i mišljenja vještaka sudske medicine dr. Š.M.a od 17.10.2011.godine,
proizilazi da je u predmetnom dogadjaju oštećeni H.N. zadobio sledeće povrede:
prelom V prsta lijevog stopala, krvni podliv ispod lijevog oka i oguljotina
desne nadlaktice. Navedene povrede posledica su najmanje trostrukog dejstva
tupog, teškog i jako zamahnutog mehaničkog orudja na odgovarajuće predjele
tijela. Navedeni krvni podliv posledica je direktnog dejstva sile (udarac) na
taj predio tijela, moguće i pesnicom. Navedeni prelom mogao je nastati
mehanizom gaženja ali i mehanizmom udara odgovarajućim stopalom o neki čvrsti
predmet. Navedena oguljotina mogla je nastati mehaizmom udara ali i pada na
tvrdu i neravnu podlogu. Navedeni krvni podliv i oguljotina predstavljaju i
pojedinačno i u svom zbiru laku tjelesnu povredu a navedeni prelom predstavlja
tešku tjelesnu povredu. Dakle, u vrijeme odigravanja predmetnog dogadjaja H.N.
je zadobio tešku tjelesnu povredu.
Pojašnjavajući nalaz na glavnom pretresu vještak je dodao da je kritičnog
dogadjaja H.N. zadobio i povredu u vidu otoka lijevog tjemenog predjela, koja
povreda je posledica udarca u taj dio glave. U svom mišljenju je već dao
mogućnost da je prelom V prsta lijevog stopala mogao nastati mehanizom gaženja
, a to je direktno dejstvom sile udara. Istim svojim mišljenjem nije mogao
isključiti mogućnost da je prelom mogao nastati tako što je oštećeni H.
zamahnuo stopalom i udario V-tim prstom u neki čvrst predmet koji može biti
zid, metalna šipka ili sl., što je manja vjerovatnoća, ali je isključio
mogućnost da je taj čvrst predmet mogao biti nečija noga tj. isključio je
mogućnost da je oštećeni povredu u vidu preloma V prsta mogao zadobiti udarom
nogom u nogu okrivljenog. Isključio je mougćnost da je prelom V prsta lijevog
stopala nastao mehanizom pada na tvrdu podlogu već smatra da je ovaj prelom
posledica udara u taj dio tijela. Nadalje je istakao da nema opisa da je na
petom prstu bilo drugih povreda osim preloma pojašnjavajući da se izuzetno
rijetko kod ovih preloma opiše i neka promjena spolja na koži jer ljekar
tretira težu povredu, odnosno sami prelom. Navedena povreda u vidu preloma
dakle, mogla je nastati tako što osoba skače i iz skoka gazi po tom prstu, jer
bez jake sile odozgo na prst nema preloma a isto tako povreda u vidu preloma
petog prsta kod oštećenog H.a mogla je nastati takozvanim volej udarcem
odnosno drugim zamahnutim stopalom, bez obzira da li je stopalo oštećenog bilo
boso, na njemu papuča ili cipela i bez obzira da li je to drugo stopalo tj.
stopalo okrivljenog bilo boso, obuveno u papuču ili cipelu. Pri tom je
intezitet sile jak, jer je posledica prelom kosti.
Vještaku za sudsku medicinu predočena je i medicinska dokumentacija na ime
okrivljenog M.E.a pa je vještak mišljenja da je u predmetnom dogadjaju M.E.je
zadobio sledeće povrede: otok i oguljotina ispod desne očne duplje.Oguljotine
prednje strane vrata. Navedene povrede posledica su najmanje dvostrukog
dejstva ( dva udarca) tupog, teškog i zamahnutog mehaničkog orudjaa (moguća je
pesnica i prsti šake) na odgovarajuće predjele glave i vrata. Navedene povrede
predstavljaju i pojedinačno i u zbiru lake tjelesne pvorede.Dakle, u vrijeme
odgiravanja predmetnog dogadjaja M.E. je zadobio laku tjelesnu povredu.Opisane
oguljotine u predjelu grlene jabučice prednje strane vrata mogle su nastati
kao posledica djelovanja patenta od neke trenerke.
Sud je cijenio nalaz vještaka za sudsku medicinu u pogledu povreda koje je
kritičnom prilikom zadobio okrivljeni, ali imajući u vidu utvrdjeno činjenično
stanje, zaključka je da povrede koje je iste zadobio kritičnom prilikom ne
isključuju njegovu krivičnu odgovornost, ali imaju uticaj na stepen njegove
krivične odgovornosti.
Sud je prihvatio nalaz i mišljenje vještaka sudske medicine prof.dr. Š.M.a, u
pogledu povreda koje je kritičnom prilikom zadobio oštećeni H.N. jer je
stručno i objektivno sačinjen, a na bazi raspoloživih podataka – medicinske
dokumentacije na ime oštećenog, te na osnovu nauke i vještine.
Da bi postojalo krivično djelo teška tjelesna povreda iz čl. 151 st. 1
Krivičnog zakonika Crne Gore, potrebno je da počinilac drugog teško povrijedi
ili mu zdravlje teško naruši. Pod tjelesnom povredom podrazumijeva se povreda
tjelesnog integtriteta ili narušavanje zdravlja drugog lica. Povreda tjelesnog
integriteta je oštećenje tijela čovjeka uzetog u njegovoj bio – psihičkoj
jedinstvenosti. Na osnovu svega izloženog nedvosmisleno se zaključuje da je
okrivljeni dana 13.02.2011.godine, oko 11,30 h u holu ispred toaleta u
poluotvorenom dijelu ZIKS- a u B.Polju, teško tjelesno povrijedio oštećenog
H.N.a na način što ga je pesnicama izudarao u predjelu glave od kojih udaraca
je oštećeni pao na pločice, nakon čega je nastavio da ga udara nogama obuvenim
u papuče, kojom prilikom mu je od nanijetih udaraca kao i gaženjem nanio tešku
tjelesnu pvoredu u vidu preloma petog prsta lijevog stopala, otok lijevog
tjemenog predjela, krvnog podliva ispod lijevog oka i oguljotinu desne
nadlaktice.
Postupajući na navedeni način, odnosno udarajući oštećenog pesnicom u predjelu
glave usled čega je isti pao na pločice, a zatim udrajući i gazeći ga nogama
po tijelu što je za posledicu imalo povredjivanje tjelesnog integriteta
oštećenog i povrede izražene u vidu preloma V prsta lijevog stopala, otok
lijevog tjemenog predjela, krvnog podliva ispod lijevog oka i oguljotinu desne
nadlaktice okrivljeni je ostvario obilježje krivičnog djela teška tjelesna
povreda iz čl. 151 st. 1 KZ, zbog čega je kriv i krivično odgovoran. Umišljaj
okrivljenog obuhvatao je sve zakonske elemente krivičnog djela za koje je
oglašen krivim obzirom da je bio svjestan svog činjenja, učešća u zbivanju i
htio njegovo izvršenje.
Za predmetno krivično djelo u Krivičnom zakoniku, zaprijećena je kazna zatvora
od šest mjeseca do pet godina.
Iz izvoda iz KE na ime okrivljenog sud je utvrdio da je isti osudjivan
presudom Višeg suda u B.Polju K.nr.1/10-08 od 12.03.2010.godine zbog krivičnog
djela iz čl.300 st.1.KZ CG kaznom zatvora šest mjeseci.
Odlučujući o vrsti i visini kazne, sud je cijenio sve okolnosti iz čl. 42 KZ,
pa je na strani okrivljenog od otežavajućih okolnosti cijenio njegovu raniju
osudjivanost a od olakšavajućih okolnosti je cijenio da se radi o relativno
mladom čovjeku koji je nezaposlen i lošeg imovnog stanja, da vodi brigu o
bolesnoj majci, koje olakšavajuće okolnosti je cijenio kao osobito
olakšavajuće, zbog čega je okrivljenom ublažio kaznu primjenom čl.45 i 46 KZ i
istog osudio na kaznu zatvora u trajanju od 3 mjeseca cijeneći da će se i sa
ublaženom kaznom u potpunosti ostvariti svrha kažnjavanja u okviru opšte svrhe
izricanja krivičnih sankcija, time uticati na okrivljenog da ubuduće ne vrši
krivična djela i postići ciljevi specijalne i generalne prevencije shodno čl.
32 KZ.
Sud je obavezao okrivljenog na plaćanje paušala u iznosu od 40 €, koji
troškovi paušala su određeni obzirom na složenost i trajanje postupka i na
imovinske prilike okrivljenog, shodno odredbi čl. 226 ZKP CG.
Sud je obavezao okrivljenog na plaćanje troškova krivičnog postupka u iznosu
od 462,00 € a koji troškovi se odnose na nagradu isplaćenu vještacima
medicinske struke, shodno čl. 229 ZKP.
Oštećeni H.N. se radi ostvarivanja imovinsko-pravnog zahtjeva upućuje na
parnični postupak, shodno čl. 239 ZKP.
Sa iznijetog odlučeno je kao u izreci presude, shodno čl. 374 ZKP.
OSNOVNI SUD U BIJELOM POLJU
Dana, 30.03.2012.godine
Zapisničar, S U D I J A,
Ljiljana Joksimović Violeta Raičević