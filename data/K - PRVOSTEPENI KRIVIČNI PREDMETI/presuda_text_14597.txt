K.br.2/12
U IME CRNE GORE
OSNOVNI SUD U BIJELOM POLJU, po sudiji pojedincu Raičević Violeti uz učešće
namještenika suda Joksimović Ljiljane kao zapisničara u krivičnom predmetu
protiv okrivljenih M.R.a i dr. iz Bijelog Polja, zbog krivičnog djela teška
djela protiv bezbjednosti javnog saobraćaja iz čl.348.st.4. u vezi
čl.339.st.3. u vezi st.1.KZ , po optužnici ODT-a u B.Polju Kt.br.254/09 od
21.03.2011.godine, nakon održanog usmenog glavnog i javnog pretresa u
prisustvu zamjenika ODT-a Smolović Slavenka, okrivljenog M.R.a i njegov
branioca adv. J.M.a, okrivljenog K.H.a i njegovog branioca adv. J.S.a,
zakonskog zastupnika sada pok. R.G., M.V.a, dana 09.04.2012.godine donio je i
javno objavio:
P R E S U D U
Okrivljeni M.R., od oca H. i majke U., rodjene B., rodjen ....godine u Bijelom
Poljusa prebivalištem u mjestu Crhalj- Sipanje, opština Bijelo Polje,
državljanin Crne Gore, oženjen, otac dvoje djece, pismen, sa završenom
Osnovnom školom, vojsku služio 2002.godine u Leskovcu, lošeg imovnog stanja,
neosudjivan, bio u pritvoru od 29.04.2009.godine do 26.05.2009.godine.
K R I V J E
Što je:
Dana, 29.04.2009.godine, oko 8,15 časova ne pridržavajući se saobraćajnih
propisa upravljao svojim putničkim motornim vozilom marke "VW Pasat"
reg.oznaka BP AJ 494, magistralnim putem iz pravca Berana u pravcu Ribarevina
te je dolaskom u mjesto Stjepanica opština Bijelo Polje, ugrozio saobraćaj i
doveo u opasnost život oštećene R.G. na način što protivno odredbama čl.31 i
13 ZOBS-a na putevima brzinu kretanja vozila nije prilagodio okolnostima,
karakteristikama okoline puta i drugim saobraćajnim uslovima - kada se pored
puta nalaze zaustavljena vozila koja vrše javni prevoz putnika, tako da vozilo
može blagovremeno da zaustavi pred svakom preprekom koju pod datim uslovima
može da predvidi i nije obratio pažnju na pješaka - oštećenu R.G.koja je
izašla iz vozila kojim je upravljao K.H. a koje se nalazilo zaustavljeno na
kolovozu ulivanja priključnog puta na magistralni put u zoni desne ivice
kolovoza gledano iz pravca Berana u pravcu Bijelog Polja, i kada je ispred
istog započela prelazak kolovoza sa desne na lijevu stranu, udario je prednjom
desnom stranom vozila u oštećenu, kojom prilikom je ista zadobila teške
tjelesne povrede opasne po život, usled kojih je kod oštećene nastupila smrt
istog dana u 10,45 h, a putnik u njegovom vozilu oštećeni S.S.zadobio je lake
tjelesne povrede u vidu oguljotina kože na čelu dužine oko 10 cm i na korijenu
nosa dužine oko 2 cm.
-čime je izvršio krivično djelo teška djela protiv bezbjednosti javnog saobraćaja iz čl. 348 st. 4 u vezi čl. 339 st. 3 u vezi st.1.Krivičnog zakonika Crne Gore KZ,
-pa ga sud primjenom citiranog zakonskog propisa i čl. 2, 4, 5, 13, 16, 32, 36, 42 , 45, 46 i 51 Krivičnog zakonika Crne Gore /KZ/ i čl. 226, 229, 239 i 374 Zakonika o krivičnom postupku Crne Gore /ZKP/ ,
O S U Đ U J E
Na kaznu zatvora u trajanju od 3 /tri/ mjeseca u koju kaznu se ima uračunati
vrijeme provedeno u pritvoru od 29.04.2009.godine do 26.05.2009.godine.
Okrivljeni se obavezuje na palaćanje paušala ovom sudu u iznosu od 50
/pedeset/ € u roku od 15 dana po pravosnažnosti presude, pod prijetnjom
prinudnog izvršenja.
Okrivljeni se obavezuje na plaćanje troškova postupka u iznosu od 3.389,87 €
/tri hiljade trista osamdeset devet eura i osamdeset sedam centi/ u roku od 15
dana po pravosnažnosti presude, pod prijetnjom prinudnog izvršenja.
Zakonski zastupnik sada pok. R.G., M.V.o se radi ostvarivanja imovinsko –
pravnog zahtjeva upućuje na parnični postupak.
NAPROTIV:
Okrivljeni K.H. od oca F. i majke Z. rodjene M., rodjen ....godine u Godijevu,
opština Bijelo Polje, sa prebivalištem u Bijelom Polju - naselje L.,
državljanin Crne Gore, oženjen, otac troje djece, pismen, sa završenom
srednjom školom, vojsku služio 1989/90 godine u Prizrenu, po zanimanju
prevoznik, srednjeg imovnog stanja, osudjivan.
Na osnovu čl.373.tač.2.Zakonika o krivičnom postupku Crne Gore
OSLOBADJA SE OD OPTUŽBE
Da je:
- Dana 29.04.2009.godine, oko 8,15 časova, ne pridržavajući se saobraćajnih
propisa upravljao svojim putničkim motornim vozilom marke "Mercedes 310 D" -
Kombi, reg.oznaka BP AM 378, lokalnim putem iz pravca Godijeva u pravcu
magistralnog puta Berane - Bijelo Polje, te je dolaskom u mjesto Stjepanica,
opština Bijelo Polje, ugrozio saobraćaj i doveo u opasnost život oštećene R.G.
na način što je protivno odredbi čl.56.st.1.ZOBS-a na putevima zaustavio
vozilo na mjestu na kome je ugrozio bezbjednost drugih učesnika u saobraćaju -
na kolovozu ulivanja priključnog puta na magistralni put u zoni desne ivice
kolovoza, gledano iz pravca Berana u pravcu Bijelog Polja, a koje mjesto nije
predvidjeno za iskrcavanje putnika usled čega je oštećena R.G.a izašla iz
vozila okrivljenog i započela prelazak kolovoza sa desne na lijevu stranu kada
je okrivljeni M.R. vozilom kojim je upravljao udario oštećenu, prednjom desnom
stranom vozila, kojom prilikom je ista zadobila teške tjelesne povrede opasne
po život, usled kojih je kod oštećene nastupila smrt istog dana u 10,45 h.
-čime bi izvršio krivično djelo teška djela protiv bezbjednosti javnog saobraćaja iz čl.348.st.4. u vezi čl.339.st.3. u vezi st.1. Krivičnog zakonika ,
- jer nije dokazano da je okrivljeni učinio djelo za koje je optužen.
Troškovi krivičnog postupka padaju na teret budžetskih sredstava suda.
Zakonski zastupnik sada pok. R.G., M.V.o se radi ostvarivanja imovinsko –
pravnog zahtjeva upućuje na parnični postupak.
O b r a z l o ž e n j e
Optužnicom ODT-a u B.Polju, Kt.br. 254/2009 od 21.03.2011.godine, stavljeno je
na teret okrivljenima M.R.u i K.H.u izvršenje po jednog krivičnog djela teška
djela protiv bezbjednosti javnog saobraćaja iz čl. 348 st. 4 u vezi čl. 339
st. 3 u vezi st.1. Krivičnog zakonika Crne Gore.
Ovaj sud je presudom K.br.159/11 od 06.09.2011.godine, okrivljenog M.R.a
oglasio krivim i osudio na kaznu zatvora u trajanju od tri mjeseca dok je
okrivljenog K.H.a oslobodio od optužbe.Navedenu presudu je Viši sud u Bijelom
Polju ukinuo rješenjem Kž.br.1090/11 od 27.12.2011.godine, i predmet vratio na
ponovno sudjenje.
Glavni pretres je održan i zaključen u prisustvu zamjenika ODT-a Smolović
Slavenka, okrivljenog M.R.a i njegovog branioca adv. J.M.a, okrivljenog K.H.a
i njegovog branioca adv. J.S.a te zakonskog zastupnika oštećene sada pok.
R.G., M.V.a.
Zamjenik ODT-a je u završnoj riječi je predložio sudu da se okrivljeni oglase
krivim i osude na kaznu po zakonu.
Zakonski zastupnik sada pok. R.G., M.V.o se pridružio krivičnom gonjenju
protiv okrivljenih.
Okrivljeni M.R. u svojoj odbrani tokom postupka u bitnom je istakao: da je
dana 29.04.2009.godine oko 8,15 h upravljao vozilom "Pasat" magistralnim putem
iz pravca Berana u pravcu Ribarevina. Saputnici u vozilu su bili S.S.i
M.H..Dolaskom u mjesto Stjepanica na lokalnom putu koji dolazi iz pravca
Godijeva i priključuje se na magistralni put Berane - Bijelo Polje, uz desnu
stranu kolovoza tačno pored ivične trake okrenuto u pravcu Bijelog Polja
stajalo je parkirano kombi vozilo i iz istog je izlazila ženska osoba starije
životne dobi, koja je u momentu kada je primijetio vadila stvari iz kombija.
Ona je izlazila sa desne strane kombi vozila zbog čega je iz predostrožnosti
upotrijebio zvučni signal, dok nije smanjivao brzinu kretanja jer po njegovoj
procjeni kretao se brzinom od oko 60 km/h. U momentu dok je mimoilazio kombi
vozilo naglo je na kolovoz istrčala oštećena i u momentu kada je primijetio da
istrčava počeo je kočiti i vozilom ići na lijevu stranu kako bi izbjegao
kontakt. Medjutim, negdje na sredini kolovoza došlo je do kontakta, tako što
je prednjom desnom stranom vozila udario pješaka. Nekoliko metara 15-12 na
haubi je nosio pješaka prije nego što je uspio da zakoči na proširenju sa
lijeve strane kolovoza. Kada je zaustavio vozilo povrijedjena pješakinja -
oštećena ležala je jednim dijelom na kolovozu a jednim na zemljanom proširenju
i istu je odmah uputio u Hitnu pomoć. Istakao je da u momentu dok je
mimoilazio parkirano kombi vozilo, zbog visine istog nije vidio pješaka sve do
momenta dok nije istrčala na kolovoz. Kasnije je saznao od vozača kombi vozila
K.H.a da je oštećena žurila jer je htjela da putuje za Berane i kada je
vidjela autobus iz suprotnog pravca požurila je da predje magistralni put i
sačeka autobus sa lijeve strane puta. Nadalje je pojasnio da se zaista iz
suprotnog pravca vidio autobus "Simon prevoz" koji je bio u pokretu i koji je
čekao do okončanja uvidjaja. Istakao je da potiče iz mjesta gdje se desila
saobraćajna nezgoda i poznato mu je da je kritično mjesto autobusko stajalište
i ako nije postojao saobraćajni znak kojim bi isto bilo označeno.U većini
slučajeva i ostala prevozna sredstva zaustavljaju vozila radi izlaska i
prijema putnika što je i K.H. kritičnom prilikom učinio tj. zaustavio vozilo.
Po njegovoj procjeni vidio je oštećenu da izlazi iz kombija na nekih 70 do 80
m.
U završnoj riječi izrazio je duboko žaljenje jer je u saobraćajnoj nesreći
smrtno stradala oštećena i dodao da nije mogao voziti brzinom 40 km/h jer je
ograničenje iznosilo 80 km/h. Dok je njegov branilac predložio da se isti
oslobodi od optužbe.
Okrivljeni K.H.u svojoj odbrani tokom postupka je istakao da ima registrovanu
firmu za obavljanje javnih djelatnosti - javnog prevoza putnika. Kritičnog
dana došao je iz pravca Godijeva i kombi vozilo zaustavo na autobuskom
stajalištu Stjepanica. Na tom mjestu ne postoji tabla koja označava autobusko
stajalište. Medjutim, i prevoznicima i putnicima je poznato da je na tom
mjestu autobuska stanica - Stjepanica. Kombi vozilo zaustavio je van
magistralnog puta i to sa desne strane gledano iz pravca Berana u pravcu
Bijelog Polja. Iz vozila je izašla putnica sada pok. R.G.a koja je bila jedini
putnik koji izlazi na toj stanici. Prilikom izlaska ista nije pogledala ni
lijevo ni desno već je zakoračila na kolovoz i to brzim do trčećim korakom
kako bi prešla na drugu stranu magistralnog puta. Primijetio je kako iz pravca
Berana nailazi vozilo i udara oštećenu koja se našla na haubi a zatim na krovu
auta a zatim na ivici kolovoza sa lijeve strane magistralnog puta. Iz
suprotnog pravca nailazio je beranski autobus koji je bio udaljen oko 100 m od
mjesta nezgode. Nadalje je pojasnio da u zadnjih 40 godina da je mjesto gdje
se kritičnom prilikom parkirao tretira kao autobusko stajalište. Sekretarijat
za saobraćaj opštine Bijelo Polje odredio je linije na kojima saobraća i na
kojima mora izvršiti prijam putnika.
U završnoj riječi branilac okrivljenog K.H.a, čiju završnu riječ je isti u
potpunosti prihvatio u bitnom je istakao da u radnjama okrivljenog K.H.a nema
saobraćajno tehničkih propusta koji su u uzročnoj vezi sa nastankom nezgode.
Predložio je da sud u nedostatku dokaza okrivljenog Kijameta oslobodi od
optužbe.
Radi utvrđivanja odlučnih činjenica i krivične odgovornosti okrivljenih, sud
je u dokaznom postupku na glavnom pretresu izveo sledeće dokaze: saslušao
svjedoka M.H.a i oštećenog S.S.a, pročitao iskaz zakonskog zastupnika oštećene
sada pok. R.G., R.M.a sa zapisnika u istražnom postupku Ki.br.51/09,izvršio
uvid u izvještaj ljekara Jedinice za hitnu medicinsku pomoć u B.Polju od
23.08.2010.godine na ime Rovčanin Stojana, pročitao zapisnik o uvidjaju
Istražnog sudije Osnovnog suda u Bijelom Polju Kr.br.70/09 od
29.04.2009.godine, izvršio uvid u zapisnik AD "C." Bijelo Polje o tehničkom
pregledu putničkog vozila reg. oz. BP AJ 494 i dopunu zapisnika o varednom
tehničkom pregledu, izvršio uvid u zapisnik Uprave policije PJ Bijelo Polje o
ispitivanju vozača da li ima alkohola u organizmu za okrivljenog M.R.a od
29.04.2009.godine, izvršio uvid u zapisnik o spoljašnjem pregledu leša
oštećene R.G. od 29.04.2009.godine sačinjen od strane sudskog vještaka dr.
S.M.a, izvršio uvid u medicinsku dokumentaciju na ime oštećenog S.S.a,
pročitao nalaz i mišljenje vještaka medicinske struke dr. S.M.a sa zapisnika
Ki.br.51/09 od 26.05.2009.godine, pročitao nalaz i mišljenje vještaka
saobraćajne struke M.a Č. od 23.05.2009.godine i dopuna nalaza i mišljenja
istog vještaka od 15.04.2010.godine i od 26.02.2011.godine, pročitao
ekspertizu saobraćajne nezgode Centra za saobraćajno tehnička vještačenja
Mašinskog fakulteta Crne Gore br.112 od 01.02.2010.godine i dopunu ekspertize
saobraćajne nezgode br.216 od 08.02.2011.godine, izvršio uvid u fototehničku
dokumentaciju sa skicom lica mjesta saobraćajne nezgode sačinjenu od Uprave
policije PJ Bijelo Polje br.162/09 i fotodokumentaciju pneumatika sa pmv.
reg.oz.BP AJ 494 sačinjenu od A. "C." Bijelo Polje i vozačku dovzolu
okrivljenog M.R.a br.896652585 izdata 2008.godine, izvršio uvid u izvod iz KE
na ime okrivljenog M.R.a i izvršio uvid u izvod iz KE na ime okrivljenog
K.H.a, izvršio uvid u dopis Opštine Bijelo Polje Sekretarijata za finasije i
ekonomski razvoj UP br.05/2-241/1 od 26.05.2011.godine, saslušao vještake
saobraćajne struke A.M.a i Č.a M.a radi usaglašavanja nalaza i mišljenja,
saslušao svjedoka S.S.a, pročitao dopis Sekretarijata za uredjenje prostora
stambeno komunalne poslove, gradjevinarstvo i zaštitu životne sredine broj
06/1-1000 od 29.07.2011.godine.
Sud je cijeneći dokaze pojedinačno i u konktekstu, dovodeći ih u vezu sa
odbrananama okrivljenih, utvrdio činjenično stanje i na osnovu istog zaključio
da je okrivljeni M.R. izvršio krivično djelo teška djela protiv bezbjednosti
javnog saobraćaja iz čl.348.st.4. u vezi čl.339.st.3. u vezi st.1.Krivičnog
zakonika Crne Gore, te da je kriv i krivično pravno odgovoran, a da nije
dokazano da je okrivljeni K.H. izvršio krivično djelo teška djela protiv
bezbjednosti javnog saobraćaja iz čl.348.st.4. u vezi čl.339.st.3. u vezi
st.1.Krivičnog zakonika Crne Gore.
Naime, iz nalaza i mišljenja vještaka saobraćajne struke Č.a M.a sud je
utvrdio da se saobraćajna nezgoda dogodila danju pri dobroj vidljivosti i
suvom asfaltnom kolovozu, na magistralnom putu u zasjeku u dugoj preglednoj,
blagoj, lijevoj krivini na mjestu gdje se sa desne strane priključuje lokalni
put pod oštrim uglom, u uslovima neograničenja brzine kretanja vozila
saobraćajnim znakom, neobilježenog stajališta za autobuse, neobilježenih
oznaka za pješake i po kolovozu obilježene uzdužne središne isprekidane
linije, u saobraćajnoj situaciji kada je van kolovoza sa desne strane, na
kolovozu ulivanjaj priključnog puta bilo zaustavljeno kombi vozilo, pješak
star oko 72 godine, nakon izlaska iz kombi vozila, noseći torbu prelazio je
poprečno preko kolovoza magistralnog puta, ispred zaustavljenog kombi vozila u
momentu kada je kolovozom prolazilo putničko vozilo "Pasat", nailazeći sa
lijeve strane pješaka, brzinom od oko 69,8 km/h, stvarajući blisku prepreku na
toj putanji, zbog čega je došlo do naleta putničkog vozila "Pasat" čeonom
desnom stranom, zonom desnog fara, na lijevu bočnu stranu pješaka, lijevu
potkoljenicu, na desnoj kolovoznoj traci, posmatrano u smjeru kretanja,
putničkog vozila "Pasat", zatim je ostvaren udar prednjim bridom poklopca
motora u karlicu pješaka a zatim je došlo do prelamanja tijela pješaka i
kontakta sa poklopcem motora i glavom sa vjetrobranskim staklom putničkog
vozila "Pasat" nakon čega je pješak odbačen na poziciju gdje je evidentiran
trag krvne mrlje. Prema mišljenju vještaka, propust pješaka smatra se osnovnim
razlogom za nastanak ove nezgode. Medjutim, kako se vozač putničkog vozila
"Pasat" kretao brzinom od oko 69,8 km/h i na opasnost nastalu kretanjem
pješaka reagovao pravovremeno preduzimanjem intezivnog kočenja uz bočno
izmicanje vozila u lijevo, radi udaljavanja vozila od pješaka to pri
utvrdjenoj brzini kretanja nezgodu nije mogao izbjeći. Vremensko prostornim
proračunom vještaka saobraćajne struke, mogućnost za izbjegavanje dogadjanja
ove nezgode bi postojala reagovanjem vozača putničkog vozila "Pasat" sa
neispravnom radnom kočnicom, na opisani način ali pri brzini kretanja manjoj
od 39,6 km/h. Preduzimanjem intezivnog kočenja putničkog vozila "Pasat" uz
izmicanje u lijevo putanjom kojom je putničko vozilo prošlo do kontakta sa
pješakom, sa udaljenosti od 27,56 m ispravnom radnom kočnicom, putničko vozilo
"Pasat" moglo se zaustaviti do mjesta ostvarenog kontakta sa pješakom pri
brzini kretanja manjoj od 48,1 km/h. Vještak je istakao da ako sud utvrdi da
su u datim uslovima i opisanoj saobraćajnoj situaciji postojali razlozi da se
putničkim vozilom "Pasat" upravlja brzinom manjom od 39,6 km/h ili manjom od
48,1 km/h a većom od 39,6 km/h tada je vozač putničkog vozila "Pasat" učinio
propust koji se smatra jednim od razloga za nastanak nezgode.
Iz Ekspertize saobraćajne nezgode Mašinskog fakulteta u Podgorici broj 111 od
01.02.2010.godine, sud je utvrdio da je pješak započinjanjem prelaska kolovoza
ispred zaustavljenog vozila "Mercedes" a ispred i u blizini nailazećeg vozila
"Pasat", na putanji vozila "Pasat" stvorio iznenadnu, opasnu, pokretnu i
blisku prepreku, a što je propust pješaka uzročno vezan za stvaranje opasne
situacije i nastanak nezgode, jer pješak nije trebao da započinje prelazak
kolovoza ispred zaustavljenog "Mercedesa" a osmatranjem kolovoza je lako mogao
uočiti nailazeće vozilo "Pasat" i odustajanje od prelaska kolvoza i ustupanje
prvenstva u prolazu vozilu Pasat, mogao je izbjeći nastanak ove nezgode.
Medjutim, Komsija eksperata Mašinskog fakulteta je mišljenja da ako sud utvrdi
da je vozač vozila "Pasat" po uočavanju izlaska pješaka imao posebnih razloga
da vozi brzinom manjom od 42 km/h, tada bi i na strani vozača "Pasat" stajao
propust vezan za nastanak predmetne saobraćajne nezgode.
Vještak Č.a M.o i vještak A.M. saglasni da u okolnostima kada je poznat ishod
i kada se zna da je došlo do nezgode pri brzini kretanja vozila Pasat koja je
ispod dozvoljene brzine kretanja postoji potreba utvrdjivanja bezbjedne brzine
koja bi za isto reagovanje vozača i isti prelazak pješaka preko kolovoza u
tehničkom smislu stvorila uslove za zaustavljanje vozila Pasat do presjeka
puta kroz koji je pješak prelazio poprečno kolovoz sa desne na lijevu stranu i
ta vrijednost je manja od 42, km/h. Na ovaj način mišljenja su da sud ima sve
tehničke parametre od dozvoljene brzine preko realne brzine kretanja vozila
Pasat do brzine izbjegavanja nezgode koji mu mogu poslužiti za donošenje
zaključka o postojanju razloga da se prilagodjavanje brzine kretanja vozila
Pasat smanji do veličine bezbjedne brzine a koja iznosi manje od 42 km/h.
Na ponovnom usaglašavanju vještaka isti su stava da ukoliko je vozač putničkog
motornog vozila znao da se kombi nalazi zaustavljen na prostoru autobuskog
stajališta, onda je sasvim sigurno imao razloga da smanji brzinu svog vozila
naročito ako je osmatranjem utvrdio izlazak stradalog pješaka iz kombi vozila
prema magistralnom putu, a te okolnosti kumultivno sa predhodno istačenim o
spoznaji autobuskog stajališta bile su razlozi za prilagodjavanje brzine u
odnosu na dozvoljenu.
Vještaci su mišljenja da je u tehničkom smislu bespotrebno vršiti ponovnu
rekonstrukciju na lice mjesta, jer su tehnički elementi utvrdjeni na
predhodnoj rekonstrukciji. Pri tom su istakli da su njihovi nalazi u
potpunosti usaglašeni i nemaju suštinske razlike koja je bitna za odlučivanje.
Zapisnikom o uviđaju se utvrđuje da je isti sačinjen 29.04.2009.godine, od
strane istražnog sudije Osnovnog suda u B.Polju, povodom izlaska na lice
mjesta. Istim su konstatovani podaci o učesnicima saobrćajne nezgode i opis
mjesta događaja, pozicije tragova, te oštećenja na vozilu.
Iz izvještaja o ispitivanju vozača da li ima alkohola u organizmu na ime
okrivljenog M.R.a, utvrđuje se da se isti nalazio u trijeznom stanju.
Fototehničkom dokumentacijom i skicom lista mjesta predstavljen je širi i
bliži izgled lica mjesta nezgode.
Vrsta i težina povreda kod oštećene pok. R.G.usled kojih je kod iste nastupila
smrt, utvrdjena je iz zapisnika o spoljašnjem pregledu leša sačinjenog od
strane sudskog vještaka dr. S.M.a i njegovog zaključka, a iz nalaza i
mišljenja istog vještaka utvrdjena je vrsta i težina tjelesnih povreda kod
oštećenog S.S.a. Naime, oštećena pok. R.G.a kritičnom priliom zadobila je
teške tjelesne povrede opasne po život usled kojih je kod oštećene nastupila
smrt istog dana u 10,45 h, a oštećeni S.S.zadobio je lake tjelesne povrede u
vidu oguljotina kože na čelu dužine oko 10 cm i na korijenu nosa dužine oko 2
cm.
Sud je cijenio odbranu okrivljenog M.R.a kao djelimično priznanje izvršenja
krivičnog djela za koje je oglašen krivim obzirom da nije sporio da je
kritičnom prilikom upravljajući motornim vozilom "Pasat" dolaskom u mjesto
Stjepanica udario oštećenu R.G. koja je izašla iz vozila okrivljenog K.H.a, u
trenutku kada je ista započela prelazak kolovoza sa desne na lijevu stranu,
kojom prilikom je oštećena zadobila povrede usled kojih je nastupila
smrt.Medjutim, navode koje je istakao u pogledu okolnosti da smatra da je
kritičnom prilikom brzinu kretanja vozila prilagodio okolnostima i
karakteristikama puta i drugim saobraćajnim uslovima, te da je blagovremeno
obratio pažnju na pješaka, sud ne prihvata.
Naime, sud je u konkretnom slučaju cijenio postupak okrivljenog M.R.a kao
vozača u potpunosti i to od momenta kada je dolazeći na kritično mjesto
primijetio oštećenu koja je izašla iz kombi vozila, a znao je da je mjesto
gdje je bilo zaustavljeno kombi vozilo autobusko stajalište. Po ocjeni suda
ovakva situacija je nalagala dužnost vozaču putničkog motornog vozila "Pasat"
da brzinu kretanja prilagodi datim okolnostima, jer izlazak pješaka iz vozila
kombi, što okrivljeni ne spori da je vidio, je situacija kada je mogao
očekivati iznenadni prelazak pješaka-oštećene preko kolovoza. Za takvu
situaciju bio je dužan prilagoditi brzinu kretanja vozila okolnostima,
karakteristikama okoline puta i drugim saobraćajnim uslovima kada se pored
puta nalaze zaustavljena vozila koja vrše javni prevoz putnika, tako da vozilo
može blagovremeno da zaustavi pred svakom preprekom, koju pod datim uslovima
može da predvidi, i da obrati pažnju na oštećenu koja je izašla iz vozila
kombi kada je započela prelazak kolovoza sa desne na lijevu stranu. Ovakve
radnje, okrivljeni je u tehničkom smislu mogao izvršiti obzirom na
karakteristike puta i obzirom da je iz nalaza i mišljenja vještaka saobraćajne
struke Č.a M.a i ekspertize saobraćajne nezgode Mašinskog fakulteta u
Podgorici utvrdjeno da je okrivljeni mogao izbjeći nezgodu upravljajući
vozilom "Pasat" brzinom manjom od 42 km/h i da je njegova radnja uzročno
vezana za nastanak nezgode ako je znao da se kombi nalazi zaustavljen na
prostoru autobuskog stajališta zbog čega je imao razloga da smanji brzinu svog
vozila i naročito ako je osmatranjem utvrdio izalazak stradalog pješaka iz
kombi vozila.
Po ocjeni suda, vozač putničkog vozila prema zakonu o bezbjednosti javnog
saobraćaja koji propisno i pravilno upravlja vozilom, nije dužan da predvidi
nepropisne i nepravilne postupke drugih učesnika u saobraćaju. Medjutim, kada
je uočljivo da s obzirom na konkretne okolnosti takva ponašanja mogu da
uslijede tada je dužan da preduzme sve mjere da bi nezgodu izbjegao.
Stoga u konkretnom slučaju, okrivljeni koji je svoj automobil vozio propisno
(u pogledu brzine, pravca) nije smio nastaviti vožnju pri brzini kretanja
kojom se do tada kretao tj. kada je vidio, da je oštećena, makar i nepropisno,
zapriječila put i kada je postao svjestan činjenice da će ako nastavi takvom
vožnjom naletjeti na nju i dovesti u opasnost njen život.
Konkretna saobraćajna situacija ne oslobadja vozača dužnosti da vozi smanjenom
brzinom i obrati pažnju na pješaka, kada god se na otvorenoj cesti nadje u
položaju, u kojem je zbog konkretnih posebnih okolnosti potreban naročit
oprez. Tada je vozač dužan da pribjegne većoj pažnji i oprezu, nego što mu
neposredno nameću saobraćajni propisi, te da čak restringira sebi prava koja
ovi propisi daju za normalne slučajeve, što okrivljeni u konkretnoj
saobraćajnoj situaciji nije učinio.
To znači da je okrivljeni M.R. morao smanjiti brzinu vožnje, naići brzinom
manjom od 42 km/h, te obratiti pažnju na pješaka u momentu supanja na kolovoz.
Nalaz i mišljenje vještaka saobraćajne struke Č.a M.a i Ekspertizu saobraćajne
nezgode sud je prihvatio kao stručno i objektivno sačinjene na bazi
raspoloživih podataka.
Sud je prihvatio mišljenje dr S.M.a kao stručno i objektivno sačinjeno, a po
prethodno izvršenom spoljašnjem pregledu leša pok. R.G., te na osnovu istog
potvrđeno da je smrt oštećene nastupila kao posledica ovog krivičnog
djela.Takodje je prihvaćeno mišljenje vještaka u dijelu tjelesnih povrede koje
je kritičnom prilikom zadobio oštećeni S.S.o, obzirom da se bazira na
nespornoj medicinskoj dokumentaciji.
Sud je cijenio i ostale izvedene dokaze, ali je našao da su isti bez uticaja
na drugačije odlučivanje u ovoj krivično-pravnoj stvari.
Da bi postojalo krivično djelo teško djelo protiv bezbjednosti javnog
saobrćaja iz čl. 348 st. 4 u vezi čl. 339 st. 3 u vezi st.1.Krivičnog zakonika
Crne Gore, potrebno je da se učesnik u saobraćaju na putevima ne pridržava
saobraćajnih propisa i time ugrozi saobraćaj i dovede u opasnost život ili
tijelo ljudi ili imovinu čija vrijednost prelazi iznos od 20 hiljada eura, pa
time iz nehata nastupi smrt jednog ili više lica. Radnja ovog krivičnog djela
sastoji se u postupanju učesnika u saobraćaju suprotno odredbama ZOBS-a na
putevima. U konkretnom slučaju okrivljeni M.R. je postupao suprotno čl. 31 i
13 ZOBS-a na putevima, jer je dana, 29.04.2009.godine, oko 8,15 časova ne
pridržavajući se saobraćajnih propisa upravljao svojim putničkim motornim
vozilom marke "VW Pasat" reg.oznaka BP AJ 494, magistralnim putem iz pravca
Berana u pravcu Ribarevina te je dolaskom u mjesto Stjepanica opština Bijelo
Polje, ugrozio saobraćaj i doveo u opasnost život oštećene R.G. na način što
protivno odredbama čl.31 i13 ZOBS-a na putevima brzinu kretanja vozila nje
prilagodio okolnostima, karakteristikama okoline puta i drugim saobraćajnim
uslovima - kada se pored puta nalaze zaustavljena vozila koja vrše javni
prevoz putnika, tako da vozilo može blagovremeno da zaustavi pred svakom
preprekom koju pod datim uslovima može da predvidi i nije obratio pažnju na
pješaka - oštećenu R.G.koja je izašla iz vozila kojim je upravljao K.H. a koje
se nalazilo zaustavljeno na kolovozu ulivanja priključnog puta na magistralni
put u zoni desne ivice kolovoza gledano iz pravca Berana u pravcu Bijelog
Polja, i kada je ispred istog započela prelazak kolovoza sa desne na lijevu
stranu, udario je prednjom desnom stranom vozila u oštećenu, kojom prilikom je
ista zadobila teške tjelesne povrede opasne po život, usled kojih je kod
oštećene nastupila smrt istog dana u 10,45 h, a putnik u njegovom vozilu
oštećeni S.S.zadobio je lake tjelesne povrede u vidu oguljotina kože na čelu
dužine oko 10 cm i na korijenu nosa dužine oko 2 cm.
U radnjama okrivljenog M.R.a i suprotno odredbama čl. 13 i 31 ZOBS-a, a uz
ostvarenu posledicu smrti jednog lica, stiču se sva obilježja krivičnog djela
teška djela protiv bezbjednosti javnog saobraćaja iz čl. 348 st. 4 u vezi čl.
339 st. 3 u vezi st.1.Krivičnog zakonika Crne Gore, zbog čega je kriv i
krivično-pravno odgovoran.
Na osnovu izloženog okrivljeni M.R. je počinio krivično djelo iz nehata, jer
je bio svjestan da upravljanjem vozilom pod datim uslovima, može učiniti
krivično djelo, ali je olako držao da do toga neće doći.
U konkretnoj saobraćajnoj situaciji propust koji je učinio pješak, koji se
pojavio kao iznenadna prepreka na putu, po ocjeni suda ne isključuje krivičnu
odgovornost okrivljenog M.R.a već ima znatan uticaj na stepen njegove krivične
odgovornosti, u pogledu odmjeravanja kazne.
Za krivično djelo teška djela protiv bezbjednosti javnog saobraćaja iz čl. 348
st. 4 u vezi čl. 339 st. 3 u vezi st.1. Krivičnog zakonika Crne Gore u KZ CG
zaprijećena je kazna zatvora od jedne do osam godina.
Odlučujući o vrsti i visini kazne sud je cijenio sve okolnosti iz čl. 42 KZ,
pa je na strani okrivljenog M.R.a od olakšavajućih okolnosti našao da se radi
o porodičnom čovjeku, koji je oženjen, otac dvoje maloljetne djece, koji je
izrazio iskreno žaljenje zbog nezgode koja je nastupila, korektno držanje
posle izvršenog krivičnog djela i činjenica da je okrivljeni nakon nezgode,
preduzeo sve mjere kako bi oštećenu prevezao do bolnice, korektno i primjereno
držanje na glavnom pretresu, pa je istog osudio na kaznu zatvora u trajanju od
tri mjeseca koja kazna je odredjena primjenom čl.45 i 46 KZ, za ublažavanje
kazne, jer je sud olakšavajuće okolnosti na strani okrivljenog cijenio kao
osobito olakšavajuće okolnosti u ubjeđenju da će se i sa ovako odmjerenom
kaznom postići svrha kažnjavanja u okviru opšte svrhe izricanja krivičnih
sankcija predviđenih u čl. 32 KZ.
Na osnovu čl. 51 KZ okrivljenom M.R.u u izrečenu kaznu zatvora ima se
uračunati vrijeme provedeno u pritvoru u trajanju od 29.04.2009.godine do
26.05.2009.godine.
Sud je obavezao okrivljenog na plaćanje paušala sudu u iznosu od 50 € imajući
u vidu trajanje i složenost postupka i imovinske prilike optuženog, a ovo
shodno čl. 226 ZKP-a CG.
Okrivljeni se obavezuje da na ime toškova krivičnog postupka plati iznos od
3.389,87 € koji troškovi se odnose na troškove za izvršeno vještačenje
vještaka medicinske i saobraćajne struke, Ekspertize saobraćajne nezgode,
troškove rekonstrukcije dogadjaja i izlaska suda na lice mjesta te troškovi
branioca po službenoj dužnosti okrivljenog angažovanog od strane Uprave
policije, koji su unaprijed isplaćeni iz budžetskih sredstava.Troškovi su
odredjeni shodno čl. 229 ZKP.
Shodno čl. 239 ZKP-a CG zakonski zastupnik sada pok. R.G., M.V.o se radi
ostvarenja imovinsko-pravnog zahtjeva, upućuje na parnični postupak.
Sa iznijetog odlučeno je kao u izreci presude, shodno čl. 374 ZKP.
Naprotiv sud je cijenio odbranu okrivljenog K.H.a i dokaze izvedene na glavnom
pretresu pa je zaključka da navodi optužbe u odnosu na istog nijesu dokazani.
Naime, iz nalaza i mišljenja vještaka saobraćajne struke Č.a M.a, Ekspertize
saobraćajne nezgode Mašinskog fakulteta u Podgorici, dopunskih nalaza vještaka
nakon izvršene rekonstrukcije na licu mjesta, pojašnjenja vještaka i njihovog
saglasnog mišljenja proizilazi da za vrijeme izlaska oštećene iz zaustavljenog
kombi vozila, pri kretanju oštećene ispred zaustavljenog kombi vozila i pri
prelasku oštećene poprečno preko kolovoza magistralnog puta, kombi vozilo je
stajalo, pa vozač kombi vozila, nije uticao na nastanak i tok ove nezgode, pa
nijesu utvrdjeni propusti na strani vozača kombi vozila.Zaustavljanjem kombi
vozila na ulivanju lokalnog puta sa desne strane magistralnog puta, radi
izlaska putnika iz kombi vozila, vozač kombi vozila uticao je na formiranje
okoline u kojoj je došlo do predmetne saobraćajne nezgode.Okolnost da mjesto
na kojem je zaustavljeno kombi vozilo na ulivanju lokalnog puta sa desne
strane magistralnog puta, nije bilo označeno odgovarajućim saobraćajnim znakom
nije u vezi sa nastankom predmetne nezgode.
Obzirom da je Komsija vještaka u Ekspertizi saobraćajne nezgode od
01.02.2010.godine, iznijela svoj stav o propustima na strani vozača vozila
Mercedes u kojem je istakla da ukoliko sud zauzme stanovište da je
zaustavljanjem Mercedesa na mjestu koje nije predvidjeno za iskrcavanje
putnika stvorena opasna situacija koja je u vezi sa nastankom nezgode tada bi
na strani vozača Mercedes stajao propust uzročno vezan za stvaranje opasne
situacije i nastanak nezgode, to je sud pozvao predstavnika Komsije Mašinskog
fakulteta u Podgorici i vještaka saobraćajne struke Č.a M.a radi usaglašavanja
stavova u dijelu propusta uzročno vezanih za nastanak nezgode na strani
zaustavljenog vozila Mercedes kojim je upravljao okrivljeni K.H..
Vještaci su saglasni da opisana saobraćajna situacija zaustavljeninjem
Mercedesa koje se bavi javnim prevozom u samom tehničkom smislu nastanka
predmetne saobraćajne nezgode nije u uzročnoj vezi.Vozilo Mercedes nije
uticalo na nastanak saobraćajne nezgode posamtrano sa tehničkog aspekta. U
tehničkom smislu kombi nije uticao da pješak stupi na kolovoz već je on samo
svojim položajem kao vozilo koje vrši javni prevoz moglo da svori opasnu
saobraćajnu situaciju zbog blizine zaustavljanja u zoni desne ivice
kolovoza.Dakle postupanje vozača Mercedesa zaustavljanjem na mjestu kako je to
utvrdjeno nije u uzročnoj vezi sa nastupanjem saobraćajne nezgode posmatrano u
odnosu na pješaka i vozača putničkog vozila Pasat, u saobraćajno tehničkom
smislu.Pored toga, vještaci su u ponovnom postupku još jedanput potvrdili da
položaj kombi vozila u konkretnom slučaju nije u uzročnoj vezi sa nastankom
saobraćajne nezgode posmatrano u tehničkom smislu.
S toga imajući u vidu izloženo, a posebno nalaz i mišljenje vještaka
saobraćajne struke koji su sačinili ekspertizu predmetne saobraćajne nezgode i
nalaz i mišljenje vještaka saobraćajne struke Č.a M.a koji su saglasni u
pogledu pravno relevantnih činjenica vezanih za propuste na strni vozača
vozila kombi u konkretnom slučaju K.H.a iz kojih se utvrdjuje da na strani
vozača vozila kombi nijesu utvrdjeni propusti koji bi se mogli dovesti u
uzročno posledičnu vezu sa nastupanjem nezgode sud je zaključio da nije
dokazano da je okrivljeni K.H. izvršio krivično djelo teško djelo protiv
bezbjednosti javnog saobraćaja iz čl.348.st.4. u vezi čl.339.st.3. u vezi
st.1. KZ CG, sa kojih razloga je istog oslobodio od oputžbe.
Troškovi krivičnog postupka padaju na teret budžetskih sredstava suda shodno
čl.230.ZKP.
Shodno čl. 239 ZKP-a zakonski zastupnik sada pok. R.G., M.V.o se radi
ostvarenja imovinsko-pravnog zahtjeva, upućuje na parnični postupak.
Sa iznijetog je odlučeno kao u izreci presude shodno čl.373.tač.2.ZKP.
OSNOVNI SUD U BIJELOM POLJU
Dana, 09.04.2012. godine.
ZAPISNIČAR, S U D I J A,
Ljiljana Joksimović s.r Violeta Raičević s.r
DN-a: po primjerak presude
s poukom o pravu na žalbu
dostaviti:
-ODT-u B.Polje
- okrivljenom M.R.u
i njegovom braniocu adv.Joksimvić Miladinu
- okrivljenom K.H.u i
njegovom braniocu adv. J.S.u
- zak.zastupniku porodice oštećnih
M.V.u
S U D I J A,