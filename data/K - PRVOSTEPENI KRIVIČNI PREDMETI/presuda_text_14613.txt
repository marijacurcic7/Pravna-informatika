K. br. 416/12
U IME CRNE GORE
Osnovni sud u Bijelom Polju, prvostepeni krivični sud, sudija pojedinac Dragan
Mrdak, uz učešće namještenika suda zapisničara Koviljke Lješnjak, u krivičnom
predmetu protiv okrivljenog K. H.a iz B. P., zbog krivičnog djela gradjenje
objekta bez građevinske dozvole iz čl. 326 a Krivičnog zakonika, rješavajući
po optužnom predlogu Osnovnog državnog tužilaštva iz B. P. KT. br. 443/12 od
24. 12. 2012. godine, nakon održanog usmenog glavnog i javnog pretresa, u
prisustvu zamjenika ODT-a iz B. P. Zvrko Denisa a u odsustvu okrivljenog K.
H.a, dana 28.01.2013. godine, donio je i javno objavio:
P R E S U D U
Okrivljeni K. H., JMBG …, od oca E. i majke Z., rođene H., rođen … godine u B.
P., nastanjen u mjestu N., opština B. P., državljanin Crne Gore, jezik mu je
crnogorski, penzioner, oženjen, otac troje djece, pismen, sa završenom SSS,
srednjeg imovnog stanja, ranije neosuđivan,
K r i v j e
Što je:
- U vremenu od juna do decembra mjeseca 2011 godine, u mjestu Nedakusi,
opština Bijelo Polje, na kat.parceli br.756 KO Nedakusi, kao investitor,
protivno čl.69 Zakona o uređenju prostora i izgradnji objekata (Sl.list Crne
Gore br. 51/08), izvršio dogradnju i nadogradnju objekta bez prethodno
pribavljene građevinske dozvole, na način što je na postojećem objektu - kući,
koja se sastojala od suterena i prizemlja, dimenzija 10x12 m, i izvršio:
dogradnju prizemlja sa zapadne strane objekta prostorijom površine 15 m2,
nadogradnju prvog sprata i ukrovljavanje objekta,
- čime je izvršio krivično djelo gradjenje objekta bez gradjevinske dozvole
iz čl. 326 a Krivičnog zakonika,
- za koje mu sud primjenom citiranog zakonskog propisa te čl. 2, 4, 5, 13,
15, 32, 36, 42, 52, 53 i 54 Krivičnog zakonika te čl. 226, 229 i 374 Zakonika
o krivičnom postupku i z r i č e:
USLOVNU OSUDU
Kojom mu utvrdjuje kaznu zatvora od 6 (šest) mjeseci i istovremeno odredjuje
da se ista neće izvršiti ukoliko okrivljeni u roku od 2 (dvije) godine ne
izvrši novo krivično djelo.
Okrivljeni se obavezuje da plati ovom sudu na ime paušala iznos od 40,00 €, €,
na žiro račun 832-151-35 depozita novčanih kazni troškova postupka i paušala,
u roku od 15 dana, po pravnosnažnosti presude, pod prijetnjom prinudnog
izvršenja.
O b r a z l o ž e nj e
Optužnim predlogom ODT-a, iz B. P., KT. br. 443/12 od 24. 12. 2012. godine,
optužen je K. H. iz B. P., da je izvršio krivično djelo gradjenje objekta bez
gradjevinske dozvole iz čl. 326 a Krivičnog zakonika.
Glavni pretres je održan i zaključen dana 28.01.2013. godine u prisustvu
zamjenika ODT-a iz B. P. Zvrko Denisa a u odsustvu uredno obaviještenog
okrivljenog.
U završnoj riječi zamjenik ODT-a iz B. P. je ostao pri podnijetom optužnom
predlogu jer je iz izvedenih dokaza na glavnom ptretresu utvrđeno da je
okrivljeni počinio krivično djelo koje mu je stavljeno na teret. Predložio je
sudu da okrivljenog oglasi krivim i osudi na kaznu po zakonu.
Okrivljeni K. H. u svojoj odbrani u toku istražnog postupka u bitnom je
istakao da u naselju Nedakusi, opština Bijelo Polje, posjeduje porodičnu kuću
koja se vodi na njegovo ime a koja ima podrumski dio i iznad njega sprat.
Objekat je dimenzija 10 x 5 m. Negdje u junu - julu mjesecu 2011 godine, pošto
je krov bio potpuno propao, odlučio je da na kući izlije ploču a da
istovremeno proširi postojeću kuću. To je uradio na način što je sa lijeve
strane kuće dogradio objekat dimenzija oko 15 m2, a sa desne strane takođe
objekat dimenzija oko 15 m2 i to u prizemnom dijelu kuće. Nakon toga je na
dograđenim djelovima na staroj kući izlio betonsku ploču a potom je podigao
još jedan sprat i na objektu podigao i krovnu konstrukciju. Ove radove je
završio negdje u decembru mjesecu 2011 godine. dana 10.11.2011 godine,
inspektor zaštite prostora A. Š., izvršio je pregled i sačinio zapisnik, koji
zapisnik je i on potpisao i tom prilikom mu je Š. kazao da pribavi potrebnu
dokumentaciju za legalizaciju objekta. Nekoliko dana posle ove kontrole,
Opštini je predao zahtjev za izdavanje potrebne dokumentacije, da bi dobio
dozvolu za gradnju i da bi legalizovao objekat. Međutim, on je penzioner sa
malim mjesečnim primanjima, te zbog nedostatka finansijskih sredstava, nije
bio u mogućnosti da pribavi potrebnu dokumentaciju koju će pribaviti u
najkraćem roku.
Okrivljeni nije pristupio na zaključeni glavni pretres pa je njegova završna
riječ izostala.
Radi utvrdjivanja odlučnih činjenica i donošenja pravilne i zakonite odluke,
sud je izveo sledeće dokaze: pročitao i to: odbranu okrivljenog sa zapisnika o
saslušanju osumnjičenog pred zamjenikom ODT-a Kt. br. 443/12 od 19.12.2012
godine; pročitao rješenje Uprave za inspekcijske poslove - odsjek inspekcije
zaštite prostora br.0401/4-306/12 od 29.11.2012 godine;zapisnik o izvršenom
inspekcijskom pregledu br.1003-235/11 od 10.11.2011.godine;zapisnik o
izvršenom inspekcijskom pregledu br.1003- 263/11 od 05.12.2011 godine; izvršio
uvid u: uvid u fotodokumentaciju;te izvršio uvidu izvod iz KE za okrivljenog.
Drugih predloga za dopunu dokaznog postupka nije bilo.
Sud je cijeneći odbranu okrivljenog i dokaze pojedinačno i u medjusobnoj vezi,
a shodno čl. 370 Zakonika o krivičnom postupku, utvrdio činjenično stanje i na
osnovu istog zaključio da je okrivljeni izvršio krivično djelo stavljeno mu na
teret optužnim predlogom i da je za isto kriv.
Okrivljeni nije sporio da je predmetni objekat izgradio bez građevinske
dozvole a branio se da nije imao novca da plati potrebnu dokumentaciju za
dobijanje građevinske dozvole koje navode iz njegove odbrane, sud nije
prihvatio i iste je cijenio kao isključivo usmjerene na izbjegavanje sopstvene
krivice. Naime, iz iskaza svjedoka Š. A.a proizilazi da on radi kao inspektor
zaštite prostora u Odsjeku inspekcije zaštite prostora Bijelo Polje. Početkom
novembra 2011 godine, upoznat je da je K. H. u mjestu Nedakusi započeo
dogradnju i nadogradnju na već postojećem objektu. Povodom te prijave dana
10.11.2011 godine, izvršio je inspekcijski nadzor navedenog objekta na licu
mjesta i konstatovao da je investitor na postojećem objektu sopratnosti
suteren i prizemlje izvršio dogradnju prizemlja sa zapadne strane prostorijom
gabarita cca 15 m2, i izvršio nadogradnju sprata i postavio drvenu krovnu
konstrukciju. Za izvedene radove investitor nije posjedovao potrebnu
građevinsku dozvolu a izjavio je da je podnio zahtjev za propisivanje
urbanističko tehničkih uslova koje urbanističko tehničke uslove mu je dostavio
dana 05.12.2011 godine. Pošto investitor nije pribavio potrebnu građevinsku
dozvolu, dana 29.11.2012 godine, donio je rješenje o rušenju objekta. Prvu
kontrolu na postojećem objektu obavio je dana 10.11.2011 godine, tom prilikom
objekat je bio u fazi ukrovljavanja i smatra da je investitor radove gradnje i
nadogradnje na objektu počeo najmanje četiri mjeseca prije ove kontrole,
odnosno u ljeto 2011 godine. Prilikom kontrole od 10.11.2011 godine, na
objektu nije zatekao investitora, niti su tada izvođeni radovi, s tim što je
pored objekta bilo nešto građevinskog materijala a tu je zatekao i sina od
investitora kojem je kazao da njhegov otac K. H. dođe kod njega u prostorije
inspekcije. Istog dana K. H. je došao kod njega tom prilikom upoznao je istog
sa Zakonom o uređenju prostora i izgradnji objekata i upitao da li posjeduje
građevinsku dozvolu na šta mu je K. odgovorio da ne posjeduje dozvolu ali da
je podnio zahtjev za propisivanje urbanističko tehničkih uslova i da je u toku
postupak za izdavanje građevinske dozvole. Tom prilikom K. mu je kazao da nije
znao da mu za te radove treba građevinska dozvola. Izvedenim radovima
dogradnje i nadogradnje investitor je skoro duplo uvećao kvadraturu već
postojećeg objekta koji se sastojao od suterena i prizemlja i koji je bio
izgrađen dosta ranije prije nekih tridesetak godina. Iskaz ovog svjedoka sud
je u potpunosti prihvatio, kao jasan, logičan i uvjerljie,ničim doveden u
sumnju, nesračunat na otežavanje ili pak olakšavanje krivično pravnog položaja
okrivljenog, a potvrđen navodima iz odbrane okrivljenog te sadržinom pisanih
dokaza.
Iz zapisnika o inspekcijskom pregledu Ministarstva održivog razvoja i turizma
inspekcije za zaštitu prostora broj 1003-253/11 od 16.10.2011. godine
proizilazi da investitor K. H. izvodi radove u naselju na kat parceli br. 756
KO Nedakusi opština Bijelo Polje, na način što je na postojećem objektu
spratnosti suteren + P izvršio dogradnju prizemlja sa zapadne strane
prostorijom gabarita cca 15 m2, sazidao sprat i postavio drvenu krovnu
konstrukciju. U momentu kontrole na objektu nijesu izvođeni radovi s tim što
je zatečen građevinski materijal: šljunak, cement i daske. Kontroli je
prisustvovao investitor K. H. koji je istakao da građevinsku dozvolu nema, ali
da je predao zahtjev za propisivanje urbanističko tehničkih uslova, i da je sa
građenjem objekta započeo prije dva do tri mjeseca. Investitor je upoznat da
je građenje objekta bez građevinske dozvole suprotno odredbama zakona o
uređenju prostora i izgradnji objekata.Ovaj pisani dokaz, potvrđen je navodima
iz odbrane okrivljenog i navodima iz iskaza svjedoka Š.a te ga je sud u
potpunosti prihvatio.
Iz zapisnika o inspekcijskoj pregledu Ministarstva održivog razvoja i turizma
inspekcije zaštite prostora br. 1003-263/11 od 05.12.2011. godine proizilazi
da je inspektoru Zaštite prostora investitor H. K. dostavio urbanističko
tehničke uslove br. 002-352-06/5 - 142/1-11 od 16.11.2011 godine izdat od
strane Sekretarijata za uređenje prostora i održivog razvoja opštine Bijelo
Polje.Ovaj pisani dokaz, potvrđen je navodima iz odbrane okrivljenog i
navodima iz iskaza svjedoka Š.a te ga je sud u potpunosti prihvatio.
Iz rješenja Vlade Crne Gore Uprave za inspekcijske poslove, Odsjeka inspekcije
zaštite prostora br.0401/4-306/12 od 29.11.2012 godine, utvrđuje se da je
okrivljenom K. H.u naređeno da poruši objekat površine cca 15 m2 koji je
dograđen sa zapadne strane prizemlja, kao i da poruši prvi sprat i krovni
pokrivač koji su nadograđeni na postojećem objektu spratnosti Su+P gabarita
cca 10 x 12 m u roku od 15 dana od dana uručenja rješenja pod prijetnjom
administrativnog izvršenja rješenja.
Okrivljeni nije sporio radnje koje je preduzeo na predmetnom objektu i da za
ove radnje nije imao građevinsku dozvolu a branio se da nije imao novca da
plati potrebnu dokumentaciju za dobijanje građevinske dozvole koje navode iz
njegove odbrane, sud nije prihvatio iz razloga što se okrivljeni prilikom
saslušanja pred zamjenikom ODT-a na zapisnik Kt.br.443/12 od 19.12.2012
godine, dajući lične podatke izjasnio da je srednjeg imovnog stanja, što je po
ocjeni suda potvrđeno i činjenicom da je okrivljeni pristupio dogradnji i
nadogradnji postojećeg objekta koja je skoro duplo uvećala kvadraturu već
postojećeg objekta a koji troškovi dogradnje i nadogradnje, su neuporedivo
veći od troškova pribavljanja građevinske dozvole, te je sud stanovišta da je
okrivljeni finansirajući ove radove imao novčanih sredstava i da finansira
dokumentaciju potrebnu za građevinsku dozvolu.
Na osnovu svih izvedenih dokaza i njihove brižljive ocjene, sud je utvrdio
činjenično stanje da je okrivljeni: u vremenu od juna do decembra mjeseca 2011
godine, u mjestu Nedakusi, opština Bijelo Polje, na kat.parceli br.756 KO
Nedakusi, kao investitor, protivno čl.69 Zakona o uređenju prostora i
izgradnji objekata (Sl.list Crne Gore br. 51/08), izvršio dogradnju i
nadogradnju objekta bez prethodno pribavljene građevinske dozvole, na način
što je na postojećem objektu - kući, koja se sastojala od suterena i
prizemlja, dimenzija 10x12 m, i izvršio: dogradnju prizemlja sa zapadne strane
objekta prostorijom površine 15 m2, nadogradnju prvog sprata i ukrovljavanje
objekta.
Započinjajući naprijed opisanu dogradnju i nadogradnju u junu mjesecu 2011
godine, bez predhodno pribavljene gradjevinske dozvole, okrivljeni se ponašao
suprotno čl. 69 Zakona o uredjenju prostora i izgradnji objekata ( Službeni
list CG broj 51/08 od 22.08.2008. godine), kojim je decidno propisano: ''da se
objekat može graditi na osnovu gradjevinske dozvole i tehničke
dokumentacije''. Postupajući na opisani način okrivljeni je ostvario obilježja
krivičnog djela gradjenje bez gradjevinske dozvole iz čl. 326 a Krivičnog
zakonika, pri čemu je okrivljeni bio svjestan da mu je za dogradnju prostorije
15 m2 kao i za nadogradnju prvog sprata i ukrovljenje predmetnog objekta bila
neophodna gradjevinska dozvola, pa je krivično djelo izvršio sa umišljajem.
Odlučujući u pogledu vrste i visine krivične sankcije, a cijeneći sve
okolnosti iz čl. 42 Krivičnog zakonika, sud je kod okrivljenog našao samo
olakšavajuće okolnosti, da se radi o starijem porodičnom neosuđivanom licu
koji se u toku postupka korektno držao, pa u nedostatku otežavajućih okolnosti
sud je stanovišta da su ispunjeni uslovi za izricanje uslovne osude kojom je
okrivljenom utvrdio kaznu zatvora od šest mjeseci sa odgovarajućim rokom
provjeravanja od dvije godine, smatrajući da će se uslovnom osudom dovoljno
uticati na okrivljenog da u buduće ne vrši krivična djela i da će se prema
okrivljenom postići svha izricanja uslovne osude iz čl. 52 st. 2 KZ, u pogledu
specijalne prevencije, dok će izrečena uslovna osuda dovoljno uticati na
ostale potencijalne izvršioce da ne vrše ova i slična krivična djela, i na taj
način se ostvariti ciljevi generalne prevencije.
U smislu čl. 226 Zakonika o krivičnom postupku, odlučeno je da okrivljeni na
ime paušala plati iznos od 40,00 € pri čemu je sud cijenio složenost i
trajanje krivičnog postupka, kao i imovinske prilike okrivljenog.
Imovinsko pravnog zahtjeva i drugih troškova postupka nije bilo.
Iz iznijetih razloga odlučeno je kao u izreci presude, a shodno čl.374
Zakonika o krivičnom postupku.
.
OSNOVNI SUD U BIJELOM POLJU
Dana 28. 01. 2013 . godine
Zapisničar, S U D I J A,
Koviljka Lješnjak, s.r. Dragan Mrdak, s.r.