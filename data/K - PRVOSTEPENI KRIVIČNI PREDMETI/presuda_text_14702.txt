U IME CRNE GORE
K.br. 322/2012
OSNOVNI SUD U BIJELOM POLJU, kao prvostepeni krivični i to sudija Rahmo Banda,
kao sudija pojedinac, uz učešće zapisničara Popović Ljiljane, u krivičnom
predmetu protiv optuženih D.M.a i S.R.a obojica iz Bijelog Polja, zbog
krivičnog djela teška kradja iz čl. 240. st. 1. tač. 1. Krivičnog Zakonika,
pokrenut Optužnicom ODT iz B.Polja Kt.br.128/12 od 21.09.2012.godine, nakon
održanog usmenog, glavnog i javnog pretresa u prisustvu Zamjenika ODT-a iz
Bijelog Polja Smolović Slavenka, optuženih D.M.a i S.R.a, a u odsustvu uredno
obaviještenog oštećenog D.A.a, dana 27.12.2012.godine, donio je i javno
objavio,
P R E S U D U
Optuženi D.M., od oca H. i majke N. rodjene H., rodjen ....godine u Bijelo
Polje, sa prebivalištem u mjesto rodjenja – Korita, državljanin Crne Gore,
pismen, završio Osnovnu Školu, nezaposlen, neoženjen, lošeg imovnog stanja, ne
osudjivan.
Optuženi S.R., od oca Š. i majke I. rodjene G., rodjenog ....godine u Bijelom
Polju, sa prebivalištem u mjestu rodjenja – I., državljanin Crne Gore, pismen,
završio SSS – student, neoženjen, lošeg imovnog stanja, ne osudjivan.
K r i v i s u
Što su:
- dana 21.02.2012.godine oko 12,30 h, u mjestu M., Opština Bijelo Polje po
prethodnom dogovoru, obili magacin F. A. '' M.'', vlasništvo oštećenog D.A.a,
na način što su upotrebom podesnog sredstva – krampa, nasilno otvorili prozor
magacina, nakon čega su ušli u unutrašnjost magacina i iz istog oduzeli 42
džaka žita – pšenice, i, čija je ukupna vrijednost 630,00 eura, u namjeri da
njihovim prisvajanjem sebi pribave protivpravnu imovinsku korist,
- čime su kao saizvršioci izvršili krivično djelo teška kradja iz čl. 240.
st. 1. tač. 1. Krivičnog Zakonika.
- pa im sud primjenom citiranih zakonskih propisa i čl.2,
4,5,13,15,23,32,36,42, 52,53 i 54 Krivičnog Zakonika, te čl. 226,229,239 i
374. ZKP-a i z r i č e :
USLOVNU OSUDU
Kojom im utvrdjuje kaznu zatvora u trajanju od po 1 ( jedne ) godine i
istovremeno odredjuje da se kazne neće izvršiti ukoliko optuženi u roku od 2.
/ dvije / godine, po pravosnažnosti presude, ne izvrše neko novo krivično
djelo.
Obavezuju se optuženi da na ime paušala uplate u budžet CG – depozit novčanih
kazni, troškova postupka i paušala, iznose od po 30,00 € / trideset eura/, kao
i na ime troškova krivičnog postupka solidarno iznos od 71,50 eura (
sedamdeset jedan euro i pedeset centi), sve u roku od 15. dana po
pravosnažnosti presude.
Obavezuju se optuženi da oštećenom D.A.u solidarno isplate iznos od 630,00€ (
šest stotina i trideset eura), na ime imovinsko pravnog zahtjeva.
O b r a z l o ž e nj e
Optužnicom ODT iz B.Polja Kt.br. 128/12 od 21.09.2012.godine, optuženim D.M.u
i S.R.u obojica iz Bijelog Polja, stavljeno je na teret da su kao saizvršioci
izvršili krivično djelo teška kradja iz čl. 240. st. 1. tač. 1. Krivičnog
Zakonika.
Glavni pretres je održan i zaključen u odsustvu uredno obaviještenog oštećenog
D.A.a.
Zamjenik ODT-a Smolović Slavenko u završnoj riječi je izjavio, da precizira
činjenični opis optužnice tako što u petom redu odozgo iza riječi ‘’ oduzeli’’
umjesto 50 džakova žita treba da stoji ‘’42 džaka žita – pšenice’’, i u istom
redu iza riječi ‘’vrijednost’’ umjesto 750,00 eura, treba da stoji ‘’630,00€
‘’. Dok u ostalom dijelu činjenični opis i pravna kvalifikacija krivičnog
djela ostaju neizmijenjeni, a ovo imajući u vidu pisani podnesak oštećenog
D.A.a, kao i iskaza okrivljenog D.M.a. U završnoj riječi je ostao u cjelosti
pri preciziranoj optužnici i predložio sudu da okrivljene oglasi krivim i
osudi na kaznu zatvora.
Optuženi D.M. u svojoj odbrani tokom postupka je naveo, da je bio zaposlen u
farmi AD ‘’ M.’’ koja se nalazi u mjesto M., Opština B.Polje. A na istoj farmi
zaposlen je i njegov otac H., kao i mladji brat R.. Istakao je da dana
21.02.2012.godine na farmi ‘’ M.’’ nalazili su se On, i njegov kolega S.R., i
oni su se dogovorili da provale magacin i iz istog oduzmu žito za koje bi
kasnije našli kupca kojem bi prodali žito. Toga dana oko 12,30 h, dok nije
bilo prisutnih drugih radnika na farmi oni su uzeli jedan kramp sa kojim su
otvorili prozhor na magacinu i nakon što su otvorili prozor, ušli su u
unutrašnjost magacina i iz istog su oduzeli 42 džaka žita, koje su smjestili u
štalu koja se nalazi u neposrednoj blizini magacina. Džakove su prekrili
sijenom, kako ih neko nebi primijetio. A dana 23.02.2012.godine upravnik je
primijetio da je magacin obijen a njegov otac H. ga je pitao da li on zna
nešto o oduzetom žitu, te je on svojem ocu ispričao da je to uradio sa svojim
kolegom S.R.om i da se žito nalazi na spratu jedne štale. A da su sve to
uradili iz razloga jer im upravnik M.S.nije isplatio zarade. U završnoj riječi
je izjavio, da ostavlja sudu da odluči o njegovoj krivici, a istakao je da je
njemu ostao dužan vlasnik F. ‘’M.’’ D.A. iznos od 400,00 eura tj. dvije plate
za njegov rad.
Optuženi S.R. u svojoj odbrani je naveo, da on nije oduzeo žito zajedno sa
D.M.om, kako se to navodi u optuženju ODT, a sjeća se da kritičnog dana je
prozor od magacina sa žitom bio otvoren, a ko je isti otvorio ne može se
izjasniti, jer je njih bilo više radnika, pa su radnici koji su radili na
Farmi svi iznosili žito jer je to trebalo za stoku. A nije mogla da izadje
mašina da očisti zbog velikog snijega i to je bilo otvoreno više dana. To žito
odnosno džakove su ostavljali u štalama kod stoke. Inače je bio zaposlen na
farmi M. kao radnik, a on je samovoljno napustio farmu M. 26.02.2012.godine
koliko se sjeća, i poslije toga je otišao za Njemačku. Kada je krajem maja ove
godine došao iz Njemačke jer je bio povrijedio ruku, njegov otac Š. mu je
rekao da je 21.02.2012.godine pokradeno neko žito iz magacina na farmi M.. A
03.09.2012.godine ponovo se vratio za Njemačku i tamo je radio i otac ga je
poslije toga zvao da dodje jer ga traži sud. On nije mogao da dodje do sad za
novogodišnje praznike i došao je i prisutan je tako da nije pokušavao da
pobjegne.U završnoj riječi je izjavio, da ostavlja sudu da odluči o njegovoj
krivici a posebno kazao, da je njemu vlasnik F. ‘’M.’’ D.A. ostao dužan koliko
se sjeća 25 – 26 dnevnica a dnevnica je bila 10 eura, ističući da je on sa
njegovim ocem ručno muzao ovce i koze i zna da je zbog tog posla njemu
odbijeno 20 % od plate, a on nije mogao sam da završi taj posao, jer bi se
njegov otac nalazio u alkoholisanom stanju, koji je radio zajedno sanjim te
poslove.
Radi utvrdjivanja odlučnih činjenica i krivice optuženih sud je na glavnom
pretresu na saglasni predlog stranaka pročitao iskaz svjedoka – oštećenog
D.A.a, dat na zapisniku kod ODT u Bijelom Polju od 12.04.2012.godine i dopis
oštećenog D.A.a od 27.12.2012.godine, pročitao iskaze svjedoka M.S.a, dat na
zapisniku kod ODT u B.Polju od 12.04.2012.godine, S.Š.a, dat na zapisniku kod
ODT u B.Polju od 24.05.2012.godine i D. H.a, dat na zapisniku kod ODT u
B.Polju od 24.05.2012.godine, pročitao zapisnik o uvidjaju Uprave Policije PJ
B.Polje od 28.03.2012.godine, pročitao nalaz i mišljenje vještaka ekonomske
struke dipl.ecc. D.Ć.a od 20.07.2012.godine, izvršio uvid u izvod iz KE na ime
optuženog D.M.a, izdat od strane Uprave Policije – PJ Bijelo Polje od
19.10.2012.godine i izvršio uvid u izvod iz KE na ime optuženog S.R.a, izdat
od strane Uprave Policije PJ B.Polje od 19.10.2012.godine.
Cijeneći odbrane optuženih i dokaze pojedinačno i u medjusobnoj vezi a shodno
čl. 370. st. 3. Zakonika o krivičnom postupku, sud je utvrdio činjenično
stanje kao u izreci presude.
Naime, odbranu optuženog S.R.a u kojoj je izmedju ostalog kazao, da kritičnog
dana nije zajedno sa D.M.om oduzeo žito iz magacina F. AD '' M.'' gdje je bio
zaposlen do 26.02.2012.godine i da je prozor od magacina sa žitom bio otvoren,
navodeći da svi radnici koji su radili na farmi su iznosili žito koje je
trebalo za stoku. A da mu je njegov otac Š. poslije njegovog odlaska za
Njemačku kazao da je 21.02.2012.godine iz magacina na farmi '' M.'' pokradeno
žito. Pa ovakvu odbranu sud nije prihvatio, jer je cijenio da je ista
usmjerena u cilju izbjegavanja sopstvene krivice.
Pored toga ista odbrana je opovrgnuta izvedenim dokazima, kao i odbranom
optuženog D.M.a koji je do detalja opisao radnje koje je preduzimao zajedno sa
S.R.om dana 21.02.2012.godine, a vezano za obijanje magacina na farmi '' M.''.
Tako optuženi D.M. je kazao, da su on i S.R. se dogovorili da provale magacin
i iz istog oduzmu žito za koje bi kasnije našli kupca da mu žito prodaju. Da
su kritičnog dana dok nije bilo prisutnih drugih radnika na farmi oni uzeli
jedan kramp sa kojim su otvorili prozor na magacinu i nakon toga ušli kroz
prozor u unutrašnjost magacina i iz istog oduzeli 42 džaka žita, koje su
smjestili u štalu koja se nalazila u neposrednoj blizini magacina. Te džakove
su pokrili sijenom kako ih nebi neko primijetio. A kasnije kad ga je njegov
otac H. pitao, da li zna nešto o oduzetom žitu, on je ocu ispričao da je to
uradio sa kolegom S.R.om i da se žito nalazi na spratu jedne štale a da su to
sve uradili iz razloga što im upravnik F. M.S.nije isplatio zaradu. Pa je
odbranu ovog optuženog sud prihvatio i cijenio kao podpuno priznanje krivice i
izvršenje krivičnog djela.
Pored toga odbrana optuženog S.R.a je demantovana. A odbrana optuženog D.M.a
potvrdjena izvedenim dokazima koje je sud u podpunosti prihvatio.
Tako iz iskaza svjedoka D. H.a se utvrdjuju odlučne činjenice, da on radi na
farmi A. '' M.'' u mjestu M., Opština B.Polje i to na poslovima čuvanja stoke,
da ga je dana 25.02.2012.godine obavijestio upravnik F. M.S.da je izvršeno
obijanje magacina te F. i iz istog oduzeto 42 džaka žita i da je to ukradeno u
vremenskom periodu od 21 do 25.02.2012.godine, kada on nije bio na farmi. Da
na istoj farmi rade njegova dva sina i to M. i R. i kada ih je vidio on ih je
pitao, da li oni nešto znaju o oduzimanju žita i tada mu je M. priznao da je
sa svojim kolegom S.R.om dana 21.02.2012.godine u toku dana dok nije bilo
drugih radnika provalili su magacin F. i iz istog oduzeli 42 džaka žita i
prenijeli ih u pomoćni objekat – štalu gdje su džakove smjestili na sprat i
pokrili ih sijenom i da je to uradio iz razloga što mu upravnik M.S.nije
isplatio platu u iznosu od 200 eura. Nakon toga on je obavijestio upravnika a
onda su zajedno pošli u objekat gdje je smješteno žito i gdje su pronašli 42
džaka žita a tada su bili prisutni njegovi sinovi R. i M. i S. Š..
Odbrana optuženog S.R.a je demantovana iskazom svjedoka S.Š.a a potvrdjena je
odbrana optuženog D.M.a.
Tako svjedok S. Š. je posvjedočio, da je zaposlen na farmi A. '' M.'' na
poslovima čuvanja stoke i da je u istoj farmi zaposlen i njegov sin R.. A da
je upravnik F. M.S.njega obavijestio da je u vremenskom periodu od 20 –
25.02.2012.godine dok je bio odsutan obijen magacin F. i iz istog oduzeto oko
50 džakova žita, koje je kasnije pronadjeno u jednoj štali u krugu F.. A
radnik D.M. je priznao da je to žito zajedno sa njegovim sinom R.om oduzeo iz
magacina. On je nakon toga pozvao svog sina R.a i pitao ga da li je on zajedno
sa D.M.om oduzeo žito i R. mu je priznao da je zajedno sa D.M.om oduzeo žito
dana 21.02.2012.godine, dok je upravnik F. bio odsutan a ostali radnici se
nalazili u krugu F.. A R. mu je rekao da je to uradio iz razloga što mu je
upravnik odbio 20% od zarade.
U prilog predhodnim iskazima idu i iskazi svjedoka M.S.a i oštećenog D.A.a.
Tako svjedok M.S.je posvjedočio, da na farmi '' M.'' u mjestu M., Opština
B.Polje obavlja poslove upravnika F., a dana 20.02.2012.godine pošao je u
posjetu porodici u Beranama i dana 24.02.2012.godine kad se vratio na farmu
primijetio je da je video nadzor koji postoji na farmi i koji je postavljen u
blizini magacinskog objekta okrenut u pogrešnom smjeru. On je odmah pregledao
video nadzor i primijetio da je dana 21.02.2012.godine oko 12,25 h, stavljen
prekrivač preko kamere koja je obezbjedjivala ulaz u magacin i tek je
odklonjen oko 15,25 h,. Sjutradan je obišao magacin i tada primijetio da je
jedan eloksir prozor koji se nalazi na magacinu otvoren. Izvršenim popisom
robe ustanovio je da nedostaje oko 50 vreća žita. A dana 26.02.2012.godine kod
njega jedošao njihov radnik D. H. i rekao da se oduzeto žito nalazi u jednoj
štali u krugu F. i da su žito oduzeli njegov sin D.M. i radnik S.R. i da mu je
to poznato jer mu je njegov sin M. priznao. Nakon toga u obližnjoj štali na
spratu ispod sijena su pronašli 42 džaka žita.
A svjedok – oštećeni D.A. je posvjedočio, da je on vlasnik F. Ad '' M.'' i da
je njega telefonskim putem obavijestio upravnik F. M.S.da je obijen magacin F.
i da je iz istog oduzeto oko 50 džakova žita i tada mu upravnik rekao da su
obijanje magacina izvršili D.M. i S.R. o čemu je on obavijestio policiju.
Pored izloženog iz zapisnika o uvidjaju UP PJ B.Polje od 28.03.2012.godine se
utvrdjuje, da je isti sačinjen povodom obavještenja da je na farmi '' M.''
izvršena provala magacina u periodu od 20 do 25.02.2012.godine i da je
otudjeno iz magacina F. oko 50 džakova žita i konstatovano da farma '' M.'' se
nalazi u mjestu M., Opština B.Polje, koja se sastoji od više zgrada – štala i
magacina i upravne zgrade i da je objekat u kojem je smješten magacin novije
gradje ( dvospratna zgrada). Da se na sredini objekta nalaze blind-vrata a da
na PVC prozoru na visini od 1,30 m, od zemlje na lijevom okviru prozora
primijetno je oštećenje u vidnom udubljenju manjeg obima nepravilnog oblika.
Kada se udje u magacinski prostor vidi se hodnik u kojem se nalazi kosačica,
tovarna vaga i bidon sa naftom. A iza hodnika prostorija u kojoj se nalazi
žito u rinfuzi i više džakova u kojima se nalazi žito.
Nalazom i mišljenjem vještaka ekonomske struke D.Ć.a od 20.07.2012.godine se
vidi, da je na osnovu dokumentacije iz spisa predmeta i uvida u tržišnu cijenu
žita na dan izvršenja djela, dao mišljenje, po izjavi vlasnika AD '' M.'' iz
B.Polja da je vrijednost oduzetog žita iznosi 750 eura. A po izjavi
prijavljenih vrijednost oduzetog žita iznosi 630 eura, koji nalaz je sud
cijenio kao objektivno i stručno dat i istom nije prigovoreno.
Uz sve predhodno ide i dopis oštećenog od 27.12.2012.godine iz kojeg se vidi,
da se isti izjasnio da mu je iz magacina F. AD '' M.'' kritičnom prilikom
oduzeto 42 vreće žita i da postavlja imovinsko pravni zahtjev u iznosu od 630
eura.
Dakle, na osnovu predhodno izloženog od strane ovog suda na nesumnjiv način je
utvrdjeno, da su optuženi D.M. i S.R. dana 21.02.2012.godine oko 12,30 h, u
mjestu M., Opština Bijelo Polje po prethodnom dogovoru, obili magacin F. AD ''
M.'', vlasništvo oštećenog D.A.a, na način što su upotrebom podesnog sredstva
– krampa, nasilno otvorili prozor magacina, nakon čega su ušli u unutrašnjost
magacina i iz istog oduzeli 42 džaka žita – pšenice, i, čija je ukupna
vrijednost 630,00 eura, u namjeri da njihovim prisvajanjem sebi pribave
protivpravnu imovinsku korist, a što znači da su u radnjama optuženih sadržani
svi elementi bića krivičnog djela teška kradja iz čl. 240. st. 1. tač. 1.
Krivičnog Zakonika u saizvršilaštvu, tj.po predhodnom dogovoru za koje ih je
sud oglasio krivim. U konkretnom slučaju optuženi su postupali sa jedinstvenim
umišljajem, da oduzmu tudju pokretnu stvar bez pravnog osnova, i bili su
svjesni da vrše krivično djelo i isto su htjeli.
Za konkretno krivično djelo u Krivičnom Zakoniku, propisano je da će se
učinilac kazniti zatvorom od 1 do 8.godina.
Odlučujući u pogledu vrste i visine krivične sankcije, sud je imao u vidu
okolnosti iz čl. 42 KZ, koje utiču da kazna bude veća ili manja, pa je na
strani optuženih našao od olakšavajućih okolnosti da se radi o mladim,
nezaposlenim licima, lošeg imovnog stanja, njihovu raniju neosudjivanost, da
je optuženi D.M. priznao izvršenje djela, a da je optuženi S.R. student, dok
otežavajućih okolnosti na strani optuženih ovaj sud nije našao. Imajući u vidu
predhodno utvrdjene olakšavajuće okolnosti a u odsustvu otežavajućih, sud im
je utvrdio kaznu zatvora u trajanju od po 1. godine i istovremeno odredio da
se ista neće izvršiti pod uslovom da optuženi u roku od 2.godine, po
pravosnažnosti presude, ne izvrše neko novo krivično djelo. Ovaj sud je
uvjerenja da će se prema oba optužena i samim upozorenjem uz prijetnju kazne (
uslovnom osudom) u dovoljnoj mjeri uticati da ubuduće ne vrše ovakva i slična
krivična djela, odnosno da će se postići svrha izricanja uslovne osude u
okviru opšte svrhe izricanja krivičnih sankcija iz čl. 52 u vezi čl. 4. st. 2.
Krivičnog Zakonika.
Na osnovu čl. 226. ZKP-a, odlučeno je u pogledu paušala, vodeći pri tome
računa o trajanju i složenosti krivičnog postupka, kao i imovinskim prilikama
optuženih, a shodno čl. 229. istog zakonika u pogledu troškova krivičnog
postupka, a isti troškovi se odnose na ime naknade za izvršeno vještačenje od
strane vještaka ekonomske struke, tokom postupka.
Sud je obavezao optužene da oštećenom D.A.u solidarno isplate iznos od 630,00€
( šest stotina i trideset eura), na ime imovinsko pravnog zahtjeva, shodno čl.
239. ZKP-a.
Sa iznijetih razloga odlučeno je kao u izreci presude shodno čl. 374. ZKP-a.
OSNOVNI SUD U BIJELOM POLJU
Dana: 27.12.2012. godine
Zapisničar, S u d i j a,
Ljiljana Popović Rahmo Banda