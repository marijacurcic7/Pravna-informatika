K. br. 17/12
U IME CRNE GORE
OSNOVNI SUD U BIJELOM POLJU, sudija pojedinac Ivan Adamović, uz učešće
namještenika suda Jovanke Raičević, kao zapisničara, rješavajući po optužnom
predlogu Osnovnog državnog tužilaštva u Bijelom Polju, Kt. br. 728/10 od 30.
12. 2011. godine, protiv okrivljenog R.M.a, iz Bijelog Polja, zbog produženog
krivičnog djela krađa iz čl. 239 st. 1 Krivičnog zakonika, u vezi sa čl. 49
st. 1 Krivičnog zakonika u sticaju sa krivičnim djelom oduzimanje vozila iz
čl. 248 st. 1 Krivičnog zakonika, nakon održanog glavnog i javnog pretresa, u
prisustvu zamjenika ODT-a u Bijelom Polju Ljubice Jelić, okrivljenog R.M.a,
oštećenih I.R.a i K.F.a, a u odsustvu oštećenih LJ.S.a i LJ.Z.a, donio je,
dana 02. 03. 2012. godine,
P R E S U D U
Okrivljeni R.M.O, od oca G., majke V., rođene K., rođen ..... godine u Bijelom
Polju, sa prebivalištem u mjestu rođenja, ul. O., Crnogorac, drž. CG,
neoženjen, nezaposlen, lošeg imovnog stanja, neosuđivan,
K R I V J E
-Zato što je:
-U noći između 17 i 18. 10. 2010. godine, iz dvorišta oštećenog I.R.a u naselju Pruška u Bijelom Polju, oduzeo petnaest paketa soka “Fanta” i “Coca-Cola”, tri paketa piva “Bavarija”, sedam paketa soka “Bravo” zapremine 1,5 l, tri paketa soka “Bravo” zapremine 0,5 l, dva paketa soka “Biter-Lemon”, pet paketa soka “Hello” zapremine 1,5 l i ručna kolica, ukupne vrijednosti od 368,40€, u namjeri da prisvajanjem navedenih stvari sebi pribavi protivpravnu imovinsku korist, 
-Dana 18. 10. 2010. godine, oko 07,30 u blizini kuće oštećenog K.F.a, u mjestu Ušanovići u Bijelom Polju, oduzeo hilti bušilicu marke “Blacker Decker”, vlasništvo oštećenog, u namjeri da njenim prisvajanjem sebi pribavi protivpravnu imovinsku korist u vrijednosti preko 150,00€,
-Dana 18. 10. 2010. godine, oko 01,00 h iz dvorišta vlasništvo M.a LJ.a u Ul. L.J., protivpravno oduzeo putničko motorno vozilo marke “Renault” 19, reg. oznaka BP- AH 473, vlasništvo oštećenih LJ.S.a i LJ.Z.a i isto upotrijebio za vožnju i to od Ul. L.J. do Ul. O., odakle je pošao u pravcu mjesta Bistrica gdje je prilikom okretanja u krivini izgubio upravljivost nad vozilom, usled čega je došlo do prevrtanja vozila, kojom prilikom je na istom prouzrokovana šteta u iznosu od 441,00€,
-čime je izvršio produženo krivično djelo krađa iz čl. 239 st. 1 Krivičnog zakonika, u vezi sa čl. 49 st. 1 Krivičnog zakonika u sticaju sa krivičnim djelom oduzimanje vozila iz čl. 248 st. 1 Krivičnog zakonika, 
-pa mu sud, primjenom citiranih zakonskih propisa, te čl. 2, 4, 5, 13, 15, 32, 36 i 42 Krivičnog zakonika (Kz-a) i čl. 226, 229, 239 i 374 Zakonika o krivičnom postupku (Zkp-a), u t v r đ u j e,
-za krivično djelo krađa iz čl. 239 st. 1 Kz-a, izvršenog u produženom trajanju, u vezi sa čl. 49 st. 1 Kz-a, kaznu zatvora od 4(četiri) mjeseca. 
-za krivično djelo oduzimanje vozila iz čl. 248 st. 1 Kz-a, kaznu zatvora od 3(tri) mjeseca.
- te primjenom odredbi čl. 48 i 52, 53 i 54 Krivičnog zakonika, i z r i č e
mu,
USLOVNU OSUDU
Kojom mu utvrđuje jedinstvenu kaznu zatvora od 6(šest) mjeseci i istovremeno
određuje da se ista neće izvršiti ukoliko okrivljeni u roku od 2(dvije)
godine, ne izvrši novo krivično djelo.
Okrivljeni se obavezuje da plati ovom sudu na ime paušala iznos od 25,00€, kao
i na ime ostalih troškova krivičnog postupka iznos od 154,00€, koje iznose će
uplatiti na račun Depozita novčanih kazni, troškova postupka i paušala CG,
broj: 832-151-35, u roku od 15 dana, po pravosnažnosti presude, pod prijetnjom
prinudnog izvršenja, s tim što je dokaz o uplatih istih dužan dostaviti
krivičnoj pisarnici ovog suda.
Imovinsko pravnog zahtjeva nije bilo.
O b r a z l o ž e nj e
Optužnim predlogom Osnovnog državnog tužilaštva u Bijelom Polju, Kt. br.
728/10 od 30. 12. 2011. godine, optužen je R.M., iz Bijelog Polja, zbog
produženog krivičnog djela krađa iz čl. 239 st. 1 Krivičnog zakonika u vezi sa
čl. 49 st. 1 Krivičnog zakonika u sticaju sa krivičnim djelom oduzimanje
vozila iz čl. 248 st. 1 Krivičnog zakonika.
Glavni pretres je održan i zaključen u prisustvu, zamjenika ODT-a u Bijelom
Polju Ljubice Jelić, okrivljenog R.M.a i oštećenih I.R.a i K.F.a, a u odsustvu
oštećenih LJ.Z.a i LJ.S.a.
Zamjenik ODT-a u Bijelom Polju Ljubica Jelić, u završnoj riječi je izjavila da
ostaje pri podnijetom optužnom predlogu, jer iz izvedenih dokaza, kao i
odbrane okrivljenog, proizilazi da je izvršio krivična djela koja su mu
optužbom stavljena na teret, pa je predložila sudu da ga oglasi krivim i da mu
izrekne novčanu kaznu.
Oštećeni I.R. i K.F., u završnoj riječi, a oštećeni LJ.S., tokom istražnog
postupka, su se izjasnili da se ne pridružuju krivičnom gonjenju protiv
okrivljenog, niti su postavili imovinsko-pravni zahtjev.
Okrivljeni R.M.o, tokom istražnog postupka, negirao je izvršenje krivičnih
djela i u svojoj odbrani izjavio da iz dvorišta kuće I.R.a, u noći između 17.
i 18. 10. 2010. godine, nije oduzeo robu koja je navedena u krivičnoj prijavi.
Naime, između kritičnih noći kod njega kući došli su S.N.a i K.P.a i donijeli
mu jedan paket soka »Cocta« i jedan paket piva »Bavarija« sa namjerom da ga
časte. Dalje je naveo, da nije znao da su oni ta dva paketa protivpravno
oduzeli, iako je pretpostavio, a i rekli su mu da su iste oduzeli. Dalje je
naveo da je te iste noći S.N.a, PMV marke »Reno 19«, oduzeo iz ulice L.J., na
način što je u isto ušao jer je bilo otključano i rekao mu da on (okrivljeni)
pođe sa njim da se provozaju. Dalje je naveo, da i ako je znao da je auto tuđ,
ušao je u isto i istim upravljao do naselja Bistrica, nakon čega su se
prevrnuli autom. Kada su izašli iz istog prešli su preko mosta u naselje
Bistrica i N.a je uzeo jednu bušilicu za koju mu je on (okrivljeni) rekao da
vrati jer im ista ne treba. N.a je ostavio bušilicu van mjesta gdje ju je
našao.
Na glavnom pretresu, u svojoj odbrani, okrivljeni je priznao da je počinio
krivična djela za koja je optužen, da priznaje krivicu i kazao da je tačno da
je u noći između 17. i 18. 10. 2010. godine, negdje oko 00,30 h, u naselju
Pruška iza marketa, oduzeo jedan broj paketa u kojima su se nalazili sokovi:
»Fanta«, »Coca-Cola«, »Bravo«, »Biter Lemon«, »Hello« i nekoliko paketa piva
marke »Bavarija«, te da se ne sjeća tačno i precizno broja paketa svakog od
navedenih marki sokova i piva, s tim što je ove pakete oduzimao u nekoliko
navrata kritične večeri. Ne sjeća se precizno gdje su kasnije završili svi od
ovih proizvoda koje je oduzeo, samo zna da je po oduzimanju, u svom stanu, pio
pivo »Bavarija« koje je prethodno oduzeo, čini mu se da je popio 7-8 flaša.
Iste te večeri, dakle, 18. 10. 2010. godine, po njegovom mišljenju negdje oko
04,00 h, izašao je iz stana i krenuo pješke prema igraonici i dok se kretao
prema istoj primijetio je u dvorištu ispred kuće LJ.a vozilo marke »Renault«,
kome je prišao i vidio da se u bravi nalazi ključ, nakon čega je ušao u vozilo
sa namjerom da se provoza, bez ikakve druge namjere, a kasnije da vrati vozilo
odakle ga je i uzeo i mislio je da to neće biti otkriveno. Nakon ovoga vozio
se u vozilu sam nekih desetak minuta, pošao je ponovo prema svom stanu i
pozvao brata Ratka i S.N.u da izađu, s obzirom da su oni spavali u njegovom
stanu. Nakon nekih 5 minuta oni su izašli iz stana i svi trojica su sjeli i
vozili se, s tim što je on (okrivljeni) upravljao vozilom i krenuli su u
pravcu Bistrice. Dok je upravljao vozilom lokalnim putem prema Bistrici u
jednom trenutku je izgubio upravljivost nad vozilom i udario u nekakvu ogradu.
U tom udaru vozilo se oštetilo, obzirom da se prevrnulo, on je zadobio
tjelesne povrede, a koliko se sjeća R. i N.a nijesu. Nakon što su izašli iz
prevrnutog vozila krenuli su pješke prema gradu i to livadama pored rijeke.
Sve se ovo dešavalo oko 7,30 h i sjeća se da je, dok su prolazili pored jedne
kuće, primijetio nekakvu kutiju u kojoj se nalazila bušilica, te da je on
(okrivljeni) uzeo tu kutiju, bez namjere da je otuđi, već samo da je premjesti
nekih dvadesetak metara, nakon čega je ostavio pored rijeke i nastavili su put
prema Bijelom Polju.
U završnoj riječi je izjavio da priznaje da je izvršio krivična djela
stavljena mu na teret, da se iskreno kaje zbog učinjenog i molio je sud da ga
što blaže kazni.
Radi utvrđivanja odlučnih činjenica i donošenja pravilne i zakonite odluke,
sud je na glavnom pretresu izveo dokaze, saslušao u svojstvu svjedoka oštećene
I.R.a i K.F.a, saslušao svjedoka S.N.u; pročitao iskaz oštećenog LJ.S.a sa
zapisnika Kri. br. 490/10 od 20. 11. 2010. godine; pročitao nalaz i mišljenje
vještaka ecc. struke D.I.od 04. 12. 2010. godine; pročitao nalaz i mišljenje
vještaka saob. Struke M.a Č. od 24. 12. 2011. godine; pročitao potvrdu o
privremenom oduzimanju predmeta Uprave policije PJ Bijelo Polje od 18. 10.
2010. godine; te izvršio uvid u izvod iz KE na ime okrivljenog.
Sud nije izveo dokaz saslušanje u svojstvu svjedoka R.R.a i LJ.Z.a, obzirom da
je zamjenik ODT-a odustao od tog predloga i činjenično stanje je u dovoljnoj
mjeri utvrđeno, a kod činjenice da je okrivljeni priznao izvršenje krivičnih
djela saslušanje istih bi vodilo odugovlačenju postupka.
Nakon analize izvedenih dokaza, njihove svestrane i brižljive ocjene, cijeneći
ih svaki pojedinačno i u sveukupnosti, dovodeći ih u vezu jedne sa drugim, te
u vezu i sa navodima iz odbrane okrivljenog, sud je utvrdio činjenično stanje
i na osnovu tako utvrđenog činjeničnog stanja zaključio je, da je okrivljeni
izvršio krivična djela na način opisan u dispozitivu ove presude, za koja je i
kriv.
Naime, iz iskaza oštećenog I.R.a, saslušanog u svojstvu svjedoka, datog u
istražnom postupku i glavnom pretresu, proizilazi da je vlasnik D. “.....”
koja se nalazi u ulici V. LJ.a u naselju Pruška, opština Bijelo Polje. U noći
17 na 18. 10. 2010. godine iz njegovog dvorišta, odnosno sa mjesta iza njegove
radnje nestale su sledeće stvari: 15 paketa soka “Coca-cola” i “Fanta”
zapremine od 2 l (koje su bile pomiješane u paletama); 3 paketa piva
“Bavarija” (u paketu se nalaze 24 komada piva); 7 paketa soka “Bravo”
multivitamin zapremine 1,5 l; 3 paketa soka “Bravo” multivitamin zapremine 0,5
l; 2 paketa soka “Biter Lemon” zapremine 1,5 l; 5 paketa soka “Hello”
zapremine 1,5 l; ručna kolica sa dva točka. Dalje je istakao da od navedenih
stvari su mu vraćene samo 4 flaše piva “Bavarija” i 4 flaše soka od 0,5 l.
Iskaz ovog svjedoka sud je u potpunosti prihvatio kao jasan određen i
objektivan.
Sud je cijenio iskaz svjedoka oštećenog K.F.a, koji u svom iskazu datom tokom
istražnog postupka i na glavnom pretresu, navodi da je, dana 18. 10. 2010.
godine, u mjestu Uštanovići, opština Bijelo Polje, u blizini kuće njegovog oca
u jutarnjim časovima iznio svoj alat koji je smjestio u jednoj crnoj kutiji,
odnosno torbi. U njoj se nalazila električna hilti bušilica marke “Bleck
Decker” a zajedno sa njom i pomoćni alat. Dalje je naveo da je tu bušilicu
kupio u Sloveniji 2009. godine, po cijeni od 350,00 eura. Koliko se sjeća,
negdje oko 07,30 h, dok se kretao ka svojoj kući primijetio je tri njemu
nepoznata momka kako prolaze preko mosta a potom nastavljaju put pored rijeke
nizvodno. Jedno lice bilo je visine oko 160 cm, a od odjeće je na sebi imao
crnu jaknu i crne pantalone i on je nosio u rukama njegovu (oštećenog) torbu
sa alatom. Drugo lice bilo je niže visine od ovog momka koji je nosio njegovu
torbu i na sebi je imao plavu jaknu, dok treće lice je bilo srednje visine a
na sebi je imalo odjeću crne boje. Dalje je naveo da kako se im se on
približavao ova lica su poskakala u vodu a on je otišao odmah do mjesta gdje
je ostavio svoj alat. Crne kutije sa alatom u kojem se nalazila bušilica nije
bilo, pa je posumnjao da su je ona tri lica otuđila. Odmah je pozvao policiju
a zatim je pošao u potragu za ovim licima, pa je pored rijeke pronašao svoju
crnu kutiju sa bušilicom. Sud je iskaz ovog svjedoka prihvatio kao jasan
određen i objektivan.
Sud je cijenio iskaz svjedoka oštećenog LJ.S.a koji u svom iskazu datom tokom
istražnog postupka, u bitnom navodi da je suvlasnik PMV marke “Renault 19”
registarskih oznaka BP-AH 473, koje je registrovano na ime Minić Darka, iz
Bijelog Polja, a drugi suvlasnik je njegov brat LJ.Z.o. Dana 17. 10. 2010.
godine u popodnevnim časovima je svoje auto parkirao u dvorištu ispred njegove
kuće u ulici L.J. br. 8 a ključeve je ostavio u kontakt bravi. Dalje je naveo
da narednog dana tj. 18. 10. 2010. godine, negdje oko 08,00 h, kada je krenuo
na posao primijetio je da ispred njegove kuće nema auta. Pomislio je da je
vozilo uzeo njegov brat, a kako je kasnije saznao da nije, zaključio je da je
vozilo ukradeno. Toga dana saznao je da je vozilo oduzeo R.M.o, te da je
vozilo u saobraćajnom udesu oštećeno. Procjenu štete nije uradio a misli da će
iznositi oko 500 €. Sud je iskaz oštećenog prihvatio kao jasan određen i
objektivan.
Iz iskaza svjedoka S.N.e, datog pred istražnim sudijom Osnovnog suda u
Podgorici i na glavnom pretresu pred ovim sudom, proizilazi da je on (svjedok)
jedne noći bio u kući u kojoj živi R.M.o, kojom prilikom je u istoj bio sa
M.vim bratom blizancem R.m. Dalje je naveo da je M. došao ispred kuće, vozilom
marke “Renault” sive boje i onda njemu (svjedoku) i bratu okrivljenog je
predložio da se provozaju, pri čemu su ga on i R. pitali odakle mu auto. M. im
je rekao da je auto uzeo od jednog druga iz naselja Pruška. Sjeli su svi
trojica u vozilo, M. je upravljao istim i krenuli su da se voze u pravcu
Bistrice, koliko se sjeća sve se dešavalo rano izjutra i vozeći se M. je
izgubio kontrolu i prevrnuli su se vozilom na ulici. Vozilo je počelo da dimi
i sva trojica su izašli iz istog a on je rekao M. da pozove tog druga i da mu
kaže da je auto slupao, na šta je M. tada rekao da je vozilo ukrao, pa su tada
svi trojica pošli u kuću. Dalje je naveo da se sjeća da je M. od ovog
prevrtanja zadobio manje posjekotine na ruci i glavi, dok on i brat M.v, R.
nijesu imali povreda. Nije tačno da je te noći sa K.P.om došao kod R.M.a kući
i da su mu donijeli jedan paket soka “Cocte” i jedan paket piva “Bavarija”,
već je samo tačno da je te noći spavao u kući R.M.a, da mu to nije prvi put da
spava kod njih jer se sa M.m i njegovim bratom R.m druži. Sud je iskaz ovog
svjedoka prihvatio.
Sud je cijenio nalaz i mišljenje vještaka ecc. struke D.I., od 04. 12. 2010.
godine i iz istog utvrdio da vrijednost oduzetih stvari, na dan izvršenja
krivičnog djela 17. i 18. oktobra 2010. godine i to: sok “Fanta” i “Coca-cola”
od 2 l – 15 paketa, piva “Bavarija” – 3 paketa, soka “Bravo” multivitamin od
1,5 l – 7 paketa, soka “Bravo” multivitamin od 0,5 l – 3 paketa, soka “Biter
Lemon” od 1,5 l – 2 paketa, soka “Hellou” od 1,5 l – 5 paketa i ručnih kolica
sa dva točka, iznosi 368,40 €. Sud je u potpunosti prihvatio nalaz vještaka
ecc. struke, kao stručan i objektivan.
Sud je cijenio nalaz i mišljenje vještaka saob. struke M.a Č., od 24. 12.
2011. godine i iz istog utvrdio da vrijednost vozila “Renault 19”, na dan
nezgode 11. 08. 2011. godine, iznosi 1.020,00 eura, a troškovi opravke istog
vozila iznose 441,00 eura. Sud je u potpunosti prihvatio nalaz vještaka saob.
struke, kao stručan i objektivan.
Iz potvrde o privremenom oduzimanje predmeta izdate od UP PJ B. Polje utvrđuje
se da je od okrivljenog dana 18. 10. 2010 godine oduzeto 5 staklenih flaša
piva merka Bavaria zapremine 0,25l, 4 plastične flaše soka marke Kokta
zapremine 0,5 l, i jedna prazna flaša zapremine 0,25l, piva marke Bavaria.
Iz izvoda iz kaznene evidencije na ime okrivljenog sud je utvrdio da isti do
sada nije osuđivan.
Odbranu okrivljenog R.M.a datu tokom istražnog postupka, njegovo negiranje
izvrešnja krivičnog djela sud nije prihvatio, dok priznanje okrivljenog dato
na glavnom pretresu sud cijeni kao djelimično priznanje izvršenja djela
stavljenih mu na treret, obzirom da je priznanje okrivljenog potvrdjeno
izvedenim dokazima .
Okrivljeni priznaje da je u noći između 17 i 18. 10. 2010. godine negdje oko
00,30 h, u naselju Pruška iza marketa, oduzeo jedan broj paketa u kojima su se
nalazili sokovi: »Fanta«, »Coca-Cola«, »Bravo«, »Biter Lemon«, »Hello« i
nekoliko paketa piva marke »Bavarija«, te da se ne sjeća tačno i precizno
broja paketa svakog od navedenih marki sokova i piva, s tim što je ove pakete
oduzimao u nekoliko navrata kritične večeri, međutim negira da je tom prilikom
odzeo i ručna kolica. Sud ne prihvata odbranu okrivljenog u tom dijelu,
obzirom da su ručna kolica otuđena iste večeri kad i ostala roba, pa kod
činjeice da se radilo o većem broju paketa, to je po ocjeni ovog suda ručna
kolica okrivljeni i koristio radi transporta oduzete robe, te je po ocjeni
ovog suda oduzeo i ručna kolica. Okrivljeni se branio i da je nakon prevrtanaj
vozila, a dok su prolazili pored jedne kuće, primijetio nekakvu kutiju u kojoj
se nalazila bušilica, te da je on uzeo tu kutiju, bez namjere da je otuđi, već
samo da je premjesti nekih dvadesetak metara, nakon čega je ostavio pored
rijeke i nastavili su put prema Bijelom Polju. Ovakvu odbranu okrivljenog sud
ne prihvata već je cijeni unaprijed smišljenom radi izbjegavanja sopstvene
krivice za ovo djelo, jer je po ocjeni ovog suda namjera okrivljenog bila da
oduzme predmet koji se nalazi u kutiji i vidio je šta se nalazi u kutiji, a
istu je odzeo sa namjerom da je i zadrži.
Dakle, iz priznanja okrivljenog datog na glavnom pretresu i svih naprijed
izvedenih dokaza, sud je kao nesumnjivo zaključio da je okrivljeni R.M.o u
noći između 17. na 18. 10. 2010. godine, iz dvorišta oštećenog I.R.a u naselju
Pruška u Bijelom Polju, oduzeo petnaest paketa soka “Fanta” i “Coca-Cola”, tri
paketa piva “Bavarija”, sedam paketa soka “Bravo” zapremine 1,5 l, tri paketa
soka “Bravo” zapremine 0,5 l, dva paketa soka “Biter-Lemon”, pet paketa soka
“Hello” zapremine 1,5 l i ručna kolica, ukupne vrijednosti od 368,40€.
Postupajući na navedeni način oduzimajući opisane stvari oštećenom iz
dvorišta, sa namjerom da prisvajanjem stvari, pribavi sebi protivpravnu
imovinsku korist, okrivljeni je u svojim radnjama ostvario elemente krivičnog
djela krađa iz čl. 239 st. 1 Krivičnog zakonika, na štetu I.R.a, za koje je
kriv.
Okrivljeni je krivično djelo na štetu I.R.a, izvršio s direktnim umišljajem,
jer je bio svjestan da su oduzete stvari vlasništvo I.R.a, a otuđio ih je, sve
u namjeri da isti prisvoji i time sebi pribavi protivpravnu imovinsku korist u
iznosu od 368,40€.
Utvrđeno i da je okrivljeni dana 18. 10. 2010. godine, oko 07,30 u blizini
kuće oštećenog K.F.a, u mjestu Ušanovići u Bijelom Polju, oduzeo hilti
bušilicu marke “Blacker Decker”, vlasništvo oštećenog u namjeri da njenim
prisvajanjem sebi pribavi protivpravnu imovinsku korist u vrijednosti preko
150,00€, obzirom da je okrivljeni bio svjesan, da se radi o tudjoj stvari,
čije je oduzimanje i prisvajanje protivpravno, te je postupao s umišljajem za
predmetno krivično djelo, s obzirom da je njegov umišljaj išao za
pribavljanjem imovinske koristi u vrijednosti većoj od 150,00€, pa bez obzira
što je oduzetu bušilicu ostavio nedaleko od mjesta gdje je otuđio, a što je po
ocjeni ovog suda učinio nakon što je otvorio kutiju u kojoj se bušilica
nalazila kako je sam priznao i nakon što se na licu mjesta pojavio oštećeni,
to je po ocjeni ovog suda umišljaj okrivljenog, išao za tim da oduzme kutiju u
kojoj se nalazila bušilica i da time postigne što veću imovinsku korist, a da
pri tom nije znao kolika je stvarna vrijednost stvari u kutiji, a koja namjera
je cijenjena u vrijeme izvršenja krivičnog djela, pa kako je bušilicu oduzeo
iz pritežanja oštećenog, to je okrivljeni svojim radnjama ostvario obilježja
krivičnog djela kradje iz čl. 239 st. 1 KZ-a.
Okrivljeni je krivično djelo krađa izvršio u produženom trajanju, jer djelo
izvršio, u vremenskoj povezanosti, obzirom da je djela izvršio u dva dana za
redom i izvršio je isto krivično djelo koje predstavlja cjelinu zbog
korišćenja iste situacije-odustvo oštećenog i mjesta izvršenja djela-otvoreni
prostor u blizini objekata i jedinstvenog umišljaja učinilaca.
Iz priznanja okrivljenog datog na glavnom pretresu kao I iz izvedenih dokaza
utvrđeno je da je okrivljeni dana 18. 10. 2010. godine, oko 01,00 h iz
dvorišta vlasništvo M.a LJ.a u Ul. L.J., protivpravno oduzeo putničko motorno
vozilo marke “Renault” 19, reg. oznaka BP- AH 473, vlasništvo oštećenih LJ.S.a
i LJ.Z.a i isto upotrijebio za vožnju i to od Ul. L.J. do Ul. O., odakle je
pošao u pravcu mjesta Bistrica gdje je prilikom okretanja u krivini izgubio
upravljivost nad vozilom, usled čega je došlo do prevrtanja vozila, kojom
prilikom je na istom prouzrokovana šteta u iznosu od 441,00€. U ovim radnjama
okrivljenog stekla su se sva bitna obilježja bića krivičnog djela oduzimanje
vozila iz čl. 248 st. 1 Krivičnog zakonika, koje je izvršio sa umišljajem, jer
je bio svjestan da oduzima tuđe PMV bez ovlašćenja ili odobrenja vlasnika
vozila.
Odlučujući u pogledu vrste i visine kazne, a cijeneći sve okolnosti iz čl. 42
Krivičnog zakonika, sud je kod okrivljenog od olakšavajućih okolnosti našao da
se radi o mlađoj osobi, nezaposlenom licu lošeg imovnog stanja, te da se
ošećeni nijesu pridružili krivičnog gonjenju i da se radi o licu koje do sada
nije osuđivano. Otežavajućih okolnosti na strani okrivljenog nije bilo, pa je
sud okrivljenom za izvršeno produženo krivično djelo krađa iz čl. 239 st. 1
Krivičnog zakonika, u vezi sa čl. 49 st. 1 Krivičnog zakonika utvrdio kaznu
zatvora od 4 mjeseca, a za krivično djelo oduzimanje vozila iz čl. 248 st. 1
Kz-a kaznu zatvora od 3 mjeseca, pa primjenom odredbi o sticaju utvrdio
jedinstvenu kaznu od 6 mjeseci. Međutim sud cijeni da nije neophodno
pristupanje izvršenju utvrđene kazne zatvora, već je mišljenja da olakšavajuće
okolnosti na strani okrivljenog predstavljaju osnov za izricanje uslovne
osude, kao krivične sankcije, pri tom cijeneći da bi pristupanje izvršenju
kazne zatvora suviše represivno djelovalo na okrivljenog, nego da će i samo
upozorenje, uz prijetnju kaznom, dovoljno uticati na istog da u buduće ne vrši
ova ili druga krivična djela I da će se na taj način ostvariti svrha uslovne
osude predviđena u čl. 52 Krivičnog zakonika, te ostvariti svrha generalne i
specijalne prevencije. Okrivljenom je ukazano na značaj uslovne osude i
mogućnost njenog opoziva.
Shodno čl. 226 i 229 Zkp-a, odlučeno je da okrivljeni plati sudu na ime
paušala iznos od 25,00€, pri čemu je sud vodio računa o složenosti i trajanju
krivičnog postupka, te imovinskim prilikama okrivljenog, kao i da plati ostale
troškove postupka koji se odnose na troškove vještačenja od strane vještaka
ekonomske struke 71,50€ i vještaka saob. struke 82,50 €, a koja sredstva su
isplaćena iz predračunskih sredstava suda u iznosu od 154,00€.
Oštećeni tokom postupka izjasnili su se da ne postavljaju imovinsko pravni
zahtjev prema okrivljenom, pa sud sa navedenih razloga nije okriljenog obaveo
na povraćaj oduzetih stvari ili nadokandu u novcu, za pričinjenu štetu.
Iz iznijetih razloga, shodno čl. 374 Zkp-a, odlučeno je kao u izreci presude.
OSNOVNI SUD U BIJELOM POLJU
dana 02. 03. 2012. godine,
Zapisničar, S u d i j a,
Jovanka Raičević s.r. Ivan Adamović s.r.