K. br. 18/12  
U IME CRNE GORE  
      OSNOVNI SUD U BIJELOM POLJU, prvostepeni krivični sud sudija pojedinac D.M., uz učešće nameštenika suda K.Lj. zapisničara, u  predmetu protiv okrivljenog D.S. iz Bijelog Polja, zbog krivičnog djela kradja iz čl. 239. st.1. Krivičnog zakonika, rješavajući po optužnom predlogu Osnovnog državnog tužilaštva iz Bijelog Polja Kt. br. 842/2010 od 11. 01. 2012. godine, nakon održanog usmenog glavnog i javnog pretresa u prisustvu zamjenice ODT-a iz Bijelog Polja P.C., okrivljenog D.S.  a u odsustvu predstavnika oštećene Uprave za šume Pljevlja PJ Bijelo Polje, dana 14. 05. 2012. godine, donio je i javno objavio:

P R E S U D U  
      Okrivljeni D.S., od oca D. i majke D., rođene B., rođen 07. 05. 1980 godine u G. - P.P., opština Bijelo Polje, sa prebivalištem u mjestu rođenja, Srbin, državljanin CG, neoženjen, pismen, sa završenom SSS, srednjeg imovnog stanja, neosuđivan

K r i v     j e:  
      Što je:

      -  u avgustu mjesecu 2011 godine iz državne šume zv. '' Vrhovi'' u mjestu L. opština B. Polje oduzeo jedno bukovo stablo bruto drvne mase od 2,19 m3, čija je vrijednost 51,25 €, a sve u namjeri da  prisvajanjem bukovog stabla sebi pribavi malu imovinsku korist na štetu oštećene Uprave za šume Pljevlja PJ B. Polje,

      \- čime je izvršio krivično djelo sitna krađa utaja i prevara iz čl. 246. st. 2. u vezi st. 1. Krivičnog zakonika.

      \- za koje mu sud primjenom citiranog zakonskog propisa te čl. 2, 4, 5, 13, 15, 32, 36, 42, 52, 53 i 54 Krivičnog zakonika, i čl. 226, 229, 239 i 374. Zakonika o krivičnom postupku, i z r i č e:

USLOVNU OSUDU  
      Kojom mu utvrdjuje kaznu zatvora od 30 ( trideset) dana, i istovremeno odredjuje da se ista neće izvršiti ukoliko okrivljeni u roku od  1 (jedne) godine, ne izvrši novo krivično djelo.

      Okrivljeni se obavezuje da ovom sudu plati: na ime paušala  iznos od 30,00 €, kao i na ime ostalih troškova postupka iznos od 71,50 €, koje iznose će uplatiti na žiro račun br. 832 - 151 - 35, Depozita novčanih kazni, troškova postupka i paušala u roku od 15 dana, po pravnosnažnosti presude, pod prijetnjom prinudnog izvršenja, s tim što će dokaz o izvršenoj uplati dostaviti krivičnoj pisarnici ovog suda.

      Okrivljeni se obavezuje da oštećenoj  Upravi za šume Pljevlja PJ Bijelo Polje, vrati oduzeto bukovo stablo bruto drvne mase od 2,19 m3 ili da plati njegovu protivvrijednost od 51,25 €,u roku od 15 dana od dana pravnosnažnosti presude, pod prijetnjom prinudnog izvršenja, dok se za preostali iznos istaknutog imovinsko pravnog zahtjeva, oštećena, upućuje na parnični postupak.

O b r a z l o ž e nj e  
      Optužnim predlogom ODT-a, iz B. Polja, KT. br. 842/2010 od 11.01.2012. godine, optužen je D.S. iz Bijelog Polja, da je izvršio krivično djelo krađa iz čl. 239. st. 1. Krivičnog zakonika.

      Glavni pretres je održan i zaključen dana 14. 05. 2012. godine u prisustvu zamjenice ODT-a P.C., okrivljenog D.S. a u odsustvu obaviješenog predstavnika oštećene Uprave za šume Pljevlja PJ Bijelo Polje.

      Prije davanja završne riječi zamjenica ODT - a iz Bijelog Polja, je izmijenila činjenični opis i pravnu kvalifikaciju podnijetog optužnog predloga tako da isti sada glasi: " da je okrivljeni u avgustu mjesecu 2011 godine iz državne šume zv. '' Vrhovi'' u mjestu L., opština B. Polje oduzeo jedno bukovo stablo bruto drvne mase od 2,19 m3, čija je vrijednost 51,25 €, a sve u namjeri da  prisvajanjem bukovog stabla sebi pribavi malu imovinsku korist na štetu oštećene Uprave za šume Pljevlja PJ B. Polje,

      \- čime je izvršio krivično djelo sitna krađa utaja i prevara iz čl. 246. st. 2. u vezi st. 1. Krivičnog zakonika.

      U završnoj riječi zamjenica ODT-a ostala je pri izmijenjenom činjeničnom opisu i pravnoj kvalifikaciji, jer je izvedenim dokazima utvrdjeno da je okrivljeni D.S. izvršio krivično djelo koje mu se stavlja na teret za koje je kriv. Predložila je da  ga sud oglasi krivim i osudi po zakonu.

      Predstavnik oštećene Uprave za šume, nije pristupio na zaključeni glavni pretres pa je njegova završna riječ izostala.  
      Okrivljeni D.S. je u svojoj odbrani u toku istražnog postupka  u bitnom istakao:  da nije izvršio predmetnu sječu i da ne zna po kom osnovu je lugar Ć.T. protiv njega podnio prijavu. U vezi sa predmetnom sječom ništa mu nije poznato. Na glavnom pretresu istakao je da ne priznaje djelo ni krivicu, on poznaje područje planine L. kao i mjesto Vrhovi koje je od njegove kuće udaljeno nekih desetak kilometara. Posle 30. oktobra 2010 godine, sretao se sa lugarom koji sa njim nikad nije razgovarao o bespravnoj sječi a nakon što je on dobio sudski poziv i dao izjavu kod istražnog sudije sreo se sa lugarom Ć. i pitao ga '' zašto  misli  da je on posjekao ili pak odvukao bukova stabla''. Lugar je samo odmahnuo rukom i sa njim se nije moglo razgovarati. Poznato mu je da je lugar posle 30 oktobra 2010 godine, dolazio njegovoj kući i zatekao njegovu majku koju je pitao ''da li je on  posjekao bukve'' na šta mu je ona odgovorila '' nije''. Majka mu je ispričala da je lugar tom prilikom obilazio oko kuće i tražio bukova drva koja nije našao. Posjeduje kamion ''Tam 110'' koristi ga za svoje lične potrebe i u proljeće 2011 godine, ovim kamionom iz mjesta Vrhovi nije vukao bukova stabla ni za svoje ni za tuđe potrebe. Nije mu poznato da u mjestu Vrhovi postoje oborena stabla, posjeduje tri do četiri hektra svoje bukove šume i potrebna drva obezbjeđuje u svojoj šumi i izvlači ih kamionom. Sa lugarom Ć. je u normalnim odnosima.

      U završnoj riječi je istakao da  je tačno da je kritičnog događaja zatečen sa bukovim stablom od strane lugara, međutim to stablo je bilo iz njegove privatne šume, te smatra da nije kriv. Ako sud nađe da je kriv tražio je da ga što blaže kazni.

      Radi utvrdjivanja odlučnih činjenica i donošenja pravilne i zakonite odluke, sud je izveo sledeće dokaze: saslušao svjedoka Ć.T., pročitao nalaz i mišljenje vještaka  šumarske struke F.A. od 26.12.2011. godine; pročitao  dopunu nalaza istog vještaka od 26.04.2012 godine, saslušao vještaka šumarske struke od 14.05.2012 godine, pročitao zapisnik o izvršenom  kontrolnom pregledu Uprave za šume br. 13/2010 od 22. 12. 2010 godine, izvršio uvid u izvod iz KE za okrivljenog. Drugih predloga za dopunu dokaznog postupka nije bilo.

      Cijeneći odbranu okrivljenog i dokaze pojedinačno i u medjusobnoj vezi, a shodno čl. 370  Zakonika o krivičnom postupku, sud je utvrdio činjenično stanje i na osnovu istog zaključio da je okrivljeni izvršili krivično djelo stavljeno mu na teret  izmijenjenim optužnim predlogom i da je za isto kriv.

      Okrivljeni se pred istražnim sudijom branio da on nije oborio stabla i da ga lugar nije zatekao u izvlačenju stabala da bi u završnoj riječi istakao da je kritičnog događaja vukao jedno stablo da je bilo zakačeno za njegov kamion s tim što je to stablo bilo iz njegove privatne šume, koju odbranu sud nije prihvatio i isu je cijenio kao isključivo usmjerenu na izbjegavanje sopstvene krivice jer je njegova odbrana obezvrijeđena izvedenim dokazima u toku postupka.

      Naime izz iskaza svjedoka Ć.T. datog u toku istražnog postupka proizilazi da je u oktobru mjesecu 2010 godine, pronašao bespravnu sječu u državnoj šumi u mjestu zv. L., odjeljenje 39 i 41, šuma zv. ''Vrhovi''. Bilo je posječeno bez doznake i odobrenja sedam bukovih stabala, radilo se o svježoj sječi. Izmjerio je prečnike panjeva izračunao ukupnu drvnu masu i zapisnički konstatovao, u momentu kontrole  na licu mjesta stajala su četiri stabla, dok su tri bila otjerana. Panjevi bespravno posječenih stabala su u prečniku od oko 50 metara. Na mjestu sječe nije zatekao nikog u vezi  sa ovom bespravnom sječom u to vrijeme  razgovarao je sa D.S. jednom prilikom kada su se sreli na putu, napomenuo je da je išao i kući da ga traži ali ga nije našao. Prilikom razgovora D. S. mu je rekao '' moram da sječem, moram da živim od nečega''. Upozorio ga da ne vrši bespravne sječe i rekao mu da će dobiti prijavu. Četiri stabla koja su ostala pored panja, ostala su preko zime, čuvao ih je, obilazeći reon, na sve panjeve kao i na stabla prilikom otkrivanja bespravne sječe stavio je oznaku ŠŠ. Stabla nijesu otjerana od strane Šumske uprave iz razloga što nije bilo tegljača da ih izvuče,  a u pitanju su bila sama četiri stabla i obično u takvim slučajevima takva stabla se daju za ogrev zainteresovanim licima. Međutim, kako se niko nije javio da uzme za ogrev ta stabla ista su stajala pored panja sve do proleća 2011 godine. Redovno je obilazio reon prilikom jednog od tih obilazaka direktno je zatekao na licu mjesta D.S. kako je zakačio oborena stabla za svoj kamion  ''110 ''.  Sreli su se na licu mjesta u momentu kada je bukva zakačena sajlom za vozilo. D. nije platio posječena drva i ista je pored njegovog upozorenja otjerao sa mjesta sječe. Na glavnom pretresu dodao je da je bespravnu sječu otkrio 30 oktobra 2010 godine, pa je čekao kud će ta drva da odu te iz tog razloga nije odmah napravio zapisnik a u međuvremenu je saznao da je D. oborio stabla i da ih je ćerao ka K. te je potom zapisnik napravio 22 decembra 2010 godine. On je čuvao četiri stabla koja su ostala u šumi i prezimila i u avgustu mjesecu 2011 godine na putu je zatekao D. koji je bio zakačio jedno od ovih stabala koja su prezimila u šumi, to je bilo srednje stablo, to stablo je bilo raskresano a potom cjelokupnom dužinom od nekih 12 metara preko sajle zakačeno za D. kamion ''110'' kada  ga je u avgustu zatekao. Tri druga stabla su ostala i dalje u šumi, nije napravio zapisnik o ovome jer kao što je kazao već  je registrovao bespravnu sječu iz oktobra na zapisnik od 22.12.2010 godine. Nije mu poznato  šta je bilo sa ostala tri stabla jer je u penziju pošao prvog septembra 2011 godine, i kada sje razduživao teren ostala su ova tri bukova stabla u šumi pored panja. Istakao je da je D. zatekao samo sa jednim od stabala koje je on izvlačio svojim kamionom ''110'' a nije mu poznato da li su ostala tri stabla još u šumi ili ih je neko otjerao. On je otišao u penziju ova stabla možda i danas stoje u šumi, nije ovo zakačeno stablo premjerio a misli da je ono bilo drugo po debljini od stabala koja su prezimila u šumi. Upozoren na razlike u kazivanju pred istražnim sudijom i na glavnom pretresu u pogledu broja stabala koje je okrivljeni odvukao iz šume svjedok Ć. je izjavio da je tačna izjava sa  glavnog pretresa i da je on pred istražnim sudijom takođe tvrdio da je za kamion okrivljenog bilo zakačeno samo jedno bukovo stablo i da je to bilo u avgustu mjesecu 2011 godine.

      Iz nalaza i mišljenja vještaka šumarske struke F.A. od 26.12.2011 godine, proizilazi da je bruto drvna masa četiri oborena stabla nađena na licu mjesta 6,97 m3 a neto drvna masa 5,92 m3 i da je  njihova protivvrijednost 237,69 €. Postupajući po naredbi suda vještak je dopunio ovaj nalaz  tako što je izvršio procjenu vrijednosti jednog bukovog stabla prečnika panja 62 cm neto drvne mase 2,19 m3. Po vještaku obzirom da je ovo stablo posječeno u oktobru 2010 godine, a da je sa mjesta obaranja odnešeno u avgustu 2011 godine, te je u oborenom stanju bilo za vrijeme jednog zimskog perioda i jedne vegetacione sezone što je moralo da se odrazi na pogoršanje kvaliteta drveta kako zbog promjene strukture tako i zbog promjene boje drveta, pa tehničko drvo od istog gubi vrijednost za najmanje jednu tehničku klasu. Po vještaku vrijednost otuđenog bukovog stabla prečnika 62 cm, i bruto drvne mase od 2,19 m3, u vrijeme otuđivanja istog - na dan izvršenja krivičnog djela u avgustu mjesecu 2011 godine, bila je 51,25 €. Nalaz i mišljenje vještaka šumarske struke sud je prihvatio kao realan i objektivan dat po pravilima struke i nauke.

      Svjedok Ć. nije zatekao okrivljenog u obaranju bukovih stabala registrovanih po zapisniku o izvršenom kontrolnom pregledu Uprave za šume br.13/2010 od 22.12.2010 godine. Svjedok Ć. ta stabla nije našao ni kod kuće okrivljenog, okrivljeni je negirao da je on izvršio obaranje predmetnih stabala a isti  nije sporio da je u avgustu mjesecu 2011 godine, od strane lugara zatečen pri izvlačenju jednog od oborenih stabala iz sječe od oktobra mjeseca 2010 godine. Sa navedenih razloga navode iz iskaza svjedoka Ć. da je okrivljeni izvršio obaranje stabala registrovanih po zapisniku o kontrolnom pregledu Uprave za šume, te sadržinu istog zapisnika, sud nije prihvatio i iste je cijenio kao usmjerene na otežavanje krivično pravnog položaja okrivljenog, dok je navode iz iskaza svjedoka Ć. da je u avgustru mjesecu 2011 godine, zatekao okrivljenog u  šumi Vrhovi u mjestu L. prilikom izvlačenja jednog i to drugog po debljini od stabla koja su prezimila u šumi, sud prihvatio kao jasne logične i uvjerljive nesračunate na otežavanje krivično pravnog položaja okrivljenog ničim doveden u sumnju.

      Iz izvedenih dokaza sud je utvrdio činjenično stanje da je okrivljeni u avgustu mjesecu 2011 godine iz državne šume zv. ''Vrhovi'' u mjestu L. opština B. Polje oduzzeo jedno bukovo stablo bruto drvne mase od 2,19 m3, čija je vrijednost 51,25 €, a sve u namjeri da  prisvajanjem bukovog stabla sebi pribavi malu imovinsku korist na štetu oštećene Uprave za šume Pljevlja PJ B. Polje.

      Postupajući na opisani način okrivljeni je ostvario sva bitna obilježja krivičnog djela sitna kradja, utaja i prevara iz čl. 246 st. 1 Krivičnog zakonika, pri čemu vrijednost oduzete stvari - bukovog stabla neto drvne mase  2,19 m3, ne prelazi iznos od 150, 00 €, a učinioc je išao za tim da pribavi  malu imovinsku korist.

      Okrivljeni je na opisani način izvršio krivično djelo stavljeno mu na teret izmijenjenim optužnim predlogom i za isto je kriv. Tako, prema odredbi čl. 239 st. 1 Krivičnog zakonika, krivično djelo kradje se sastoji u oduzimanju tudje pokretne stvari u namjeri da se njenim prisvajanjem pribavi, sebi ili drugom, protivpravna imovinska korist. U konkretnom slučaju okrivljeni je oduzeo pokretnu stvar čija vrijednost ne prelazi iznos od 150, 00 €, a istovremeno je išao za tim da pribavi malu imovinsku korist pa je postupajući na opisani način ostvario obilježja krivičnog djela sitna kradja, utaja i prevara iz čl. 246 st. 1 Krivičnog zakonika.  okrivljeni je bilo svjestan da je oboreno bukovo stablo tuđa pokretna stvar i vlasništvo Uprave za šume pa je oduzimajući isto ostvario namjeru da sebi pribavi protivpravnu imovinsku korist te  je okrivljeni ovo krivično djelo izvršio sa umišljajem.

      Odlučujući u pogledu vrste i visine krivične sankcije, a cijeneći sve okolnosti iz čl. 42 Krivičnog zakonika sud je kod okrivljenog D. S. kao olakšavajuće okolnosti našao da se radi o mlađem neosuđivanom licu,  koji se u toku postupka korektno držao pa u nedostatku otežavajućih okolnosti, sud je stanovišta da su ispunjeni uslovi za izricanje uslovne osude, kojom je okrivljenom utvrdio kaznu zatvora od trideset dana i istovremeno ocijenio da bi se pristupanjem izvršenju iste, suviše represivno djelovalo na okrivljenog nego da će i samo upozorenje uz prijetnju kaznom u odgovarajućem roku provjeravanja od jedne  godine dovoljno uticati na istog da u buduće  ne vrši ova i slična krivična djela i ostvariti se svrha izricanja uslovne osude, predvidjena u čl. 52 st.2. Krivičnog zakonika. Sud je pri tom imao u vidu težinu krivičnog djela, i jačinu ugrožavanja zaštićenog dobra. Okrivljenom je ukazano na značaj uslovne osude i mogućnost njenog opoziva.

      Shodno čl. 226 Zakonika o krivičnom postupka, odlučeno je da okrivljeni na ime paušala plati iznose od 30,00 €, pri čemu je sud vodio računa o imovinskim prilikama okrivljenog i dužini trajanja postupka.

      Sud je okrivljene shodno čl. 229 Zakonika o krivičnom postupku obavezao na plaćanje troškova krivičnog postupka u iznosu od 71,50 € koji troškovi se odnose na troškove vještačenja po vještaku šumarske struke Fetić Ademu.

      Sud je shodno čl. 239 ZKP-a, obavezao okrivljenog da oštećenoj Upravi za šume vrati oduzeto bukovo stablo ili da plati njegovu protivvrijednost od 51,25 €, dok je za preostali dio istaknutog imovinsko pravnog zahtjeva oštećenu  uputio na parnični postupak.

      Sa iznijetih razloga shodno čl. 374 Zakonika o krivičnom postupku, odlučeno je kao u izreci presude.

OSNOVNI SUD U BIJELOM POLJU
Dana, 14. 05. 2012  godine  
ZAPISNIČAR,
S U D I J A,
Koviljka Lješnjak s.r
Dragan Mrdak s.r  