K. br. 26/2012
U IME CRNE GORE
Osnovni sud u Bijelom Polju prvostepeni krivični sud sudija pojedinac Dragan
Mrdak, uz učešće nameštenika suda zapisničara Koviljke Lješnjak, u krivičnom
predmetu protiv okrivljenog B.F.a iz S.a, državljanina BiH, rješavajući po
optužnom predlogu ODT-a iz B. Polja Kt. br. 333/10 od 17.01.2012. godine, zbog
krivičnog djela izazivanje opšte opasnosti iz čl. 327 st.4. u vezi st. 1.
Krivičnog zakonika, nakon održanog usmenog, glavnog i javnog pretresa u
prisustvu zamjenika ODT-a B. Polje Smolović Slavenka, okrivljenog B.F.a
oštećene B.A., dana 28. 03. 2012. godine, donio je i javno objavio:
P R E S U D U
Okrivljeni B.F., JMBG ..., od oca A. i majke A., rođen ... godine, u Bijelom
Polju, sa prebivalištem u K. S.o, opština I.a, H.a 49 državljanin BiH, pismen,
zaposlen, neosuđivan,
- na osnovu čl. 373 st. 1. tač. 1 Zakonika o krivičnom postupku.
OSLOBADJA SE OD OPTUŽBE
Da je:
- dana 03.04.2010 godine, oko 18,30 h, u mjestu Kukulje, oština B. Polje u
dvorištu ispred svoje porodične kuće, opšte opasnom radnjom vožnjom unazad
putničkog motornog vozila marke ''VW Golf'' reg. oznaka BP -AR 468, vlasništvo
I.E.a izazvao opasnost za život i tijelo oštećene B.A. na način što je zadnjom
stranom vozila udario u drveni kolac od vinove loze, koji se istrgao iz
ležišta i odbacio ga unazad koji je kolac udario u oštećenu B.A., koja je u
tom momentu izlazila iz podruma kuće, kojom prilikom je ista od ovog udarca
zadobila laku tjelesnu povredu u vidu nagnječenja mekih tkiva na glavi i po
tijelu, krvnog podliva u predjelu lijeve očne duplje i nagnječenja mekih tkiva
u predjelu lijevog ramena''
- čime bi izvršio krivično djelo izazivanje opšte opasnosti iz čl. 327 st.4.
u vezi st.1. Krivičnog zakonika,
- jer djelo za koje je optužen po zakonu nije krivično djelo.
Troškovi krivičnog postupka padaju na teret budžeta CG.
O b r a z l o ž e nj e
Optužnim predlogom ODT-a iz B. Polja Kt. br. 333/10 od 17.01.2012. godine
optužen je B.F. iz S.a - BiH zbog krivičnog djela izazivanje opšte opasnosti
iz čl. 327. st.4. u vezi st.1. Krivičnog zakonika.
Glavni pretres je održan i zaključen dana 28.03.2012. godine u prisustvu
zamjenika ODT-a Smolović Slavenka, okrivljenog B.F.a i oštećene B.A..
Prije davanja završne riječi zamjenik ODT-a precizirao je činjenični opis
optužnog predloga tako da isti sada glasi da je okrivljeni dana 04.04.2010
godine, oko 18,30 h, u mjestu Kukulje, oština B. Polje u dvorištu ispred svoje
porodične kuće, opšte opasnom radnjom vožnjom unazad putničkog motornog vozila
marke ''VW Golf'' reg. oznaka BP -AR 468, vlasništvo I.E.a izazvao opasnost za
život i tijelo oštećene B.A. na način što je zadnjom stranom vozila udario u
drveni kolac od vinove loze, koji se istrgao iz ležišta i odbacio ga unazad
koji je kolac udario u oštećenu B.A., koja je u tom momentu izlazila iz
podruma kuće, kojom prilikom je ista od ovog udarca zadobila laku tjelesnu
povredu u vidu nagnječenja mekih tkiva na glavi i po tijelu, krvnog podliva u
predjelu lijeve očne duplje i nagnječenja mekih tkiva u predjelu lijevog
ramena. Pravna kvalifikacija krivičnog djela ostala je neizmijenjena.
U završnoj riječi zamjenik ODT-a B. Polje je ostao je pri preciziranom
optužnom predlogu predložio je sudu da okrivljenog oglasi krivim i da mu
izrekne uslovnu osudu.
Oštećena se nije pridružila krivičnom gonjenju protiv okrivljenog, niti je
prema istom istakla imovinsko pravni zahtjev dodajući da traži da sud
okrivljenog oslobodi jer on nije kriv već ona jer bilo ko da je vozio ovo auto
ona bi kazala da je ona kriva pošto je kritičnog događaja istrčala iz podruma
kada je čula da je njen sin upalio vozilo.
Okrivljeni B.F. u svojoj odbrani u bitnom je istakao: da je kritičnog događaja
boravio u svojoj porodičnoj kući u Kukuljama i predveče je htio da preparkira
svoje vozilo koje je bilo parkirano u dvorištu njegove porodične kuće. Napolju
je bio sam a bratanić od petnaestak godina ga je posmatrao s prozora. Dva tri
puta otišao je iz dvorišta do puta i natrag s namjerom da peparkira vozilo i
da ga smjesti ispod kreveta od loze da bi ga parkirao u hlad. Krećući se
unazad zakačio jedan kolac koji je držao krevet od loze potom je primijetio da
njegova majka izlazi iz podruma kao i momenat kad je kolac udario njegovu
majku. Od ovoga se uplašio i zbunio potom umjesto na kočnicu nagazio gas i
udario u zid kuće. Majku nije udario vozilom već je nju udario iščupani drveni
kolac i to u momentu kada je ona naglo izašla iz podruma. Koliko se sjeća
kolac je njegovu majku udario po lijevoj strani tijela mada nije siguran od
ovog kolca ona je imala povrede u predjelu glave i u predjelu ramena, bila joj
je napukla ključna kost. Potom je majku smjestio u komšijino vozilo, otišli su
u Hitnu pomoć u Bijelo Polje i on je ljekaru ispričao kako se majka
povrijedila. Prvo je autom udario u kolac koji se od tog udara iščupao a zatim
je primijetio majku koja je izlazila iz podruma i koju je ovaj kolac udario .
U završnoj riječi okrivljeni B.F. je istakao da ima tegobu u duši jer je
kritičnog događaja udario svoju majku i mora imati neke krivice, ali se sve
desilo nesvjesno, nije očekivao da će ona istrčati iz podruma jer nije bilo
nikakvog razloga za to jer prije toga nije bilo nikakve svađe ili nečeg
sličnog. Jednostavno '' kad nešto hoće hoće'' i radi se samo o jednom
nesrećnom slučaju. Ne bio niko u njegovoj koži jer je u prvom momentu pomislio
da mu je majka mrtva. Tražio je da sud odluči po zakonu.
Radi utvrdjivanja odlučnih činjenica i donošenja pravilne i zakonite odluke
sud je u dokaznom postupku na glavnom pretresu izveo sledeće dokaze:, saslušao
u svojstvu svjedoka oštećenu B.A.; pročitao i to:zapisnik o uvidjaju UP PJ
Bijelo Polje. Br.232/10-6491 od 24.05.2010 godine;izvještaj KC CG o prisustvu
alkohola u krvi za okrivljeog B.F.a Abr.435 od 07.04.2010 godine;zapisnik o
tehničkom pregledu A. C. Bijelo Polje za PMV marke VW Golf reg. oznaka BP AR
468 izdat na ime I.E.a; ljekarski izvještaj iz Hitne pomoći B. Polje od
03.04.2010 godine izdat na ime B.A.; nalaz i mišljenje vještaka medicinske
struke dr S.M.a Kri.br.76/10 od 27.12.2011 godine; nalaz i mišljenje vještaka
saobraćajne struke dipl. ing.Z.S.a od 11.01.2012 godine; saslušao vještaka
medicinske struke dr S.a na glavnom pretresu, izvršio uvid u: fototehničku
dokumentaciju UP PJ Bijelo Polje br. 137-10 od 04.04.2010 godine; uvid u skicu
lica mjesta UP PJ Bijelo Polje br.232/10 -6491 od 24.05.2010 godine; uvid u
izvod iz KE za okrivljenog.
Sud je odbio predlog ODT-a da se u dokaznom postupku od oštećene odnosno od
KBC Podgorica, pribavi druga medicinska dokumentacija za oštećenu jer po
ocjeni suda iz kazivanja oštećene i okrivljenog, izvještaja Hitne pomoći,
nalaza i mišljenja vještaka medicinske struke dr S.M.a, pojašnjenja nalaza
istog vještaka, te uviđajne fotodokumentacije, činjenično stanje u pogledu
vrste povreda kod oštećene i mehanizma njihovog nastanka je utvrđeno u
potpunosti.
Cijeneći odbranu optuženog, i dokaze pojedinačno i u medjusobnoj vezi, a na
osnovu čl. 370 ZKP, sud je utvrdio činjenično stanje, i na osnovu istog
zaključio da djelo koje je optuženom stavljeno na teret po zakonu nije
krivično djelo jer na strani okrivljenog ne postoji krivica.
Naime, iz iskaza oštećene B.A. saslušane u svojstvu svjedoka proizilazi da je
okrivljeni F. njen sin koji živi i radi u S.u a povremeno dolazi u Kukulje
gdje ona živi da bi je obišao. Okrivljeni je u aprilu 2010 godine, došao da je
posjeti i u Kukuljama je boravio nekoliko dana. Jednog od tih dana ne sjeća se
datuma a zna da je bilo popodne, ona je bila u podrumu kuće kada je čula da je
F. upalio auto, naglo je istrčala da vidi gdje će i u momentu kada je istrčala
iz podruma i krenula ka kolima okrivljeni je zadnjom stranom vozila zakačio
drveni kolac koji je služio kao krevet odnosno osnova za držanje vinove loze
zasađene ispred kuće. Kolac se iščupao iz zemlje i udario je upredjelu glave i
ramena od čega je ona pala. F. je odmah došao da joj pomogne da ustane a potom
pozvao komšiju B.a da je poveze u Hitnu službu i potom je B.evim kolima
prevežena u Hitnu službu. Istakla je da ne tereti svog sina i da ne želi da se
protiv njega vodi krivični postupak jer ovo što se dogodilo teže je palo njemu
nego njoj s obzirom da se on sjekirao i brinuo a mislila je da će on dobiti
slom živaca. Da je u pitanju neko drugo lice nebi ga teretila s obzirom da je
na neki način ona kriva jer je naglo istrčala iz podruma i nije bila u
dvorištu u momentu kada je F. upalio auto i krenuo unazad. F. nije nju udario
autom već je auto zakačilo drveni kolac dužine oko dva metra, taj kolac koji
je bio star i optruo, prevrnuo se i nesrećan je slučaj što je ona naletjela u
momentu kada je kolac padao. Povrede je zadobila od tog kolca, smatra da je to
upisano u medicinskoj dokumentaciji. Ne posjeduje medicinsku dokumentaciju jer
nije mislila da će joj biti potrebna. Od sina ne traži nikakvu oštetu a
protivi se vođenju postupka prema njemu F. živi u Novom S.u i ima Bosansko
državljanstvo, povremeno dolazi da je obiđe, ne zadržava se dugo, osim u
vrijeme godišnjeg odmora. Iskaz oštećene , sud je u potpunosti prihvatio kao
jasan logičan i uvjerljiv ničim doveden u sumnju, nesračunat na otežavanje ili
pak olakšavanje krivično pravnog položaja okrivljenog a u potpunosti potvrđen
odbranom okrivljenog i izvedenim dokazima.
Iz nalaza i mišljenja vještaka medicinske struke dr S.M.a proizilazi da je za
oštećenu priložen ljekarski izvještaj Hitne pomoći Bijelo Polje od 03.04.2011
godine iz kojeg se vidi da je oštećena pregledana navedenog dana kojom
prilikom su bile vidljive povrede u vidu: nagnječenja mekih tkiva na glavi i
po tijelu bez bližeg opisa, krvni podliv u predjelu lijeve očne duplje, i
nagnječenje mekih tkiva u predjelu lijevog ramena. Nakon pružene pomoći
vraćena na kućno liječenje. Po vještaku ove povrede pojedinačno i zbirno
spadaju u laku tjelesnu povredu. Pojašnjavajući nalaz na glavnom pretresu
vještak je istakao: da u izvještaju iz Hitne pomoći nije preciznije navedena
površina nagnječenja niti tačna lokalizacija nagnječine u predjelu lijevog
ramena. Iz subjektivnih kazivanja proizilazi da je oštećena zadobila povrede
tako što je udario očupani bagremov kolac dužine oko 2 m, prečnika oko 10 cm,
sa hrapavom korom u momentu dok je ona stajala. Tužilac je u optuženju
predstavio da je oštećena povrede zadobila kada ju je vozilo koje se kretalo
unazad udarilo zadnjom stranom kojom prilikom je ona od pada na zemljanu
podlogu zadobila navedene povrede. Predočen mu je i nalaz vještaka saobraćajne
struke kao i uviđajna dokumentacija iz kojih se vide oštećenja na vozilu pa
analizirajući ove podatke vještak se izjasnio : s obzirom da su povrede
navedene u izvještaju na lijevoj strani tijela povrijedjene iste su mogle
nastati na način kako su to opisali oštećena i okrivljeni od udara kolcem u
letu, prethodno iščupanim iz zemlje, pri kontaktu sa vozilom. Oštećena se
najvjerovatnije prilikom izlaska iz podruma kuće kretala ka vozilu i tom
prilikom se morala nalaziti svojom lijevom stranom okrenuta ka lozi gdje se
nalazio navedeni kolac, što se vidi iz fotodokumentacije. Tako da vještak
smatra da je velika vjerovatnoća da su povrede nastale na ovaj način. Za
slučaj da je došlo do kontakta izmedju zadnje strane vozila i tijela oštećene
i to takvog intenziteta koji bi doveo do obaranja tijela oštećene na zemljanu
podlogu i kojom prilikom bi na njenom tijelu nastale naprijed navedene povrede
takav kontakt izmedju zadnje strane vozila i tijela povrijedjene bi morao
ostaviti vidljivih tragova na tijelu oštećene i to na donjim ekstremitetima
makar u vidu oguljotina, crvenila i slično. Po vještaku nemoguće da vozilo
udari oštećenu zadnjom stranom vozila bez ikakvih tragova povreda na
ekstremitetima a da je tom prilikom potpuno odbaci sa putanje kretanja unazad.
Pri manjoj brzini kretanja vožnjom unatrag tijelo oštećene bilo bi oboreno na
putanju kretanja vozila i došlo bi do pregaženja koje bi ostavilo značajne
povrede na tijelu oštećene. Za slučaj da je oštećena zadobila povrede kako je
to opisano u optuženju '' padom na tvrdu zemljanu podlogu'' osim navedenih
povreda morale bi biti vidljive povrede na najisturenijim djelovima lica čelu,
slepoočnici, nosu, bradi što kod oštećene nije slučaj već se samo radi o
povredi u predjelu lijevog ramena i u predjelu lijevog oka. Vještak je u
konačnom mišljenja da je velika vjerovatnoća da su povrede kod oštećene
nastale na način kako su opisali ona i okrivljeni i to od udara prethodno
išćupanim drvenim kolcem. Za slučaj da je oštećena bila udarena zadnjom
stranom vozila pri kretanju vozila unazad brzinom od 15 km/h ne bi došlo do
njenog bočnog odbacivanja već bi ista bila pregažena a po tijelu oštećene u
predjelu donjih ekstremiteta morale bi ostati povrede makar od pneumatika
vozila. U izvještaju iz Hitne pomoći sadržano je da je bilo nekih nagnječina
na drugim mjestima na tijelu ali one nijesu posebno konkretizovane u
izvještaju kao što su opisane povrede u predjelu lijevog oka i lijevog ramena,
te je vještak mišljenja da to nijesu bile neke značajnije nagnječine jer bi u
suprotnom odmah prilikom pregleda u Hitnoj pomoći bile opisane po lokalitetu,
dimenzijama i slično. Pravilno je da se na pregledu u Hitnoj pomoći opišu sve
povrede bilo po zapažanju ljekara, bilo po kazivanju pacijenta a izražejnije
povrede se posebno i detaljnije opisuju. Nalaz i mišljenje ovog vještaka kao
pojašnjenje vještaka sa glavnog pretresa sud je u potpunosti prihvatio kao
realne i objektivne date po osnovu činjenica konstatovanih u medicinskoj
dokumentaciji na ime oštećene po pravilima struke i nauke a u potpunosti
potvrđen navodima iz odbrane okrivljenog, navodima iz iskaza oštećene,
uviđajnom fotodokumentacijom te nalazom vještaka saobraćajne struke.
Iz nalaza i mišljenja vještaka saobraćajne struke Z.S.a proizilazi da je
kritičnog događaja automobil Golf ostvario kontakt sa drvenim kolcem koji je
služio kao nosač kreveta vinove loze a potom sa zidom kuće. Automobil nije
ostvario kontakt sa pješakinjom B. A.om. Povređivanje pješakinje je posledica
udara automobila na drveni kolac dok udaranje vozila u zid kuće nije uticalo
na povređivanje pješakinje. B. A.a je od izlaska iz podruma do mjesta gdje je
bila pogođena drvenim kolcem prešla put od oko dva metra, i to za vrijeme od
oko jedne sekunde što odgovara vremenu reakcije vozača. Od momenta udara
vozila od drveni kolac do kontakta kolca sa pješakinjom prošlo je oko 0,5
sekundi iz čega se zaključuje da od momenta izlaska pješakinje iz podruma to
jest od momenta kad je najranije od strane vozača mogla biti uočena pa do
momenta udara automobila u drveni kolac vozač automobila nije imao vremena da
preuzme bilo kakvu reakciju. B. A.a nije se nalazila na putanji kretanja
automobila već se nalazila po strani. Prilikom kretanja hodom unazad postojala
je mogućnost da se drveni kolac vozaču nalazio u takozvanom mrtvom uglu i da
ga vozač prilikom kretanja nije mogao vidjeti. Vozač automobila je prije
ulaska u vozilo imao mogućnost da sagleda situaciju i da se uvjerio o položaju
svih prepreka. Po vještaku do nezgode je došlo tako što je PMV ''Golf''
krećući se hodom unazad u dvrorištu kuće B.a naletio na drveni kolac koji je
služio kao nosač kreveta vinove loze. Drveni kolac je odbačen unazad i pogodio
je B.A. koja je tom prilikom povrijeđena, a PMV ''Golf'' je nastavio kretanje
hodom unazad i ostvario kontakt sa zidom kuće. Brzina PMV ''Golf'' iznosila je
oko 15 km/h. Brzina pješakinje je iznosila oko 8 km/h. Pješakinja B. A.a je
neposredno prije nezgode izašla iz podruma i nije bila u vidnom polju vozača.
Od momenta izlaska iz podruma oštećene do nastanka nezgode vozač nije imao
mogućnosti da preduzme bilo kakvu reakciju. Drveni kolac se mogao nalaziti u
'' takozvanom mrtvom uglu'' tako da ga vozač sa sjedišta vozača prilikom
kretanja hodom unazad nije mogao vidjeti, dok se o položaju kolca i ostalih
prepreka vozač mogao uvjeriti pri ulaska u vozilo. Položaj zida kuće vozač je
mogao vidjeti u svakom momentu. Po vještaku do saobraćajne nezgode je došlo
zbog propusta vozača koji se kretao hodom unazad na nebezbjedan način ne
vodeći računa o položaju prepreka. Vozač nije blagovremeno mogao uočiti
pješakinju i nije mogao očekivati da će je njegovo kretanje ugroziti.
Zaključak vještaka da se u konkretnom slučaju radilo o saobraćajnoj nezgodi i
da na strani okrivljenog postoje propusti, sud nije prihvatio dok je u ostalom
dijelu u potpunosti prihvatio nalaz i mišljenje vještaka kao realan i
objektivan dat po osnovu činjenica kontatovanih u uviđajnoj dokumentaciji po
pravilima struke i nauke a u potpunosti potvrđen odbranom okrivljenog i
iskazom oštećene.
U članu 9 ZOBS-a, (''Sl.list RCG'' Br. 72/05 i br. 27/06) propisano je
značenje pojedinih termina: st.1. tačka 1. '' put je svaki javni i
nekategorisani put na kojem se vrši saobraćaj''; st.1. tačka 2. '' javni put
je površina od opšteg značaja za saobraćaj koju svako može slobodno da koristi
pod uslovima određenim ovim zakonom i koja je proglašena za javni put''; st.
1.tačka 9. ''nekategorisani put je površina koja se koristi za saobraćaj po
bilo kom osnovu i koja je dostupna većem broju korisnika (seoski, poljski i
šumski putevi, putevi na nasipima za odbranu od poplava, parkirališta i
slično).
Dvorište kuće je privatni posjed i nema karakter puta jer isto nije podjednako
dostupno svim licima već samo vlasnicima kuće ili pak licima po njihovom
odobrenju, te sa navedenih razloga zaključak vještaka saobraćajne struke da je
kritični događaj saobraćajna nezgoda sud nije prihvatio. Tamo gdje nema puta
nema ni saobraćajne nezgode jer je saobraćajna nezgoda po definiciji događaj
na putu u kome je učestvovalo najmanje jedno vozilo u pokretu i u kome je
nastala materijalna šteta ili povrijedjeno lice. Kako u predmetnom događaju
dvorište nije put to ni ovaj događaj nije saobraćajna nezgoda.
Iz odbrane okrivljenog, iskaza oštećene, nalaza i mišljenja vještaka
medicinske i saobraćajne struke, te pojašnjenje nalaza i mišljenja vještaka
medicinske struke sa glavnog pretresa i sadržine pisanih dokaza nesporno je
utvrđeno činjenično stanje sadržano u izmijenjenom optuženju osim u pogledu
vremena izvršenja krivičnog djela gdje je sud iz zapisnika UP PJ Bijelo Polje,
te izvještaja iz HMP utvrdio da je do nezgode došlo dana 03.04. 2010 godine, a
ne 04.04.2010 godine, kako je to predstavljeno dispozitivom izmijenjenog
optužnog predloga i isto je sadržano u izreci presude.
Optužbom je okrivljenom stavljeno na teret da je prilikom izvršenja krivičnog
djela postupao sa nehatom. Medjutim, iz izvedenih dokaza proizilazi da se
okrivljeni kritičnog dogadjaja kretao vozilom u dvorištu porodične kuće u
namjeri da preparkira vozilo ispod kreveta od vinove loze. Nesporno je da je
okrivljeni bio svjestan da je vozilo opšte opasna stvar. Međutim okolnosti u
kojima se okrivljeni nalazio u vrijeme preduzimanja ove radnje (vožnja vozila
u dvorištu kuće) kojom je izazvao posledicu po ocjeni suda nijesu zahtijevale
nikakvu posebnu predostrožnost od okrivljenog. Naime kritični događaj se desio
u dvorištu porodične kuće, kada je bio vidni dio dana, kada u momentu opisanog
kretanja PMV u bližoj i široj zoni dvorišta nije bilo drugih lica, niti nekih
drugih živih bića ( stoke, divljači i sl.) za koja bi takvo kretanje bilo
opasno. Okrivljeni je sa oštećenom - majkom bio u normalnim odnosima i nije
mogao očekivati niti pretpostaviti da će ista istrčati iz podruma kuće.
Okrivljeni je mogao pretpostaviti da oštećena može izaći iz kuće ali prema
okolnostima i prema njegovim ličnim svojstvima nije mogao očekivati njen nagli
i neoprezni izlazak istrčavanjem i daljim kretanjem u pravcu vozila.
Po nalaženju vještaka saobraćajne struke okrivljeni se vozilom u dvorištu
kretao brzinom od 15 km/h te takvom vožnjom po ocjeni suda nije ugrožavao niti
je mogao ugroziti oštećenu da je ista prosječnim i uobičajenim odnosno
očekivanim hodom izašla iz podruma kuće. Okrivljeni vozilom nije upravljao u
pravcu izlazno ulaznih vrata podruma kuće u kom slučaju bi isti morao imati
dodatnu predostrožnost te nije mogao očekivati naglo pojavljivanje oštećene i
njeno krajnje neoprezno dalje kretanje u pravcu vozila.
Sud nije prihvatio zaključak vještaka saobraćajne struke da je do nezgode
došlo zbog propusta vozača koji se kretao hodom unazad na nebezbjedan način ne
vodeći računa o položaju prepreka iz razloga što do momenta kada je okrivljeni
vozilom udario u predmetni kolac u dvorištu kuće nije bilo drugih lica niti
nekih drugih živih bića te je prepreka u vidu drvenog kolca za slučaj da
istovremeno nije došlo do naglog i neočekivanog izlaska oštećene, mogla
ostaviti posledice samo na vozilo okrivljenog ili pak okrivljenog, odnosno ova
prepreka je ugrožavala samo okrivljenog odnosno njegova vožnja bila je
nebezbjedna samo za njega.
Oštećena nije sporila da je začula zvuk vozila kada se nalazila u podrumu i da
je istrčala iz podruma iz radoznalosti odnosno da vidi kud će okrivljeni s
vozilom što znači da je ista prije izlaska iz podruma bila svjesna da se u
dvorištu kreće vozilo a što joj je nalagalo poseban oprez prilikom izlaska iz
podruma i stupanja u dvorište kuće. Međutim suprotno od ovoga oštećena je
naglo i bez najave i to istrčavanjem stupila u dvorište i krenula u pravcu
vozila u momentu kad okrivljeni ovakvo njeno ponašanje nije mogao
pretpostaviti ni očekivati i kad po nalaženju vještaka saobraćajne struke isti
nije imao nikakvih prostorno vremenskih mogućnosti za bilo kakvu reakciju jer
se sve ovo desilo u veoma kratkom vremenskom intervalu od dvije sekunde.
Okrivljeni i oštećena su prije i posle kritičnog događaja u normalnim odnosima
majke i sina, između njih prije kritičnog događaja nije bilo svađe ili nečeg
sličnog te i ove okolnosti ukazuju da okrivljeni nije mogao očekivati niti
pretpostaviti naglo, nenajavljeno i iznenadno istrčavanje oštećene iz podruma
kuće kritičnog događaja.
Nijedna od konkretnih okolnosti okrivljenom nije ukazivala da će opisanom
vožnjom izazvati opasnost za život i tijelo oštećene tim prije što se ona bez
povoda i razloga naglo i neočekivano pojavila u dvorištu kuće te istu
blagovremeno nije mogao uočiti, niti očekivati da će je njegovo kretanje
ugroziti.
Analizom vremenskih i prostornih mogućnosti vještak saobraćajne struke je
utvrdio nepostojanje istih za reakciju vozača PMV kojom bi bio izbjegnut ovaj
događaj u kome nije ostvaren neposredni kontakt vozilom kojim je upravljao
okrivljeni i oštećene već posrednim predmetom - drvenim kolcem koji je odbačen
u kontaktu sa vozilom a na koji je u iznenadnom nailasku iz podruma kuće
naišla oštećena. U momentu opisanog kretanja PMV u bližoj i široj zoni
dvorišta nije bilo drugih lica niti nekih drugih živih bića ( stoke i slično)
za koje bi takvo kretanje bilo opasno.
Munjevitost događaja i slijed slučajnosti, udar vozila u kolac,čupanje kolca
iz zemljane podloge, let kolca u pravcu oštećene praćen istovremenim
istrčavanjem oštećene iz podruma kuće i njenim kretanjem u pravcu nailazećeg
kolca pod naprijed navedenim okolnostima stvorili su kod suda uvjerenje da
okrivljeni nije znao niti je mogao znati niti je prema okolnostima i prema
svojim ličnim svojstvima bio dužan da zna da će opisanom vožnjom izazvati
opasnost za život ili tijelo oštećene te prouzrokovati tjelesnu povredu kod
oštećene.
Dakle na strani okrivljenog vezano za predmetni događaj ne postoji krivica jer
kod njega u vrijeme izvršenja krivičnog djela nije postojao ni umišljaj niti
nehat a u pitanju je krivično djelo koje se može izvršiti ne samo sa
umišljajem već i iz nehata. Prema objektivno subjektivnom pojmu krivičnog
djela krivično djelo neće postojati kad ne postoji neko njegovo objektivno
obilježje. U konkretnom slučaju nedostaje elemenat krivice koja označava da
mora postojati objektivni i subjektivni odnos učinioca prema krivičnom djelu
što je moguće u dva osnovna oblika umišljaj ili nehat. Kako je krivica
svrstana u pojam krivičnog djela to je nedostatak krivice svrstan u osnovu
nepostojanja krivičnog djela te je sud utvrđujući nepostojanje krivice na
strani okrivljenog istog oslobodio iz razloga utvrđenog u čl.373 st. 1. tač.1.
ZKP-a, jer djelo koje je predmet optužbe po zakonu nije krivično djelo.
Troškovi krivičnog postupka padaju na teret budžeta CG.
Imovinsko pravnog zahtjeva nije bilo.
Sa iznijetog je odlučeno kao u izreci presude, a shodno čl. 373 st. 1. tač.1.
Zakonika o krivičnom postupku.
OSNOVNI SUD U BIJELOM POLJU
Dana 28. 03. 2012. godine
ZAPISNIČAR, S U D I J A
Koviljka Lješnjak s.r. Dragan Mrdak s.r.