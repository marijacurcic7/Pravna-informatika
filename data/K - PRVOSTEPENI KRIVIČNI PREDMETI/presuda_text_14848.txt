K.br.30/12
U IME CRNE GORE
OSNOVNI SUD U BIJELOM POLJU, po sudiji pojedincu Raičević Violeti uz učešće
namještenika suda Joksimović Ljiljane kao zapisničara u krivičnom predmetu
protiv okrivljenog A.LJ.a iz Bijelog Polja, zbog krivičnog djela ugrožavanje
javnog saobraćaja iz čl.339. st.3 u vezi st.1.KZ, po optužnom predlogu ODT-a u
B.Polju Kt.br.323/10 od 13.01.2012.godine, izmijenjenom dana
12.06.2012.godine, nakon održanog usmenog glavnog i javnog pretresa u
prisustvu zamjenika ODT-a Smolović Slavenka i okrivljenog A.LJ.a, dana
12.06.2012.godine donio je i javno objavio:
P R E S U D U
Okrivljeni A.LJ.O, jmbg...., od oca V. i majke B. rodjene M., rodjen
.....godine u Bijelom Polju, sa prebivalištem u mjestu B.a, opština Bijelo
Polje, državljanin Crne Gore, neoženjen, pismen, sa završenom srednjom školom,
nezaposlen, srednjeg imovnog stanja, neosudjivan.
K R I V J E
Što je:
-dana 07.02.2010.godine, oko 19,30 h ne pridržavajući se saobraćajnih priopisa upravljao teretnim motornim vozilom marke Mercedes sprinter reg.oz.BP AN 465,vlasništvo D. P.G.iz B.Polja magistralnim putem iz pravca Prijepolja u pravcu Nove Varoši te je dolaskom u mjestoGornja B.a opština Nova Varoš ugrozio saobraćaj i time doveo u opasnost život i tijelo ljudi na način što je protivno odrebi čl.48.st.1.tač.6.ZOBS-a na putevima otpočeo preticanje skupa vozila- vučnog vozila marke Man reg.oz.NK -BA 014, sa poluprikolicom marke Utva reg.oz. NK 206 AA, vlasništvo preduzeća M.T.iz N.a kojim je upravljao B.Z.i ako ponovo nije mogao da zauzme položaj na saobraćajnoj traci kojom se kretao prije preticanja, usled čega je na desnoj kolovoznoj traci posmatrano u njegovom smjeru kretanja bočnom lijevom zadnjom stranom vozila udario u čeonu bočnu lijevu stranu autobusa marke Fap Mercedes reg.oz.PB 181-15, vlasništvo J.V.a iz Priboja kojim je krećući se iz suprotnog pravca svojom saobraćajnom trakom upravljao DJ.R., nakon čega je vozač autobusa na istoj kolovoznoj traci čeono bočnom lijevom stranom autobusa udario u čeono bočnu lijevu stranu vučnog vozila skupa vozila, a zatim je napustio kolovoz na desnoj ivici i sišao niz kosinu zasjeka , kojom prilikom su saputnici u autobusu oštećeni O.M.a i mldb. V.M.zadobili lake tjelesne povrede i to: oštećena O.M.a povrede u vidu krvnog podliva na lijevoj strani čela i krvnog podliva prečnika 2 cm na lijevoj potkoljenici a oštećeni mldb. V.M.povredu u vidu nagnječenja jagodičnog dijela lica sa lijeve strane, a na vozilima i autobusu prouzrokovana je imovinska šteta .
- čime je izvršio krivično djelo ugrožavanje javnog saobraćaja iz
čl.339.st.3. u vezi st.1. Krivičnog zakonika Crne Gore.
-pa mu sud primjenom citiranog zakonskog propisa i čl.2, 4, 5, 13, 15, 32, 36, 42, 52, 53, i 54 Krivičnog zakonika CG (KZ) i čl.226, 229, 239 i 374 Zakonika o krivičnom postupku CG (ZKP) , i z r i č e :
USLOVNU OSUDU
Kojom mu utvrdjuje kaznu zatvora u trajanju od 30 (trideset) dana i
istovremeno određuje da se ista neće izvršiti ukoliko okrivljeni u roku od 1
/jedne/ godine po pravnosnažnosti presude ne izvrši drugo krivično djelo.
Okrivljeni se obavezuje na plaćanje paušala ovom sudu u iznosu od 30 eura, te
na plaćanje troškova krivičnog postupka u iznosu od 236,50 € a sve na Depozit
novčanih kazni, troškova postupka i paušala CG br.832-151-35 u roku od 15 dana
od pravnosnažnosti presude, pod prijetnjom prinudnog izvršenja.
Oštećeni mldb. V.M.preko svog zakonskog zastupnika i oštećena O.M.a, te
oštećeni D. "P.G." iz B.Polja, "M.T." iz N.a i J.V.o iz Priboja se radi
ostvarivanja imovinsko pravnog zahtjeva upućuju na parnični postupak.
O b r a z l o ž e nj e
Optužnim predlogom ODT-a u Bijelom Polju Kt.br. 323/10 od 13.01.2012.godine,
okrivljenom A.LJ.iz B.Polja i DJ.R.u iz Prijepolja stavljeno je na teret
izvršenje po jednog krivičnog djela ugrožavanje javnog saobraćaja iz čl. 339
st.3. u vezi st.1. KZ.
Na glavnom pretresu po predlogu Osnovnog Državnog tužioca u B.Polju postupak
protiv okrivljenih je razdvojen stim što je odredjeno da se spisi predmeta
protiv okrivljenog DJ.R.a iz Prijepolja ustupe nadležnom sudu u Prijepolju.
Glavni pretres je zaključen u prisustvu zamjenika ODT-a i okrivljenog A.LJ.a.
Prije davanja završne riječi zamjenik ODT-e je obzirom da je postupak protiv
okrivljenih razdvojen, izmijenio činjenični opis optužnog predloga na način
kako je to sadržano izrekom presude, a u završnoj riječi je predložio sudu da
okrivljenog A.LJ.a oglasi krivim i izrekne mu uslovnu osudu.
Okrivljeni A.LJ.o u svojoj odbrani tokom postupku je istakao da je dana
07.02.2010.godine, upravljao teretnim motornim vozilom marke Mercedes Sprinter
vlasništvo D. "P.G." iz B.Polja, magistralnim putem iz pravca Prijepolja u
pravcu Nove Varoši. U mjestu Gornja B.a, ispred njega se kretalo vozilo
tegljač sa poluprikolicom N.kih registarskih oznaka.Vozilo se kretalo sasvim
sporo, na kolovozu je bio snijeg i bili su loši uslovi za vožnju. Odlučio je
da obidje vozilo jer je procijenio da ima uslove za to obzirom da iz suprotnog
smjera nije bilo vozila.Nije primijetio da li je na kolovozu puna ili
isprekidana linija iz razloga što je kolovoz bio pokriven snijegom. Obišao je
ovo vozilo i vratio se na svoju desnu kolovoznu traku kojom se kretao prije
kada je iz suprotnog smjera vidio da dolazi autobus. Primijetio je da to
vozilo proklizva i da postoji mogućnost da će preći na njegovu stranu, pa je
zato sa svojim vozilom bježao što je moguće više desno a koliko su mu to
dozvoljavali uslovi puta na tom mjestu. Njegovo vozilo je desnom stranom bilo
van kolovoza a jednim dijelom na desnoj kolovoznoj traci u momentu kontakta
izmedju autobusa i vozila kojim je upravljao. Kontakt je ostvaren izmedju
prednje lijeve strane autobusa i lijeve bočne strane njegovog vozila. Nakon
što je vozač autobusa udario u njegovo vozilo, udario je i u teretno vozilo
koje se kretalo iza njega a zatim se odbio i zaustavio u livadi sa lijeve
strane puta. Smatra da nije izvršio krivično djelo već da je eventualno
počinio prekršaj ukoliko je na tom mjesto gdje je obišao vozilo postojala puna
linija.
U završnoj riječi je izjavio da mu je žao što je došlo do saobraćajne nezgode
pa je molio sud da uzme u obzir sve olakšavajuće okolnosti.
Radi utvrdjivanja odlučnih činjenica i kriviče odgovornosti okrivljenog, sud
je u dokaznom postupku izveo sledeće dokaze: uz saglasnost stranaka pročitao
iskaze oštećenih O.M., mldb. V.M.a, M.V.a predstavnika "M.T." iz N.a, iskaze
svjedoka H.E.a i B.Z.a, izvršio uvid u zapisnik o uvidjaju saobraćajne nezgode
Pu Prijepolje od 18.02.2010.godine, u tri izvještaja o ispitivanju alkohola u
krivi Zavoda za javno zdravlje Užice, izvršio uvid u medicinsku dokumentaciju
na ime oštećenih O.M.e i mldb. V.M.a, pročitao nalaz i mišljenje vještaka
medicinske struke dr. S.M.a sa zapisnika Ki.br.74/10 od 22.03.2011.godine,
pročitao nalaz i mišljenje vještaka saobraćajne struke Č.M.a od
31.12.2010.godine, saslušao istog vještaka na okolnosti pojašnjenja nalaza,
izvršio uvid u dva tahografska uloška od 07.02.2010.godine izdata na ime
A.LJ.a i DJ.R.a, izvršio uvid u fototehničku dokumentaciju sa skicom lica
mjesta od 18.02.2010.godine, izvršio uvid u izvod iz KE na ime
okrivljenog.Drugih predloga za dopunu dokaznog postupka nije bilo.
Sud je cijeneći dokaze pojedinačno i u medjusobnoj povezanosti, dovodeći ih u
vezu sa odbranom okrivljenog utvrdio činjenično stanje i na osnovu istog
zaključio da je okrivljeni A.LJ.o izvršio krivično djelo ugrožavanje javnog
saobraćaja iz čl. 339 st.3. u vezi st. 1 KZ CG zbog čega je kriv.
Svjedok- oštećena O.M.a tokom postupka je istakla da je kritičnog dana bila u
autobusu preduzeća J. iz Priboja te da nije pratila vožnju. U jednom momentu
došlo je do udara ali se nije mogla izjasniti o načinu na koji je došlo do
saobraćajne nezgode.Zadobila je tjelesne povrede o čemu je priložila
medicinsku dokumentaciju.
Iz iskaza svjedoka - oštećenog V.M.a koji je saslušan u prisustvu svog
zakonskog zastupnika sud je utvrdio da je isti kritičnom prilikom takodje bio
putnik u autobusu te da je u saobraćajnoj nezgodi zadobio povrede o kojima
posjeduje medicinsku dokumentaciju.
Iz iskaza svjedoka H.E.a proizilazi da je kao vozač zaposlen u preduzeću J. u
Priboju. Kritičnog dana zajedno sa DJ.R. bio je na liniji Priboj - Novi Sad a
DJ.R. je upravljao autobusom marke Fap Mercedes. On je sjedio na sjedištu
naspram vozača i pratio je saobraćaj. Dolaskom u mjesto B.a vidio je da u
susret autobusu dolazi kolona vozila, ulazili su u jednu nastupajuću desnu
krivinu gdje je bilo zabranjeno preticanje. Iznenada je vidio vozilo kombi
koje je preticalo kolonu vozila pa se isto vozilo našlo u njihovoj kolovoznoj
traci cijelim gabaritom, pokušao da se vrati u svoju traku, medjutim autobus
ga je sustigao i udario.Autobus se zatim odbio od potporni zid sa desne strane
i prešao na lijevu kolovoznu traku gdje je imao kontakt sa jednim teretnim
vozilom.
Iz iskaza svjedoka B.Z.a proizilazi da je upravljao teretnim kamionom sa
poluprikolicom vlasništvo preduzeća "M.T." magistralnim putem Prijepolje -
Nova Varoš. Sa njim u vozilu na mjestu suvozača bio je M.V. vlasnik preduzeća
"M.T.". Neposredno prije nezgode primijetio je u retrovizoru iza vozila kojim
je upravljao, vozilo kombi koje ga je pratilo izvjesno vrijeme a koje je u
jednom trenutku počelo da pretiče. Kako se kretao malom brzinom, kombi je
uspio da ga pretekne i našao se na njegovoj kolovoznoj traci 10-15 m ispred
njega. Iz suprotnog smjera nailazio je autobus koji je izgubio kontrolu i
kretao se lijevo - desno. Autobus je prešao na kolovoznu traku kojom se kretao
kombi i taj autobus je udario u kombi. Od siline udara kombi je sletio sa puta
a autobus je nastavio kretanje put vozila kojim je on upravljao i došlo je do
kontakta čeonim dijelom autobusa i kamiona kojim je upravljao, a zatim je
autobus upao u neki kanal. Istakao je da je kamion kojim je upravljao bio
potpuno uništen i havarisan u ovom udesu. Ovaj svjedok je istakao da je
zadobio i lakše povrede zbog kojih je prevezen do bolnice u Novoj Varoši gdje
je pregledan, medjutim, medicinsku dokumentaciju o zadobijenim povredama isti
sudu nije dostavio obzirom da je telefonskim putem obavijestio istražnog
sudiju da ne posjeduje medicinsku dokumentaciju i da istu ne može dostaviti
sudu.
Svjedok - predstavnik oštećenog preduzeća "M.T."- M.V. je istakao da je na
kamionu i poluprikolici koji su učestvovali u saobraćajnoj nezgodi nastupila
maeterijalna šteta.
Naime, sud je cijenio odbranu okrivljenog pa istu nije u potpunosti prihvatio.
Navode koje je istakao u pogledu okolnosti da smatra da u ovoj saorbaćajnoj
nezgodi nije počinio krivično djelo već eventualno prekršaj sud ne
prihvata.Ovo posebno sa razloga što su njegovi navodi obezvrijedjeni nalazom i
mišljenjem vještaka saorbaćajne struke u dijelu načina nastanka saobraćajne
nezgode a u dijelu posledica medicinskom dokumentacijom na ime oštećenih i
nalazom i mišljenjem vještaka medicinske struke.
Naime, iz nalaza i mišljenja vještaka saobraćajne struke koji je sud u
potpunosti prihvatio kao stručno i objektivno sačinjen na bazi raspoloživih
podataka utvrdjeno je da je zimi, noću, za vrijeme padanja snijega kada je
kolovoz bio zaledjen sa razgnutim snijegom i klizav na magistralnom putu na
prelazu iz zasjeka na nasip u horizontalnoj desnoj nepreglednoj krivini gdje
put ima podužni pad i gdje je brzina kretanja vozila ograničena na 60 km/h i
zabranjeno je preticanje vozila, vozač autobusa upravljao je brzinom od oko 70
km/h u saobraćajnoj situaciji kada je teretno vozilo koje je dolazilo iz
suprotnog smjera završavalo preticanje skupa vozila zauzimajući položaj na
svojoj desnoj kolovoznoj traci i dalje se bočno izmičući u desno zbog pojave
autobusa iz suprotnog smjera, vozač autobusa izgubio je stabilnost i
upravljivost nad autobusom koji je klizao u lijevo prelazeći na lijevu
kolovoznu traku, stvarajući sudarni položaj sa teretnim vozilom, zbog čega je
došlo do čeono bočnog sudara čeono bočnom lijevom stranom autobusa i bočnom
lijevom zadnjom stranom teretnog vozila, nakon čega se autobus u daljem
kretanju lijevom kolovoznom trakom sudario čeono bočnom lijevom stranom sa
čeono bočnom lijevom stranom vučnog vozila skupa vozila, potiskujući i
vrćajući unazad skup vozila pri čemu je autobus bočno izmican u desno
napuštajući kolovoz, nakon čega je preko banikine sišao na kosinu nasipa ispod
kolovoza.Kako ograničenje brzine kretanja vozila važi za povoljne uslove
odvijanja saobraćaja za put sa podužnim nagibom, prilagodjena brzina za
kolovoz prekriven snijegom i ledom kakav je bio u desnoj krivini za autobus
iznosi manje od 30,3 km/h. U datim uslovima i opisanoj saobraćajnoj situaciji
vozač teretnog vozila preticao je skup vozila koji se kretao brzinom od oko 16
km/h dostižući teretnim vozilom brzinu od oko 40 km/h a završetkom preticanja
na početku nepregledne krivine mogao je stvarati opasnu situaciju za vozača
autobusa koji je dolazio iz suprotnog smjera, što je moglo izazvati da vozač
autobusa preduzme kočenje koje je izazvalo gubitak upravljivosti prelaskom
autobusa na lijevu kolovoznu traku pa se propust vozača teretnog vozila smatra
jednim od razloga za nastanak ove nezgode. Propuštanjem da brzinu kretanja
autobusa smanji do stupanja u krivinu na veličinu od prilagodjene brzine za
kolovoz prekriven snijegom i ledom, vozač autobusa učinio je propust koji se
smatra razlogom za nastanak ove nezgode i ne isključuje se mogućnost da je
gubljenju stabilnosti i upravljivosti nad autobusom doprinijelo preduzeto
kočenje na uočavanje nailaska teretnog vozila iz susprotnog smjera, radi
smanjenja brzine autobusa za predstojeće mimoilaženje sa teretnim vozilom iz
suprotnog smjera.Pojašnjavajući nalaz na glavnom pretresu vještak je istakao
da subjektivni pokazatelji nijesu osnova za izradu nalaza i mišljenje vještaka
saorbaćajne struke naročito u okolnostima kada su tokom nezgode ostali
materijalni tragovi koji omogućavaju sprovodjenje analize načina dogadjanja
nezgode i okolnosti pod kojima je nezgoda ostvarena. Ovi subjektivni
pokazatelji nijesu nesaglasni sa analizom nezgode koja je data u pisanom
nalazu i mišljenju.U utvrdjenoj saobraćajnoj sitauciji vozač teretnog vozila
Mercedes sprinter preduzetu radnju preticanja skupa vozila nije završio na
dijelu puta na kom je dozvoljeno preticanje vozila i u saobraćajnoj sitauciji
koja s obzirom na nailazak autobusa iz suprotnog smjerea nije omogućavala da
se radnja preticanja završi bez odziva vozila vozača autobusa na postojanje
pokretne prepreke na njegovoj kolovoznoj traci što je uslovilo da vozač
autobusa vrši promjenu vozila režima kretanja, a što je moglo uticati na
održanje stabilnosti naročito zbog atmosverskih uslova i podužnog nagiba
puta.Upravljanjem autobusom brzinom koja nije omogućavala održavanje
stabilnosti u poznatim atomosverskim uslovima zbog padanja snijega i prisustva
leda po kolovozu je propust vozača autobusa vezan za stvaranje opasne
situacije i nastanak ove nezgode, takodje je propust vozača teretnog vozila
vezan je za stvaranje opasne saobraćajne situcaije i nastanak ove nezgode.
Iz medicinske dokumentacije na ime oštećenih V.M.a i O.M.e i nalaza i
mišljenja vještaka medicinske struke dr. S.M.a sud je utvrdio da je mldb. V.M.
zadobio laku tjelesnu povredu u vidu nagnječenja jagodičnog dijela lica sa
lijeve strane a oštećena O.M.a laku tjelesnu povredu u vidu krvnog podliva na
lijevoj strani čela i krvnog podliva prečnika 2 cm na lijevoj potkoljenici.
Da bi postojalo krivično djelo ugrožavanje javnog saobraćaja iz čl. 339 st.3.
u vezi st. 1 KZ potrebno je da se učesnik u saobraćaju na putevima ne
pridržava saobraćajnih propisa i time tako ugrozi saobraćaj da dovede u
opasnost život ili tijelo ljudi ili imovinu čija vrijednost prelazi iznos od
20 hiljada eura, pa usled toga kod drugog nastupi laka tjelesna povreda, ili
drugom prouzrokuje imovinsku štetu koja prelazi iznos od tri hiljade eura, a
pri tom je krivično djelo učinjeno iz nehata. Radnja ovog krivičnog djela
sastoji se u postupanju učesnika u saobraćaju suprotno odredbama ZOBS-a na
putevima.
U konretnom slučaju okrivljeni je postupao suprotno čl. 48.st.1.tač.6. ZOBS-a
jer je otpočeo preticanje skupa vozila- vučnog vozila marke Man reg.oz.NK -BA
014, sa poluprikolicom marke Utva reg.oz. NK 206 AA, vlasništvo preduzeća
M.T.iz N.a kojim je upravljao B.Z.i ako ponovo nije mogao da zauzme položaj na
saobraćajnoj traci kojom se kretao prije preticanja usled čega je na desnoj
kolovoznoj traci posmatrano u njegovom smjeru kretanja bočnom lijevom zadnjom
stranom vozila udario u čeonu bočnu lijevu stranu autobusa marke Fap Mercedes
reg.oz.PB 181-15, vlasništvo J.V.a iz Priboja kojim je krećući se iz suprotnog
pravca svojom saobraćajnom trakom upravljao DJ.R., nakon čega je vozač
autobusa na istoj kolovoznoj traci čeono bočnom lijevom stranom autobusa
udario u čeono bočnu lijevu stranu vučnog vozila skupa vozila, a zatim je
napustio kolovoz na desnoj ivici i sišao niz kosinu zasjeka , kojom prilikom
su saputnici u autobusu oštećeni O.M.a i mldb. V.M.zadobili lake tjelesne
povrede i to: oštećena O.M.a povrede ul vidu krvnog podliva na lijevoj strani
čela i krvnog podliva prečnika 2 cm na lijevoj potkoljenici a oštećeni mldb.
V.M.povredu u vidu nagnječenja jagodičnog dijela lica sa lijeve strane, a na
vozilima i autobusu prouzrokovana je imovinska šteta .
U radnjama okrivljenog i postupanju suprotno odredbama čl. 48 ZOBS-a a uz
ostvarenu posledicu u vidu lakih tjelesnih povreda kod drugih lica stiču se
sva obilježja krivičnog djela ugrožavanje javnog saobraćaja iz čl. 339 st.3. u
vezi st. 1 KZ, zbog čega je kriv i krivično odgovoran.
Na osnovu izloženog, okrivljeni je počinio krivično djelo iz nehata jer je bio
svjestan da upravljanjem vozilom pod datim okolnostima, može učiniti krivično
djelo ali je olako držao da do toga neće doći.
Kod ovakvog činjeničnog stanja a posebno nalaza i mišljenja vještaka
saobraćajne i medicinske struke iskazi oštećenih i svjedoka koji su saslušani
tokom postupka su ostali bez posebnog uticaja na drugačije odlučivanje.
Za predmetno krivično djelo u Krivičnom zakoniku Crne Gore zaprijećena je
novčana kazna ili kazna zatvora do jedne godine.
Odlučujući o vrsti i visini kazne okrivljenom, sud je cijenio sve okolnosti iz
čl. 42 KZ, pa je na strani okrivljenog od olakšavajućih okolnosti cijenio da
se radi o relativno mladom čovjeku, koji do sada nije osudjivan, da je izrazio
žaljenje što je došlo do saobraćajne nezgode pa je u nenalaženju otežavajućih
okolnosti a imajući u vidu olakšavajuće okolnosti na strani okrivljenog sud
istom utvrdio kaznu zatvora u trajanju od 30 dana i istovremeno odredio da se
kazna neće izvršiti ukoliko u roku od jedne godine ne izvrši novo krivično
djelo u ubjedjenju da će se i sa uslovnom osudom kao mjerom upozorenja imajući
u vidu ličnost učinioca i okolnosti pod kojima je krivično djelo učinjeno u
potpunosti ostvariti svrha kažnjavanja u okviru opšte svrhe izricanja
krivičnih sankcija predvidjenih čl.32.KZ i time uticati na okrivljenog da
ubuduće ne vrši krivična djela te ostvariti ciljevi specijalne i generalne
prevencije.
Sud je obavezao okrivljenog na plaćanje paušala u iznosu od 30 €, koji
troškovi paušala su određeni obzirom na složenost i trajanje postupka i na
imovinske prilike okrivljenog, a ovo shodno odredbi čl. 226 ZKP CG.
Sud je obavezao okrivljenog na plaćanje troškova krivičnog postupka u iznosu
od 236,50 €, koji troškovi se odnose na nagrade vještacima, isplaćene tokom
trajanja postupka, a ovo shodno odredbi čl. 229 ZKP CG.
Oštećeni mldb. V.M.preko svog zakonskog zastupnika i oštećena O.M.a, te
oštećeni D. "P.G." iz B.Polja, "M.T." iz N.a i J.V.o iz Priboja se radi
ostvarivanja imovinsko pravnog zahtjeva upućuju na parnični postupak, shodno
čl.239.ZKP-a.
Sa iznijetog odlučeno je kao u izreci presude, shodno čl. 374 ZKP.
OSNOVNI SUD U BIJELOM POLJU
Dana, 12.06.2012. godine.
ZAPISNIČAR, S U D I J A,
Ljiljana Joksimović Violeta Raičević
-