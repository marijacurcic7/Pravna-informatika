OSNOVNI SUD U ROŽAJAMA
K.br. 46/11
U IME NARODA
OSNOVNI SUD U ROŽAJAMA, kao prvostepeni krivični sud i to sudija Milosav
Zekić, kao sudija pojedinac, uz učešće zapisničara Azre Dacić, rješavajući po
optužnom predlogu Osnovnog državnog tužilaštva iz Rožaja Kt.br. 49/11 od
15.03.2011.g. podnijet protiv optužene M. E. iz Rožaja, zbog produženog
krivičnog djela prikrivanje iz čl. 256. st. 2. u vezi st. 1. u vezi čl. 49.
Krivičnog zakonika, nakon održanog glavnog i javnog pretresa u prisustvu
Zamjenika Osnovnog državnog tužioca Armina Selmanovića, oštećenog M. I. i
optužene, dana 24.05.2011.g. donio je i javno objavio
P R E S U D U
Optužena M. rodj. R. E. JMBG ., od oca D. i majke R., rodj. K., rodjena ..g. u
Rožajama, gdje i živi-Ul. "Ibarčanska", drž. CG, pismena, završila osnovnu
školu, zaposlena u zlatarskoj radnji OD "Sencomerc 92" Rožaje, prima platu u
iznosu od 350,00 eura, udata, majka 3 djece, srednjeg imovnog stanja,
neosudjivana,
K R I V A J E
Što je,
dana 19. i 20. decembra 2010.g. u zlatarskoj radnji OD "Sencomerc 92", u
Rožajama, kupila stvar i to 22 grama zlata koje je pribavljeno krivičnim
djelom kradja izvršenim od strane maloljetnog M. Me., na štetu M. I. iz
Rožaja, a mogla je i bila dužna da zna da je stvar pribavljena krivičnim
djelom, na način što je zlato kupila od maloljetnog K. A. za iznos od 350,00
eura,
dana 20. decembra 2010.g. u zlatarskoj radnji OD "Sencomerc 92", u Rožajama,
kupila stvar i to 40 grama zlata koje je pribavljeno krivičnim djelom kradja
izvršenim od strane maloljetnog M. M., na štetu M. I. iz Rožaja, a mogla je i
bila dužna da zna da je stvar pribavljena krivičnim djelom, na način što je
zlato kupila od maloljetnog M. M. za iznos od 640,00 eura,
-čime je izvršila produženo krivično djelo prikrivanje iz čl. 256. st. 2. u vezi st. 1. u vezi čl. 49. Krivičnog zakonika
pa joj sud primjenom pomenutog zakonskog propisa i čl. 4, 13, 16, 32, 36, 42,
52, 53, 54. Krivičnog zakonika i čl. 364. Zakonika o krivičnom postupku i z r
i č e
USLOVNU OSUDU
Kojom joj utvrdjuje kaznu zatvora u trajanju od 45 (četrdesetpet) dana i
istovremeno odredjuje da se kazna neće izvršiti ukoliko osudjena u roku od
jedne godine ne izvrši novo krivično djelo.
Da plati ovome sudu na ime troškova krivičnog postupkapaušalni iznos od 50,00
eura u roku od 15 dana po pravosnažnosti ove presude.
Oštećeni M. I. se radi ostvarivanja odštetnog zahtjeva upućuje na gradjansku
parnicu.
O b r a z l o ž e nj e
Osnovno državno tužilaštvo iz Rožaja, podnijelo je ovome sudu optužni predlog
Kt.br. 49/11 od 15.03.2011.g. protiv optužene M. E. iz Rožaja, zbog produženog
krivičnog djela prikrivanje iz čl. 256. st. 2. u vezi st. 1. u vezi čl. 49.
Krivičnog zakonika (KZ).
Na glavnom pretresu Zamjenik ODT-a Selmanović Armin je precizirao činjenični
opis djela kao u dispozitivu ove presude, te je predložio da sud optuženu
oglasi krivom zbog kriv. djela koje joj je optužbom stavljeno na teret i da je
osudi na kaznu po zakonu.
Oštećeni M. I. je u završnoj riječi istakao da se pridružuje krivičnom
gonjenju ODT-a u odnosu na optuženu i da mu vrati zlato koje je kupila kod K.
A. i M. M. kritičnih dana, kao i zlatni lanac od 2,10 m.
Optužena je u svojoj odbrani na pretresu održanom dana 26.04.2011.g. istakla:
da je zaposlena kao prodavac zlatnog nakita u prodavnici OD "Sencomerc 92",
koja se nalazi u Ul. "M.Tita" u Rožajama. Da je dana 19.12.2010.g. u
prodavnicu došao K.A. i ponudio joj na prodaju korišćeno i djelimično iskidano
zlatno prstenje i lančiće rekavši joj da ga je poslala majka da proda ovaj
zlatni nakit i pokazao joj svoju zdravstvenu knjižicu u kojoj je upisano
njegovo ime i prezime i matični broj, pa pošto je povjerivala da zlato nije
ukradeno, odlučila je da ga kupi, te ga je izmjerila i utvrdila težinu od 22
grama i platila mu isto po cijeni od 16 eura po gramu, ukupno 350,00 eura i
izdala mu potvrdu na njegovo ime u kojoj je upisala ove podatke i primjerak
predala njemu, a drugi primjerak zadržala za sebe. Nije znala da je A.
maloljetan, jer ga nije pitala koliko ima godina, niti je provjeravala datum
njegovog rodjenja u zdravstvenoj knjižici. Da je nakon toga u prvoj polovini
januara mjeseca 2011.g. u radnju došao M. M. i ponudio joj da zamijeni njegovo
zlato koje je bilo djelimično oštećeno-pokidano i to lančiće, burme,
prstenove, i dr. za drugo-novo zlato. Rekao joj je da mu je ovo zlato dala
majka da ga zamijeni za novo zlato i tražio je da mu za ovo oštećeno zlato
preda tri prstena i srebrni lanac, a za preostalo zlato da mu da novac da bi
platio štetu u srednjoj školi gdje je polomio staklo na prozoru. Nije ga
pitala koliko ima godina, već je pristala da mu zamijeni ovo zlato nakon što
je izvršila uvid u zdravstvenu knjižicu na njegovo ime. Tom prilikom mu je
predala tri prstena, jedan srebrni lančić i nešto novca, a ne zna tačno
koliko. Zlato je procijenila na 16 eura po gramu i izdala mu potvrdu u kojoj
je pogrešno upisala broj lične karte, ali nije vršila uvid u ličnu kartu, već
u zdravstvenu knjižicu. Istakla je da je prethodno ovo lice dolazilo kod
njenog muža i nudilo mu na prodaju zlatni nakit, ali ga je on vratio, jer nije
imao nikakva dokumenta, a procijenio je da je maloljetan, pa joj je kazao da
ne vrši zamjenu zlata, dok ga ne identifikuje na osnovu nekog dokumenta, što
je ona i učinila. Da je nakon nekoliko dana M. dolazio u prodavnicu i nudio
joj na prodaju jedan od prstenova koji mu je dala u zamjenu za staro zlato,
ali nije pristala da ga kupi, jer joj je to bilo sumnjivo pa je tražila da
dodje njegova majka, koja nije došla. Naglasila je da joj je poznato da ne
smije da vrši otkup zlata od maloljetnih lica, čak i ukoliko imaju
identifikaciona dokumenta, bez pristanka njihovih roditelja. Takodje je
naglasila da joj ni M., ni bilo koje drugo lice nije prodavalo deblji zlatni
lanac dužine 2,10 m.
Na glavnom pretresu održanom dana 17.05.2011.g. u toku dokaznog postupka
optužena je djelimično izmijenila iskaz tako što je navela da je dana
19.12.2010.g. u radnji bila sa svojim mužem Ismetom kada je došao Kalač Admir
i ponudio joj na prodaju jedan prsten, kojom prilikom mu nije tražila nikakav
identifikacioni dokumenat, jer je njen muž poznavao njegovog strica, pa je
kupila ovaj prsten bez uvida u bilo koji dokumenat. Da je sjutra dan A. donio
još zlatnog nakita koji je kupila, nakon uvida u zdravstvenu knjižicu na
njegovo ime i izdala mu potvrdu u kojoj je navela broj zdravstvene knjižice,
za cjelokupno kupljeno zlato u količini od 22 grama pod datumom 19.12.2010.g.
tako da je izdala samo jednu potvrdu i za zlatni prsten koji je kupila toga
dana i za zlatni nakit koji je kupila sledećeg dana tj. 20.12.2010.g. Takodje
je istakla da je zlato kod Murić Mersudina kupila dana 20.12.2010.g., a ne
početkom januara mjeseca 2011.g. kako je to pogrešno navela u svojoj odbrani
na ranijem pretresu, ističući da je istina ovo što je kazala na ovom pretresu,
a ne ono što je navela u svojoj odbrani na ranijem pretresu. Takodje je
istakla da je cjelokupno zlato koje je kupila kod M. M. i K. A. pretopila,
tako da nije u mogućnosti da isto vrati, niti je voljna da plati njegovu
protivvrijednost oštećenima, jer ga je kupila po tržišnoj cijeni. Predložila
je da je sud oslobodi od optužbe, jer smatra da nije izvršila djelo za koje je
optužena.
Po ovoj krivičnopravnoj stvari, sud je izveo dokaze: saslušao svedoka-
oštećenog M. I., svedoke M. M., K.A., M. I., D. R., K. M. i T. E., izvršio
uvid u originalne potvrde o kupovini i zamjeni plemenitih metala i dragog
kamenja OD "Sencomerc 92" broj 27 od 19.12.2010.g. na ime K. A. i broj 28 od
20.12.2010.g. na ime M. M. i potvrde broj 28 bez datuma i 27 od 19.12.2010.g.
u fotokopiji, uvid u zdravstvene knjižice na ime K. A. broj 2150095027 i M. M.
broj 2150155690 i uvid u izvod iz kaznene evidencije na ime optužene.
Iz iskaza svedoka-oštećenog M. I. proizilazi da je posjedovao zlatni nakit
koji je njegova supruga držala u tašni u regalu spavaće sobe koju nijesu
zaključavali. Da je decembra mjeseca 2010.g. ovaj zlatni nakit ukraden, pa je
slučaj prijavio u policiji. Nakon toga njegov sin M. je priznao da je on
oduzeo dio ovog nakita koji su on i K. A. prodali optuženoj.
Iz iskaza svedoka M. M. proizilazi da je decembra mjeseca 2010.g. odlučio da
oduzme zlatni nakit iz tašne njegove majke koji se nalazio u regalu u njenoj
spavaćoj sobi i da ga proda da bi obezbijedio novac za zamjenu prozorskog
stakla koje je polomio u školi, pa je iz tašne uzeo prstenje, lančiće,
mendjuše i drugi nakit, nakon čega su on i D. R. pošli u zlataru M. I. da
prodaju ovo zlato, ali pošto nijesu imali ličnu kartu, niti bilo koji drugi
dokumenat, nijesu mogli prodati isto, pa su zamolili K. A. koji je obezbijedio
zdravstvenu knjižicu na svoje ime, da im proda ovo zlato, što je on prihvatio
i isto je prodao optuženoj. Da je nakon toga ponovo oduzeo jednu narukvicu
koju je predao A. da mu proda u istoj zlatari što je on i učinio, a nakon
nekoliko dana je oduzeo i zlatni lanac, koji je on prodao optuženoj tj.
zamijenio za drugi zlatni nakit i novac u ovoj zlatari, kojom prilikom joj je
pokazao zdravstvenu knjižicu na svoje ime.
Iz iskaza svedoka K. A. proizilazi da su ga decembra mjeseca 2010.g. zamolili
M. M. i D. R. da im proda zlatni nakit-kraći zlatni lanac, zlatnu narukvicu i
tri zlatna prstena u zlatari vlasništvo M. I., pa je pristao na to, nakon čega
mu je M. predao ovaj nakit koji je prodao u ovoj zlatari u kojoj je radila
optužena, kojoj je pokazao svoju zdravstvenu knjižicu. Da su ga nakon 2-3 dana
ponovo zamolili M. i R. da im proda, koliko se sjeća, jednu zlatnu narukvicu i
jedan prsten, pa je pristao na to i na isti način kao i prethodni put je ovaj
zlatni nakit prodao optuženoj.
Iz iskaza svedoka M. I. proizilazi da je vlasnik zlatarske radnje OD
"Sencomerc 92" u Rožajama koja se nalazi u ulici "Maršala Tita" u kojoj rade
on i njegova supruga-optužena E.. Da su se dana 19.12.2010.g. u radnji
nalazili on i njegova supruga kada je došao Kalač Admir i ponudio im na
prodaju jedan zlatni prsten. Pošto im je kazao da je sinovac jednog njegovog
poznanika nijesu provjeravali njegov identitet, već su kupili ovo zlato.
Sjutra dan je A. ponovo donio zlatni nakit u prodavnicu i pokazao je
zdravstvenu knjižicu na osnovu koje su utvrdili njegov identitet i nakit je
predao njegovoj supruzi E. koja mu je izdala jednu potvrdu za cjelokupno zlato
koje je kupila toga dana i prethodnog dana ukupne težine 22 grama. Da je dana
20.12.2010.g. u radnju došao M. M. i ponudio im na prodaju zlatni nakit-
lančiće i dr., te pošto nije imao nikakav dokument da bi utvrdili njegov
identitet vratio ga je i rekao mu da donese ličnu kartu ili dodje sa nekim ko
ima ličnu kartu, pa je on izašao iz radnje. Nakon toga otišao je za Peć, a u
radnji je ostala njegova supruga-optužena koja mu je kasnije pričala da je M.
donio zdravstvenu knjižicu i rekao joj da je zlato njegove majke koja ga je
poslala da ga zamijeni za novo zlato i nešto novca da bi platio prozore koje
je polomio u školu, pa je pristala da zamijeni to zlato i dala mu nešto novca,
što je navela u potvrdi.koju mu je izdala.
Iz iskaza svedoka D. R.proizilazi da je negdje novembra ili decembra mjeseca
2010.g. njegov drug M. M. donio zlatni nakit-prstenje, lančeve, priveske i dr.
i rekao mu da će da proda ovaj nakit u zlatari da bi platili štetu koju su
pričinili u školi, gdje su polomili staklo na prozoru u njihovoj učionici.
Nakit nijesu mogli prodati, jer nijesu imali ličnu kartu ili drugi dokumenat,
pa su zamolili K. A., koji je obezbijedio zdravstvenu knjižicu na svoje ime,
da im proda ovo zlato što je on prihvatio i isto je prodao u zlatari u kojoj
je radila optužena. Da je nakon toga M. ponovo donio jednu narukvicu i rekao
da će da je proda u istoj zlatari, pa su ponovo zamolili A. da im učini uslugu
i proda ovaj nakit što je on i učinio. Nakon proteka nekoliko dana M. je donio
i jedan zlatni lanac koji je prodao optuženoj u istoj zlatari, kojom prilikom
joj je pokazao zdravstvenu knjižicu u koju je ona izvršila uvid.
Iz iskaza svedoka K. M. proizilazi da mu je poznato da su krajem 2010.g. M. M.
i D. R. slomili staklo na prozoru u školi, nakon čega je M. platio ovu štetu i
pričao da je prodao zlatni nakit u zlatari M. I. i platio ovu štetu. Da je
zatim u školu donio jednu zlatnu narukvicu i rekao da je istu ukrao od majke i
da će da je proda, a kasnije je pričao da je i ovu narukvicu prodao u istoj
zlatari.
Iz iskaza svedoka T. E. proizilazi da je krajem 2010.g. bio sa svojim drugom
M. M.u zlataru u kojoj je radila optužena M. E., koja je nakon uvida u
zdravstvenu knjižicu zamijenila sa M. zlatni nakit i predala mu nešto novca, a
zatim mu izdala potvrdu i jedan primjerak zadržala za sebe, a drugi primjerak
potvrde predala M.. Da mu je M. pričao da je i prije toga prodavao još zlatnog
nakita sa K. A.u ovoj radnji, ali on tada nije bio sa njima.
Iz potvrde OD "Sencomerc 92" broj 27. od 19.12.2010.g. o kupovini i zamjeni
plemenitih metala i dragog kamenja proizilazi da je ovo preduzeće kupilo kod
K. A. 22 grama plemenitog metala po cijeni od 16 eura po jednom gramu ukupne
vrijednosti 350,00 eura, te da je identitet prodavca utvrdjen na osnovu lične
karte broj ., koji broj ustvari predstavlja broj zdravstvene knjižice, a ne
lične karte.
Iz potvrde OD "Sencomerc 92" broj 28. od 20.12.2010.g. o kupovini i zamjeni
plemenitih metala i dragog kamenja proizilazi da je ovo preduzeće kupilo-
zamijenilo sa M. M. 40 grama plemenitog metala po cijeni od 16 eura po jednom
gramu ukupne vrijednosti 640,00 eura, te da je identitet prodavca utvrdjen na
osnovu lične karte broj ., koji broj ustvari predstavlja broj podataka o
uplati doprinosa navedenih u zdravstvenoj knjižici, a ne broj lične karte.
Iz zdravstvene knjižice na ime K. A.utvrdjuje se da je u istoj naveden broj
knjižice ., JMBG K. A. . i njegov datum rodjenja ..g., te mjesto i datum
izdavanja i dr. podaci.
Iz zdravstvene knjižice na ime . M. utvrdjuje se da je u istoj naveden broj
knjižice ., JMBG M. M. . i njegov datum rodjenja ..g., te mjesto i datum
izdavanja, a na drugoj strani je naveden broj podataka o uplati doprinosa
2150003789.
Cijeneći odbranu optužene i sve izvedene dokaze kako pojedinačno, tako i u
medjusobnoj vezi u smislu čl. 360. st. 2. Zakonika o krivičnom postupku (ZKP),
sud je nesumnjivo utvrdio sledeće činjenično stanje:
Da je optužena dana 19. i 20. decembra 2010.g. u zlatarskoj radnji OD
"Sencomerc 92", u Rožajama, kupila stvar i to 22 grama zlata koje je
pribavljeno krivičnim djelom kradja izvršenim od strane maloljetnog M. M., na
štetu M. I. iz Rožaja, a mogla je i bila dužna da zna da je stvar pribavljena
krivičnim djelom, na način što je zlato kupila od maloljetnog K. A. za iznos
od 350,00 eura.
Ove činjenice utvrdjuju se iz iskaza svedoka M. I., Murić M., K. A., M. I. i
K. M., navoda iz potvrde o kupovini i zamjeni plemenitih metala i dragog
kamenja br. 27. od 19.12.2010.g. i zdravstvene knjižice na ime Kalač Admira, a
nalaze oslonca i u iskazu optužene.
Naime, optužena u toku dokaznog postupka nije osporila da je kritičnih dana
kupila kod K. A. 22 grama zlatnog nakita za iznos od 350,00 eura. Ne spori da
je izvršila uvid u zdravstvenu knjižicu na ime K. A. i izdala mu potvrdu u
kojoj je navela datum 19.12.2010.g. i pored toga što je nakit kupovala od A.
toga dana i 20.12.2010.g., kao i broj zdravstvene knjižice.
Iskaz optužene, u ovom dijelu, sud je prihvatio obzirom da isti nalazi oslonca
u iskazima imenovanih svedoka i navodima iz pismenih dokaza, tako da nema
sumnje u drugačije činjenično stanje.
Medjutim, optužena se brani da nije znala da je predmetno zlato ukradeno i da
je isto kupuje od maloljetnog lica.
Iskaz optužene, u ovom dijelu, sud nije prihvatio obzirom da je isti
neobjektivan, neuvjerljiv i ne nalazi oslonca u iskazima imenovanih svedoka i
navodima iz pismeno izvedenih dokaza iz kojih se nesumnjivo zaključuje da je
optužena mogla i bila dužna da zna da je navedeni zlatni nakit koji je kupila
u kritičnom periodu pribavljen krivičnim djelom kradje, tim prije što je
vršila uvid u zdravstvenu knjižicu na ime maloljetnog K. A. u kojoj je naveden
datum njegovog rodjenja, tako da je morala znati da je isti maloljetan i da
zlato kupuje od maloljetnog lica, tako da je njen iskaz, u ovom dijelu,
očigledno neovjektivan i jedino usmjeren ka izbjegavanju krivičnopravne
odgovornosti.
Takodje je utvrdjeno da je optužena dana 20. decembra 2010.g. u zlatarskoj
radnji OD "Sencomerc 92", u Rožajama, kupila stvar i to 40 grama zlata koje je
pribavljeno krivičnim djelom kradja izvršenim od strane maloljetnog M. M., na
štetu M. I. iz Rožaja, a mogla je i bila dužna da zna da je stvar pribavljena
krivičnim djelom, na način što je zlato kupila od maloljetnog M. M. za iznos
od 640,00 eura.
Ove činjenice utvrdjuju se iz iskaza svedoka M. I., M. M., T.E., a djelimično
i D. R. i K.M., te navoda iz potvrde o kupovini i zamjeni plemenitih metala i
dragog kamenja br. 28. od 20.12.2010.g. i zdravstvene knjižice na ime M. M., a
nalaze oslonca i u iskazu optužene.
Naime, optužena ne spori da je kritičnog dana kupila 40 grama zlatnog nakita
kod M. M. za iznos od 640,00 eura i zamijenila dio nakita. Ne spori da je
izvršila uvid u zdravstvenu knjižicu na ime M. M. i izdala mu potvrdu od
20.12.2010.g. u kojoj je pogrešno navela broj zdravstvene knjižice.
Iskaz optužene, u ovom dijelu, sud je prihvatio obzirom da isti nalazi oslonca
u iskazima imenovanih svedoka i navodima iz potvrde br. 28. od 20.12.2010.g. i
zdravstvene knjižice, tako da nema sumnje u drugačije činjenično stanje.
Medjutim, optužena se brani da nije znala da je predmetno zlato ukradeno i da
isto kupuje od maloljetnog lica.
Iskaz optužene, u ovom dijelu, sud nije prihvatio obzirom da je isti
neobjektivan, neuvjerljiv i ne nalazi oslonca u iskazima imenovanih svedoka i
navodima iz pismeno izvedenih dokaza iz kojih se nesumnjivo zaključuje da je
optužena mogla i bila dužna da zna da je navedeni zlatni nakit koji je kupila
u kritičnom periodu pribavljen krivičnim djelom kradje, tim prije što je
vršila uvid u zdravstvenu knjižicu na ime maloljetnog M. M. u kojoj je naveden
datum njegovog rodjenja, tako da je morala znati da je isti maloljetan i da
zlato kupuje od maloljetnog lica, tim prije što je bila prisutna kada je njen
muž Ismet vratio ovo lice kada je prvi put došao da proda zlatni nakit, jer je
procijenio da je isti maloljetan, tako da je njen iskaz, u ovom dijelu,
očigledno neovjektivan i jedino usmjeren ka izbjegavanju krivičnopravne
odgovornosti.
Takodje, sud je cijenio i iskaz optužene dat na pretresu od 26.04.2011.g. u
dijelu u kojem je istakla da joj je K. A. prodao cjelokupni zlatni nakit dana
19.12.2010.g. i da nije dolazio dva puta u radnju da prodaje ovaj nakit, kao i
u dijelu u kojem ističe da joj je M. M. januara mjeseca 2011.g. prodao
predmetni zlatni nakit tj. zamijenio staro za novo i uzeo nešto novca, a ne
20.12.2010.g., ali njen iskaz, u ovom dijelu, nije prihvatio, obzirom da je
isti neuvjerljiv, neobjektivan i opovrgnut kako njenim kazivanjem na pretresu
od 17.05.2011.g. kada je izmijenila iskaz u tom dijelu, kao i dokazima
izvedenim u postupku iz kojih se nesumnjivo utvrdjuje činjenično stanje kao u
dispozitivu ove presude.
U konkretnom slučaju optužena je učinila dva krivična djela u kratkom
vremenskom periodu, na istom mjestu, korišćenjem iste situacije, sa istovrsnim
predmetom djela, pa se ista kvalifikuju kao jedno-produženo krivično djelo.
Iz ovakvog iznijetog i utvrdjenog činjeničnog stanja nesumnjivo proizilazi da
su u radnjama optužene sadržani svi bitni elementi produženog krivičnog djela
prikrivanje iz čl. 256. st. 2. u vezi st. 1. u vezi čl. 49. KZ, za koje djelo
je sud istu oglasio krivom i izrekao joj uslovnu osudu utvrdjujući joj pritom
kaznu zatvora u trajanju od 45 (četrdesetpet) dana i istovremeno odredio da se
kazna neće izvršiti ukoliko ista u roku od jedne godine ne izvrši novo
krivično djelo.
Prilikom izricanja ovakve vrste krivične sankcije, sud je imao u vidu stepen
krivice optužene, stepen nastupele posledice, okolnosti pod kojima je djelo
izvršeno, njeno držanje nakon izvršenog djela, cijeneći pritom kao
olakšavajuće okolnosti porodične prilike optužene i njenu raniju
neosudjivanost, pa je sud u nedostatku otežavajućih okolnosti našao da je
imalo mjesta izricanju ovakve vrste krivične sankcije, ubijedjen da će
upozorenje uz prijetnju kazne u dovoljnoj mjeri uticati na optuženu da ubuduće
ne vrši bilo kakva krivična djela i da će vaspitno djelovati na druge da ne
čine ista ili slična djela.
Na osnovu čl. 202. u vezi čl. 199. st. 2. tač. 9. i st. 3. ZKP u vezi čl. 2.
Uredbe o izmjenama Uredbe o naknadi troškova u sudskim postupcima, sud je
obavezu optuženu da plati ovome sudu na ime troškova krivičnog postupka
paušalni iznos od 50,00 eura.
Na osnovu čl. 212. st. 2. ZKP oštećeni M. I. je radi ostvarivanja odštetnog
zahtjeva upućen na gradjansku parnicu obzirom da podaci prikupljeni u toku
krivičnog postupka ne pružaju pouzdan osnov ni za potpuno, ni za djelimično
presudjenje odštetnog zahtjeva, tim prije što je oštećeni tražio da mu
optužena vrati njegovo zlato koje je kupila u kritičnom periodu, a iz iskaza
optužene proizilazi da je zlato koje je kupila pretopila, te ne postoje uslovi
da se oštećenom nadoknadi šteta na način kao on to zahtijeva.
Sa izloženog odlučeno je kao u dispozitivu ove presude.
OSNOVNI SUD U ROŽAJAMA, dana 24.05.2011.g.
Zapisničar, S U D I J A,
Azra Dacić s.r. Milosav Zekić s.r.
PRAVNA POUKA: Protiv ove presude može se izjaviti žalba u roku od 8 dana od
dana prijema iste i to Višem sudu u Bijelom Polju, a preko ovog suda.