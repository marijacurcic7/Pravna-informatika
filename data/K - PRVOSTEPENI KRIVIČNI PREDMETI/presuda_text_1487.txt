OSNOVNI SUD U ROŽAJAMA
K.br. 69/11
U IME NARODA
OSNOVNI SUD U ROŽAJAMA, kao prvostepeni krivični sud u vijeću sastavljenom od
sudije Milosava Zekića, kao predsjednika vijeća i sudija porotnika Kardović
Abdurahmana i Demić Refije, kao članova vijeća, uz učešće zapisničara Azre
Dacić, rješavajući po optužnici Osnovnog državnog tužilaštva iz Rožaja Kt.br.
50/11 od 20.04.2011.g. podnijetoj protiv optuženog K. A. iz Rožaja, zbog
krivičnog djela utaja poreza i doprinosa iz čl. 264. st. 3. u vezi st. 1.
Krivičnog zakonika, nakon održanog glavnog i javnog pretresa u prisustvu
Osnovnog državnog tužioca Kalač Hajrana i optuženog, dana 10.06.2011.g. donio
je i javno objavio
P R E S U D U
Optuženi K. A. JMBG . od oca B.i majke N., rodj. K., rodjen . u Rožajama, gdje
i živi, drž. CG, pismen, završio srednju školu, zaposlen kao privatni
autoprevoznik, ostvaruje mjesečnu zaradu u iznosu od 400,00 eura, oženjen,
otac 3 maloljetne djece, odslužio vojni rok 1986/87 u Prokuplju, srednjeg
imovnog stanja, osudjivan, osudjivan presudom Osnovnog suda Rožaje K.br. 5/07
od 25.01.2007.g. zbog krivičnog djela iz čl. 339/3 KZ u vezi čl. 54. Zakona o
izmjenama i dopunama krivičnog zakonika na kaznu zatvora u trajanju od 45 dana
uslovno 1 godina,
K R I V J E
Što,
u toku 2008, 2009. i 2010.godine, u namjeri da izbjegne plaćanje poreza nije
prijavio zakonito stečeni prihod, tako da je u 2008.godini Državi Crnoj Gori
po osnovu PDV-a izbjegao plaćanje poreza u iznosu od 3.537,31 eura, po osnovu
poreza na dohodak fizičkih lica iznos od 1.699,00 eura, u 2009.godini po
osnovu PDV-a izbjegao plaćanje poreza u iznosu od 5.974,85 eura, po osnovu
poreza na dohodak fizičkih lica iznos od 2.704,00 eura i u 2010.godini po
osnovu PDV-a izbjegao plaćanje poreza u iznosu od 1.293,02 eura, što ukupno
iznosi 15.208,18 eura, na način što je po osnovu vršenja samostalne
djelatnosti-autoprevoznika ostvario prihod i to: u 2008.godini u ukupnom
iznosu od 35.960,00 eura, u 2009.godini u ukupno iznosu od 59.985,00 eura i u
2010.godini u ukupnom iznosu od 14.676,00 eura, koji protivno odredbama čl. 3.
i čl. 18. Zakona o porezu na dodatu vrijednost (Sl. list RCG br. 65/01) i čl.
2. i čl. 17. Zakona o porezu na dohodak fizičkih lica (Sl. list RCG 65/01),
nije prijavio nadležnom organu radi obračunjavanja poreza,
-čime je izvršio krivično djelo utaja poreza i doprinosa iz čl. 264. st. 3. u vezi st. 1. Krivičnog zakonika,
pa mu sud primjenom pomenutog zakonskog propisa i čl. 4, 13, 15, 32, 34, 36,
42, 52, 53, 54. Krivičnog zakonika i čl. 364. Zakonika o krivičnom postupku i
z r i č e
USLOVNU OSUDU
Kojom mu utvrdjuje kaznu zatvora u trajanju od 1 (jedne) godine i istovremeno
odredjuje da se kazna neće izvršiti ukoliko osudjeni u roku od jedne godine ne
izvrši novo krivično djelo.
Da plati ovome sudu na ime troškova krivičnog postupka iznos od 126,50 eura.
Da plati ovome sudu na ime paušala iznos od 50,00 eura, sve u roku od 15 dana
po pravosnažnosti ove presude.
Istovremeno sud optuženog primjenom pomenutog zakonskog propisa i čl. 4, 13,
15, 32, 34, 39, 42. Krivičnog zakonika i čl. 364. Zakonika o krivičnom
postupku
O S U DJ U J E
NA NOVČANU KAZNU u iznosu od 500,00 (pet stotina) eura. Ako osudjeni ne plati
novčanu kaznu u roku od 15 dana po pravosnažnosti ove presude, ista će se
zamijeniti kaznom zatvora, tako što će se za svakih započetih 25,00 eura
novčane kazne odrediti jedan dan kazne zatvora.
O b r a z l o ž e nj e
Osnovno držano tužilaštvo iz Rožaja, podnijelo je ovome sudu optužnicu Kt.br.
50/11 od 20.04.2011.g. protiv optuženog K. A. iz Rožaja, zbog krivičnog djela
utaja poreza i doprinosa iz čl. 264. st. 3. u vezi st. 1. Krivičnog zakonika
(KZ).
Na glavnom pretresu ODT Kalač Hajran je ostao pri podnijetoj optužnici, te je
predložio da sud optuženog oglasi krivim zbog krivičnog djela koje mu je
optužbom stavljeno na teret i da ga osudi na kaznu po zakonu.
Optuženi je u svojoj odbrani istakao: da se bavi autoprevozničkom djelatnošću
i za obavljanje ove djelatnosti ima odobrenje izdato od nadležnog organa. Da
je u toku 2008, 2009. i 2010.godine poslovao sa firmom "Inter log" DOO Bar za
čiji račun je vršio prevoz raznih vrsta roba a u više navrata je angažovao i
svoje kolege-autoprevoznike koji su vršili usluge prevoza za potrebe ove firme
kojoj je on ispostavljao fakture za cjelokupan promet bez uračunatog PDV-a,
niti je obračunavao porez na dohodak fizičkih lica. Istakao je da u ovom
periodu nije bio registrovan po opštoj poreskoj registraciji, tako da nije
plaćao PDV i ostale obaveze po osnovu ostvarenog prihoda, već je bio
registrovan za paušalno oporezivanje na osnovu očekivanog prihoda do 18.000,00
eura. Da je u ovom periodu ostvario prihod oko 108.000,00 eura, a nije znao da
je bio u obavezi da Poreskoj upravi prijavi prihod veći od 18.000,00 eura. Sve
radnje vezane za poslovanje-podnošenje zahtjeva nadležnim organima,
dostavljanje faktura i dr. obavljao je sam, jer nije imao knjigovodju. Obećao
je da će ispuniti obavezu prema Poreskoj upravi i da će platiti dug na ime
neizmirenih obaveza. Izrazio je kajanje zbog ovih propusta u radu i obećao je
da ubuduće neće vršiti bilo kakva krivična djela, pa je predložio da ga sud
što blaže kazni.
Po ovoj krivičnopravnoj stvari, sud je izveo dokaze: saslušao svedoka R. Lj.po
saglasnosti stranaka pročitao iskaz svedoka N. Ž. dat na zapisniku iz istrage
Ki.br. 16/11 od 28.03.2011.g. pročitao zapisnik o izvršenom inspekcijskom
nadzoru Poreske uprave Crne Gore br. 03/18-5-539/1 od 09.03.2011.g., potvrdu o
privremenom oduzimanju predmeta Uprave policije-PJ Berane br. 03/2-sl od
02.02.2011.g., nalaz i mišljenje vještaka ekonomsko finansijske struke Š. H.
Ki.br. 16/11 od 10.04.2011.g. i izvršio uvid u izvod iz kaznene evidencije na
ime optuženog, dok nije izveo dokaz neposrednim saslušanjem svedoka N. Ž.
obzirom da je njegov iskaz iz istrage pročitan na pretresu, te bi se
odlaganjem pretresa radi njegovog neposrednog saslušanja samo nepotrebno
odugovlačio postupak, a činjenično stanje bi ostalo neizmijenjeno.
Cijeneći odbranu optuženog i sve izvedene dokaze kako pojedinačno, tako i u
medjusobnoj vezi u smislu čl. 360. st. 2. Zakonika o krivičnom postupku (ZKP),
sud je nesumnjivo utvrdio činjenično stanje kao u dispozitivu ove presude.
Utvrdjeno činjenično stanje proizilazi iz dokaza izvedenih u postupku, a
djelimično nalazi oslonca i u iskazu optuženog.
Naime, iz iskaza svedoka R. Lj. proizilazi da je zaposlena u firmi "Inter log"
u Baru kao knjigovodja. Da je ova firma u toku 2008, 2009. i 2010.godine
angažovala optuženog da za njene potrebe vrši prevoz kontejnera za Kosovo i
druge destinacije. Za ove usluge optuženi je dostavljao fakture bez
obračunatog PDV-a i ostalu dokumentaciju i oni bi te fakture plaćali na žiro
račun njegove firme. Da su u toku 2010.g. poreski inspektori vršili kontrolu u
njihovoj firmi i utvrdili da optuženi za izvršene usluge nije u fakturama
upisivao PDV što je bio u obavezi, jer mu je ostvareni prihod bio veći od
18.000,00 eura.
Iz iskaza svedoka N. Ž. proizilazi da je po nalogu Poreske uprave Crne Gore
imao zadatak da ispita poslovanje optuženog koji se bavi autoprevozničkom
djelatnošću sa firmom "Inter log" DOO Bar. Da je pregledom dokumentacije
utvrdio da je optuženi u toku 2008, 2009. i 2010.godine poslova sa ovom firmom
iz Bara kojoj je dostavljao fakture za obavljene usluge i da u fakturama nije
upisovao PDV, a to je bio u obavezi, jer je isti ostvario promet veći od
18.000,00 eura, te je bio dužan da se registruje kod Poreske uprave za opštu i
PDV registraciju, a ne samo za paušalno oporezivanje za ostvareni promet do
18.000,00 eura, pa je morao istog da registruje po službenoj dužnosti kao
opšteg i PDV obveznika.
Iz zapisnika o inspekcijskom nadzoru Poreske uprave Crne Gore od 09.03.2011.g.
proizilazi da je po nalogu Poreske uprave Crne Gore izvršen inspekcijski
nadzor DOO "Inter log" iz Bara i da je utvrdjeno da je ovo preduzeće u toku
2008, 2009. i 2010.godine zaključno sa 30.04.2010.g., koristilo usluge
autoprevoznika K. A. iz Rožaja, te da je A. u naznačenom periodu po osnovu
usluga prevoza robe u drumskom saobraćaju za potrebe ovog preduzeća iz Bara
ostvario promet preko 110.000,00 eura. Takodje u postupku nadzora je utvrdjeno
da je K. A. od 2003.g. do 2008.g. bio registrovan kao autoprevoznik po opštoj
poreskoj registraciji i da je na njegov zahtjev za paušalno oporezivanje
brisano iz registra opšte oporezivanje i registrovano paušalno oporezivanje sa
iskazanim prometom od 15.000,00 eura za 2008, 2009. i 2010.godinu. Pošto je
isti u navedenom periodu ostvario promet koji prelazi 18.000,00 eura, to je
bio dužan da poreskom organu podnese prijavu za opštu i PDV poresku
registraciju,što nije učinio.
Iz nalaza i mišljenja vještaka ekonomsko finansijske struke Š. H. od
10.04.2011.g. proizilazi da je na osnovu dokumentacije koja se nalazi u
spisima predmeta, zapisnika Poreske uprave od 09.03.2011.g. i fakturisanih
usluga kupcu "Inter log" DOO Bar od strane optuženog K. A., koji je vršio
usluge transporta za potrebe ovog preduzeća u toku 2008, 2009. i 2010.godine
utvrdio da optuženi u ovom periodu nije izvršio opštu registraciju,
registraciju za PDV, da poreze nije obračunavao i iskazivao na fakturama, nije
sačinjavao prijave, niti ih je dostavljao Poreskoj upravi i nije vršio
plaćanje poreza za navedeni period. Da je u tom periodu optuženi ostvario
promet i to: 2008.godini u ukupnom iznosu od 35.960,00 eura, u 2009.godini u
ukupnom iznosu od 59.985,00 eura i u 2010.godini u ukupnom iznosu od 14.676,00
eura, što ukupno za navedeni period iznosi 110.621,00 eura od kojeg iznosa je
oporezivi promet 63.559,91 eura po stopi od 17%, dok je iznos ostvarenog
prometa od 47.061,90 eura neoporezivi promet, odnosno promet sa nultom stopom
poreza (0,oo%). Da je optuženi za navedeni period bio dužan da plati PDV u
ukupnom iznosu od 10.805,18 eura i to za 2008.godinu 3.537,31 eura, za
2009.godinu 5.974,85 eura i 2010.godinu 1.293,02 eura što nije učinio. Da je
optuženi bio dužan da plati za navedeni period i porez na oporezivu dobit na
dohodak fizičkih lica u ukupnom iznosu od 4.403,00 eura, odnosno za
2008.godinu 1.699,00 eura, za 2009.godinu 2.704,00 eura, što nije učinio, tako
da ukupan iznos poreza (PDV i porez na dohodak fizičkih lica) za navedeni
period, koji optuženi nije platio, a bio je dužan da plati iznosi 15.208,18
eura.
Imajući u vidu nalaz i mišljenje ovog vještaka koji je sud prihvatio kao
jasan, objektivan i stručan, te dovodeći isti u vezu sa navodima iz zapisnika
o inspekcijskom nadzoru, koji je u bitnom saglasan sa istim, kao i u vezu sa
iskazima svedoka R. Lj. i N. Ž. kojima je sud poklonio punu vjeru, zaista se
nedvosmisleno utvrdjuje da je optuženi u kritičnom periodu po osnovu vršenja
samostalne djelatnosti-autoprevoznika ostvario prihod u 2008.godini u ukupnom
iznosu od 35.960,00 eura, u 2009.godini u ukupnom iznosu od 59.985,00 eura i u
2010.godini u ukupnom iznosu od 14.676,00 eura, po osnovu izvršenih usluga
transporta za potrebe preduzeća "Inter log" iz Bara što ukupno za navedeni
period iznosi 110.621,00 eura. Takodje je utvrdjeno da navedeni promet
optuženi nije prijavio nadležnom organu radi obračunjavanja poreza (PDV-a i
poreza na dohodak fizičkih lica), u namjeri da izbjegne plaćanje poreza Državi
Crnoj Gori, a bio je dužan da to učini u smislu odredbi čl. 3. i 18. Zakona o
porezu na dodatu vrijednost i čl. 2. i 17. Zakona o porezu na dohodak fizičkih
lica. Utvrdjeno je da je optuženi po osnovu PDV-a izbjegao plaćanje poreza u
2008.godini u iznosu od 3.537,31 eura, u 2009.godini u iznosu od 5.974,85 eura
i u 2010.godini u iznosu od 1.293,02 eura, što ukupno iznosi 10.805,18 eura,
dok je po osnovu poreza na dohodak fizičkih lica izbjegao plaćanje u
2008.godini 1.699,00 eura, u 2009.godini 2.704,00 eura, što ukupno iznosi
4.403,00 eura, tako da je ukupno po oba osnova-PDV-a i porez na dohodak
fizičkih lica za navedeni period izbjegao plaćanje u ukupnom iznosu od
15.208,18 eura.
Sud je cijenio i iskaz optuženog, pa je isti prihvatio u dijelu u kojem ne
spori odlučne činjenice koje su utvrdjene u postupku. Medjutim, iskaz
optuženog u dijelu u kojem ističe da nije znao da je bio u obavezi da Poreskoj
upravi prijavi prihod veći od 18.000,00 eura tj. da podnese prijavu za opštu i
PDV registraciju radi plaćanja poreza na prihod ostvaren u većem iznosu od
navedenog, ali njegov iskaz, u ovom dijelu, nije prihvatio, obzirom da je isti
neobjektivan, neuvjerljiv i opovrgnut dokazima izvedenim u postupku, a posebno
navodima iz zapisnika o inspekcijskom nadzoru iz kojeg se utvrdjuje da je
optuženi od 2003.g. do 2008.g. bio registrovan kao autoprevoznik po opštoj
poreskoj registraciji, a da je 2008.g. po njegovom zahtjevu brisana opšta
poreska registracija iz registra poreskih obveznika i odredjeno paušalno
oporezivanje sa iskazanim prometom od 15.000,00 eura, te dovodeći to u vezu sa
iskazom optuženog u kojem ne spori da je on preduzimao sve radnje vezano za
svoje poslovanje, te da je sam podnosio zahtjeve nadležnim organima, fakture i
slično, jer nije imao knjigovodju, zaista se nedvosmisleno zaključuje da je on
podnosio zahtjeve nadležnom poreskom organu za opštu poresku registraciju i za
paušalno oporezivanje i da je tada prijavljivao svoje prihode od samostalne
djelatnosti, iz čega jasno proizilazi da je znao da je u kritičnom periodu
ostvario veći prihod od 18.000,00 eura i da je dužan da isti prijavi nadležnom
poreskom organu tj. da podnese prijavu za opštu poresku registraciju i prijavi
zakonito stečene prihode, što nije učinio u očiglednoj namjeri da bi izbjegao
plaćanje poreza tj. PDV-a i poreza na dohodak fizičkih lica, tako da je
očigledno da je njegova odbrana, u ovom dijelu, usmjerena ka izbjegavanju
krivičnopravne odgovornosti.
Dakle, u postupku je utvrdjeno da je optuženi u toku 2008, 2009. i
2010.godine, u namjeri da izbjegne plaćanje poreza nije prijavio zakonito
stečeni prihod, tako da je u 2008.godini Državi Crnoj Gori po osnovu PDV-a
izbjegao plaćanje poreza u iznosu od 3.537,31 eura, po osnovu poreza na
dohodak fizičkih lica iznos od 1.699,00 eura, u 2009.godini po osnovu PDV-a
izbjegao plaćanje poreza u iznosu od 5.974,85 eura, po osnovu poreza na
dohodak fizičkih lica iznos od 2.704,00 eura i u 2010.godini po osnovu PDV-a
izbjegao plaćanje poreza u iznosu od 1.293,02 eura, što ukupno iznosi
15.208,18 eura, na način što je po osnovu vršenja samostalne djelatnosti-
autoprevoznika ostvario prihod i to: u 2008.godini u ukupnom iznosu od
35.960,00 eura, u 2009.godini u ukupno iznosu od 59.985,00 eura i u
2010.godini u ukupnom iznosu od 14.676,00 eura, koji protivno odredbama čl. 3.
i čl. 18. Zakona o porezu na dodatu vrijednost (Sl. list RCG br. 65/01) i čl.
2. i čl. 17. Zakona o porezu na dohodak fizičkih lica (Sl. list RCG 65/01),
nije prijavio nadležnom organu radi obračunjavanja poreza.
Cijeneći psihički odnos optuženog prema učinjenom krivičnom djelu, sud je
našao da je isti bio svestan svog djela tj. svestan da na opisani način ne
prijavljuje zakonito stečene prihode u namjeri da izbjegne plaćanje poreza u
navedenom iznosu, koje plaćanje je na ovaj način izbjegao, i to je htio, pa je
krivično djelo izvršio sa direktnim umišljajem.
Pravnom ocjenom utvrdjenog činjeničnog stanja, sud je našao da su u radnjama
optuženog sadržani svi bitni elementi krivičnog djela utaja poreza i doprinosa
iz čl. 264. st. 3. u vezi st. 1. KZ za koje djelo je sud istog oglasio krivim
i izrekao mu uslovnu osudu utvrdjujući mu pritom kaznu zatvora u trajanju od 1
(jedne) godine i istovremeno odredio da se kazna neće izvršiti ukoliko isti u
roku od jedne godine ne izvrši novo krivično djelo. Pošto je za ovo krivično
djelo pored kazne zatvora kumulativno propisana i novčana kazna, sud je
optuženog istovremeno osudio i na novčanu kaznu u iznosu od 500,00 (pet
stotina) eura.
Prilikom izricanja ovakve vrste krivične sankcije i odmjeravanja visine
novčane kazne, sud je imao u vidu sve okolnosti koje utiču da kazna bude veća
ili manja iz čl. 42. KZ, pa je optuženom od olakšavajućih okolnosti cijenio
njegove porodične prilike-otac 3 maloljetne djece, njegovo držanje nakon
izvršenog djela- kajanje zbog učinjenih propusta u radu, obećanje da ubuduće
neće vršiti bilo kakva krivična djela i spremnost da ispuni obavezu i izmiri
dug Državi Crnoj Gori, po osnovu neplaćenih poreza, dok njegovu raniju
osudjivanost zbog druge vrste krivičnog djela izvršenog iz nehata, nije
cijenio kao otežavajuću okolnost.
Cijeneći navedene okolnosti, kao i težinu učinjenog krivičnog djela, stepen
krivice optuženog, stepen nastupele posledice i okolnosti pod kojima je djelo
izvršeno, sud je optuženom izrekao uslovnu osudu i novčanu kaznu u naznačenom
iznosu, ubijedjen da će upozorenje uz prijetnju kazne i izrečena novčana kazna
u dovoljnoj mjeri uticati na optuženog da ubuduće ne vrši bilo kakva krivična
djela i da će vaspitno djelovati na druge da ne čine ista ili slična djela.
Na osnovu čl. 202. u vezi čl. 199. st. 2. tač. 1. ZKP, sud je obavezao
optuženog da plati ovome sudu na ime troškova krivičnog postupka iznos od
126,50 eura, koji troškovi se odnose na ime troškova za vještačenje.
Na osnovu čl. 202. u vezi čl. 199. st. 2. tač. 9. i st. 3. ZKP u vezi čl. 2.
Uredbe o izmjenama Uredbe o naknadi troškova u sudskim postupcima, sud je
obavezao optuženog da plati ovome sudu na ime paušala iznos od 50,00 eura.
Sa izloženog odlučeno je kao u dispozitivu ove presude.
OSNOVNI SUD U ROŽAJAMA, dana 10.06.2011.g.
Zapisničar, PREDSJEDNIK VIJEĆA-SUDIJA,
Azra Dacić s.r. Milosav Zekić s.r.
PRAVNA POUKA: Protiv ove presude može se izjaviti žalba u roku od 15 dana od
dana prijema iste i to Višem sudu u Bijelom Polju, a preko ovog suda.