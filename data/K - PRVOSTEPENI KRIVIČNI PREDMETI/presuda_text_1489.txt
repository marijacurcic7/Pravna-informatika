OSNOVNI SUD U ROŽAJAMA
K.br. 95/11
U IME NARODA
OSNOVNI SUD U ROŽAJAMA, kao prvostepeni krivični sud u vijeću sastavljenom od
sudije Milosava Zekića, kao predsjednika vijeća i sudija porotnika Abdurahmana
Kardovića i Zinete Sutović, kao članova vijeća, uz učešće zapisničara Azre
Dacić, rješavajući po optužnici Osnovnog državnog tužilaštva Rožaje Kt.br.
22/11 od 24.05.2011.g. podnijeta protiv optuženog M.F. iz Gornje Lovnice,
Opština Rožaje, zbog krivičnog djela teška djela protiv bezbjednosti javnog
saobraćaja iz čl. 348. st. 3. u vezi čl. 339. st. 3. u vezi st. 1. Krivičnog
zakonika, nakon održanog glavnog i javnog pretresa u prisustvu Osnovnog
državnog tužioca Kalač Hajrana, oštećenog M. S.i optuženog, dana 19.08.2011.g.
donio je i javno objavio
P R E S U D U
Optuženi M. F. JMBG . od oca B. i majke K., rodj. Š.rodjen . u Rožajama, živi
u Gornjoj Lovnici, Opština Rožaje, drž. CG, pismen, završio osnovnu školu,
nezaposlen, oženjen, otac 4 maloljetne djece, nije odslužio vojni rok,
siromašnog imovnog stanja, neosudjivan,
K R I V J E
Što je,
dana 25.08.2010.g. oko 10,40 h, na lokalnom putu Rožaje-Lovnica, u selu
Čaušice-Lovnica, Opština Rožaje, ne pridržavajući se saobraćajnih propisa,
ugrozio saobraćaj i doveo u opasnost život i tijelo ljudi, svjestan da svojom
radnjom može učiniti djelo, ali je olako držao da do toga neće doći ili da će
to moći spriječiti, na način što je upravljao traktorom marke IMT 539, sa
prikolicom na kojoj je prevozio tri lica, a M. S. na metalnom ramu od
traktora, protivno odredbama čl. 151. st. 1. tač. 7. ZOBS-a na putevima,
usljed čega je M. S.pao sa rama traktora i tom prilikom zadobio teške tjelesne
povrede u vidu preloma prvog, drugog, trećeg, četvrtog i petog rebra lijevo i
prelom petog rebra desno, obostrani pneumotoraks, nagnječenje pluća obostrano,
prelom krila lijeve bedrene kosti, prelom gornje i donje grane lijeve pubične
kosti,
-čime je izvršio krivično djelo teška djela protiv bezbjednosti javnog saobraćaja iz čl. 348. st. 3. u vezi čl. 339. st. 3. u vezi st. 1. Krivičnog zakonika,
pa mu sud primjenom pomenutog zakonskog propisa i čl. 4, 13, 16, 32, 36, 42,
52, 53, 54. Krivičnog zakonika i čl. 364. Zakonika o krivičnom postupku izriče
USLOVNU OSUDU
Kojom mu utvrdjuje kaznu zatvora u trajanju od 3 (tri) mjeseca i istovremeno
odredjuje da se kazna neće izvršiti ukoliko osudjeni u roku od jedne godine ne
izvrši novo krivično djelo.
Da plati ovome sudu na troškova krivičnog postupka iznos od 170,50 eura.
Da plati ovome sudu na ime paušala iznos od 30,00 eura, sve u roku od 15 dana
po pravosnažnosti ove presude.
Odštetnog zahtjeva nije bilo.
O b r a z l o ž e nj e
Osnovno državno tužilaštvo iz Rožaja, podnijelo je ovome sudu optužnicu Kt.br.
22/11 od 24.05.2011.g. protiv optuženog M.F. iz Gornje Lovnice, Opština
Rožaje, zbog krivičnog djela teška djela protiv bezbjednosti javnog saobraćaja
iz čl. 348. st. 3. u vezi čl. 339. st. 3. u vezi st. 1. Krivičnog zakonika
(KZ).
Na glavnom pretresu ODT Kalač Hajran je precizirao činjenični opis djela kao u
dispozitivu ove presude, te je predložio da sud optuženog oglasi krivim zbog
krivičnog djela koje mu je optužbom stavljeno na teret i da ga osudi na kaznu
po zakonu.
Oštećeni M. S. je u završnoj riječi istakao da se ne pridružuje krivičnom
gonjenju ODT-a u odnosu na optuženog, niti postavlja odštetni zahtjev.
Optuženi je na pretresu priznao da je izvršio krivično djelo i svoju krivicu i
objasnio je da je dana 25.08.2010.g. oko 10,40 časova upravljao traktorom
marke "IMT 539" lokalnim putem Rožaje-Lovnica i da je u mjestu selu Čaušice-
Lovnica došlo do nezgode u kojoj je tjelesne povrede zadobio njegov sinovac-
oštećeni M. S. koji je stajao na metalnom ramu od traktora, a nije htio da
sjedne na prikolici na kojoj su se nalazila tri lica, te je prilikom prevoza
oštećeni pao i zadobio povrede, pa je prebačen u Dom zdravlja Rožaje, a zatim
i u Opštu bolnicu u Beranama gdje je zadržan na liječenju. Sa oštećenim je i
nakon ovog dogadjaja ostao u dobrim odnosima. Izrazio je kajanje što je ovo
uradio i obećao je da ubuduće neće vršiti bilo kakva krivična djela, pa je
molio da ga sud što blaže kazni.
Po ovoj krivičnopravnoj stvari, sud je izveo dokaze: saslušao svedoka-
oštećenog M. S., pročitao zapisnik o uvidjaju saobraćajne nezgode Ispostave
Rožaje br. 66. od 25.08.2010.g., zapisnik o tehničkom pregledu AD
"Servistrans" Rožaje br. 1151/10 od 30.08.2010.g., otpusnu listu sa epikrizom
Opšte bolnice Berane br. 4379/2010, nalaz i mišljenje vještaka medicinske
struke Dr M. M. dat na zapisniku Kri.br. 38/11 od 10.05.2011.g., pismeni nalaz
i mišljenje vještaka saobraćajne struke N. M. od 13.04.2011.g. i dopunu nalaza
i mišljenja ovog vještaka od 19.05.2011.g. i izvršio uvid u izvod iz kaznene
evidencije na ime optuženog.
Cijeneći iskaz optuženog i sve izvedene dokaze kako pojedinačno, tako i u
medjusobnoj vezi u smislu čl. 360. st. 2. Zakonika o krivičnom postupku (ZKP),
sud je nesumnjivo utvrdio činjenično stanje kao u dispozitivu ove presude.
Naime, iz iskaza svedoka-oštećenog M. S. proizilazi da mu je optuženi stric i
da je dana 25.08.2010.g. pomogao optuženom da utovari na prikolici traktora
kamen da bi isti dovezao kod svoje kuće i iskoristio za svoje potrebe. Nakon
što su utovarili kamen na prikolici su sjela tri lica koja su takodje
utovarala kamen, dok je on stao na metalnom ramu i držao se za kabinu
traktora, pa ga je optuženi molio da udje u kabinu što je odbio. Prilikom
vožnje osjetio je neku tegobu, te je pao sa rama na stranu i zadobio povrede
od kojih je liječen u Opštoj bolnici u Beranama.
Iz nalaza i mišljenja vještaka medicinske struke Dr M. M.proizilazi da je
oštećeni M. S. kritičnog dana zadobio povrede u vidu preloma prvog, drugog,
trećeg, četvrtog i petog rebra lijevo i prelom petog rebra desno, obostrani
pneumotoraks, nagnječenje pluća obostrano, prelom krila lijeve bedrene kosti,
prelom gornje i donje grane lijeve pubične kosti, koje se pojedinačno i zbirno
kvalifikuju kao teške tjelesne povrede i mogle su nastati u saobraćajnoj
nezgodi.
Iz nalaza i mišljenja vještaka saobraćajne struke, odnosno dopune nalaza i
mišljenja ovog vještaka proizilazi da je osnovni propust u ovoj saobraćajnoj
nezgodi učinio vozač traktora-optuženi M. F. jer je prevozio oštećenog M.S.na
spoljašnjem dijelu-traktorskom ramu umjesto na tovarnom sanduku prikolice. Da
je sjedenjem na traktorskom ramu umjesto na tovarnom sanduku prikolice i
oštećeni M. S. načinio propust koji se smatra jednim od razloga uzročno
vezanim za nastanak ove nezgode.
Imajući u vidu nalaze i mišljenja ovih vještaka koje je sud prihvatio kao
jasne, objektivne i stručne, te dovodeći iste u vezu sa iskazom oštećenog,
koji nalazi oslonca u ostalim pismenim dokazima i iskazu optuženog koji je
priznao izvršenje djela, zaista se nedvosmisleno utvrdjuje činjenično stanje
kao u dispozitivu ove presude.
Dakle, u postupku je utvrdjeno da je optuženi dana 25.08.2010.g. oko 10,40 h,
na lokalnom putu Rožaje-Lovnica, u selu Čaušice-Lovnica, Opština Rožaje, ne
pridržavajući se saobraćajnih propisa, ugrozio saobraćaj i doveo u opasnost
život i tijelo ljudi, svjestan da svojom radnjom može učiniti djelo, ali je
olako držao da do toga neće doći ili da će to moći spriječiti, na način što je
upravljao traktorom marke IMT 539, sa prikolicom na kojoj je prevozio tri
lica, a M. S. na metalnom ramu od traktora, protivno odredbama čl. 151. st. 1.
tač. 7. ZOBS-a na putevima, usljed čega je M. S. pao sa rama traktora i tom
prilikom zadobio teške tjelesne povrede u vidu preloma prvog, drugog, trećeg,
četvrtog i petog rebra lijevo i prelom petog rebra desno, obostrani
pneumotoraks, nagnječenje pluća obostrano, prelom krila lijeve bedrene kosti,
prelom gornje i donje grane lijeve pubične kosti.
Iz ovakvog iznijetog i utvrdjenog činjeničnog stanja nesumnjivo proizilazi da
su u radnjama optuženog sadržani svi bitni elementi krivičnog djela teška
djela protiv bezbjednosti javnog saobraćaja iz čl. 348. st. 3. u vezi čl. 339.
st. 3. u vezi st. 1. KZ za koje djelo je sud istog oglasio krivim i izrekao mu
uslovnu osudu utvrdjujući mu pritom kaznu zatvora u trajanju od 3 (tri)
mjeseca i istovremeno odredio da se kazna neće izvršiti ukoliko isti u roku od
jedne godine ne izvrši novo krivično djelo.
Prilikom izricanja ovakve vrste krivične sankcije, sud je imao u vidu stepen
krivice optuženog, stepen nastupele posledice, okolnosti pod kojima je djelo
izvršeno, cijeneći pritom kao olakšavajuće okolnosti priznanje optuženog za
izvršeno djelo, kajanje i obećanje da ubuduće neće vršiti bilo kakva krivična
djela, njegove porodične prilike-otac 4 maloljetne djece, siromašno imovno
stanje, raniju neosudjivanost i stav oštećenog da se ne pridružuje krivičnom
gonjenju ODT-a, pa je sud imajući pritom u vidu svrhu uslovne osude iz čl. 52.
KZ u okviru opšte svrhe krivičnih sankcija iz čl. 4. istog zakona našao da je
imalo mjesta izricanju ovakve vrste krivične sankcije ubijedjen da će
upozorenje uz prijetnju kazne u dovoljnoj mjeri uticati na optuženog da
ubuduće ne vrši bilo kakva krivična djela i da će vaspitno djelovati na druge
da ne čine ista ili slična djela.
Na osnovu čl. 202. u vezi čl. 199. st. 2. tač. 1. ZKP, sud je obavezao
optuženog da plati ovome sudu na ime troškova krivičnog postupka iznos od
170,50 eura, koji troškovi se odnose na ime troškova za vještačenje.
Na osnovu čl.2 02. u vezi čl. 199. st. 2. tač. 9. i st. 3. ZKP, sud je
obavezao optuženog da plati ovome sudu na ime paušala iznos od 30,00 eura.
Odštetnog zahtjeva nije bilo.
Sa izloženog odlučeno je kao u dispozitivu ove presude.
OSNOVNI SUD U ROŽAJAMA, dana 19.08.2011.g.
Zapisničar, PREDSJEDNIK VIJEĆA-SUDIJA,
Azra Dacić s.r. Milosav Zekić s.r.
PRAVNA POUKA: Protiv ove presude može se izjaviti žalba u roku od 15 dana od
dana prijema iste i to Višem sudu u Bijelom Polju, a preko ovog suda.