OSNOVNI SUD U ROŽAJAMA
K.br. 211/12  
                                                            U IME CRNE GORE

        Sudija Osnovnog suda u Rožajama Milosav Zekić, uz učešće zapisničara Aide Luboder , rješavajući po optužnom predlogu Osnovnog državnog tužilaštva iz Rožaja Kt.br.66/12  od 17.12.2012.g. podnijeta protiv okrivljenog M. H.   iz Rožaja, zbog krivičnog djelazloupotreba ovlašćenja u privredi iz čl. 276. st. 1. tačka 4.Krivičnog zakonika nakon održanog glavnog i javnog pretresa u prisustvu Zamjenika Osnovnog državnog tužioca Armina Selmanovića, okrivljenog i njegovog branioca adv. A.A., dana  26.02.2013. donio je i javno objavio

                                                               P R E S U D U


        Okrivljeni  M. H. JMB 2508962272011 ,  od oca H.   i majke H., rodj. M. , rodjen 25.08.1962.g.  u Rožajama gdje i  živi-naselje Ibarac, drž. CG, razumije crnogorski jezik, njegov  jezik je crnogorski, pismen, završio fakultet mašinstva, zaposlen, ostvaruje mjesečnu zaradu od 1.000,00 eura, oženjen , otac četvoro djece od kojih dvoje maloletno,  srednjeg imovnog stanja, neosudjivan.


                                                 OSLOBAĐA SE OD OPTUŽBE

        Da je,  
        u periodu od 27.01.2009.godine do 27.07.2009.godine, kao odgovorno lice u privrednom društvu vlasnik i izvršni direktor DOO “Trgošped” sa sjedištem u Rožajama, u namjeri pribavljanja protivpravne imovinske koristi za isto, na drugi način grubo povrijedio ovlašćenja u pogledu upravljanja, raspolaganja i korišćenja imovinom, tako što je nabavio ekstra lako lož ulje, koje se koristi za grijanje u ukupnoj količini od 132.813 litara, a zatim ga protivno odredbama čl. 56. st. 2. Zakona o akcizama (Sl.list RCG br. 65/01, 12/02, 76/05 i Sl.list CG br. 76/08), stavio u promet u blizini benzinske stanice DOO “B & S Petrol” Rožaje, određenoj za prodaju naftnih derivata i prodavao ga mimo instalacija benzinske pumpe iz cistjerne, iako je znao da se mineralna ulja koja se koriste za grijanje, ne smiju upotrebljavati u druge namjene i ne smiju stavljati u promet na benzinskim pumpama i na drugim maloprodajnim mjestima određenim za prodaju naftnih derivata, a evidenciju o prodaji nije vršio na zakonom propisan način, već je razduženje u knjigovodstvu vršio  uplatom dnevnih pazara na žiro račun pravnog lica, tako da se nije moglo utvrditi koja lica kupuju ulje za loženje, za koju namjenu i po kojoj cijeni, pa je za nabavljeno ekstra lako lož ulje u količini od 130.248 litara, izbjegao plaćanje akcize u ukupnom iznosu od 23.444,64 Eura i PDV  u iznosu od 3.985,58 Eura,

- čime bi izvršio krivično djelo zloupotreba ovlašćenja u privredi iz čl.
276. st. 1. tačka 4. Krivičnog zakonika.  
pošto nije dokazano da je okrivljeni izvršio djelo za koje je optužen.  
        Troškovi krivičnog postupka padaju na teret posebnog razdjela budžeta za rad sudova  i to: za vještačenje  u iznosu od  187,00  eura, a o visini ostalih troškova,  sud će  odlučiti posebnim rješenjem.


                                                        O b r a z l o ž e nj e

        Osnovno državno tužilaštvo iz Rožaja, podnijelo je ovome sudu optužni predlog  Kt.br.66/12 od  17.12.2012.g. protiv okrivljenog M.H.  iz Rožaja  zbog krivičnog djela zloupotreba  ovlašćenja u privredi iz čl. 276. st. 1. tačka 4. Krivičnog zakonika (KZ).

        Na glavnom pretresu  Zamjenik ODT-a  Armin Selmanović  je ostao pri podnijetom optužnom predlogu, te je predložio da sud okrivljenog oglasi krivim zbog krivičnog djela koje mu je optužbom stavljeno na teret i da ga osudi na kaznu zatvora u trajanju od tri mjeseca.

        Branilac okrivljenog adv. A.A. je u završnoj riječi istakao da je okrivljeni u kritičnom periodu uvezao lož ulje za grijanje, u količinama navedenim u optužbi i imao je pravo da ga  stavi u slobodan promet  jer se radi o robi koja je u slobodnom prometu. Okrivljeni nije  koristio i raspolagao ovom robom suprotno st. 2. čl. 56. Zakona o akcizama. Prilikom uvoza ove robe platio je sve obaveze prema državi koje je obračunao carinski organ, koji je jedino ovlašćen za obračuna akciza i PDV-a. Tom prilikom iz cisterni je uzet uzorak koji je slat na labaratorisku analizu u Podgorici radi provjere da li se radi o lož ulju za grijanje ili o nekim drugim naftnim derivatima. Carinski organ u zakonskom roku od godinu dana ne vrši promjenu tarife, već mnogo kasnije kada je lož ulje prodato.Okrivljeni je prodavao ulje za grijanje-lož ulje  ličnom dostavom i pretakanjem. Nije koristio instalacije benzinske pumpe već je  pretakanje  vršio na drugom mjestu u blizini benzinske pumpe. Sve količine su evidentirane u knjigovodstvenu dokumentaciju, a prodaja je vršena preko  posebne registar kase  koja je registrovana za prodaju  ove vrste robe a za naftne derivate- dizel gorivo i benzin postojala je druga kasa. Predložio je da sud njegovog branjenika oslobodi od optužbe, jer nije dokazano da je izvršio krivično djelo za koje je optužen. Troškove  će precizirati po pravosnažnosti presude.

        Okrivljeni je u svojoj odbrani istakao, da je vlasnik i izvršni direktor privrednog društva DOO "Trgošped " sa sjedištem u Rožajama, koja je registrovana za promet nafte i naftinih derivata. U toku 2009.g. njegova firma se bavila uvozom lož ulja iz Bosne i Hercegovine i uvezla je 132,813 litara ekstra lakog lož ulja za grijanje.Lož ulje je uvezeno legalno i sprovedene su sve zakonske procedure, tako što je roba prijavljena na granici sa potrebnom dokumentacijom, nakon čega je u carinskoj ispostavi rascarinjena, plaćena  akciza i PDV-e  i dozvoljen joj slobodan promet. Prilikom carinjenja je utvrđeno da roba u cistjerni odgovara robi koja je navedena u uvoznoj dokumentaciji carinski organi su uzeli uzorak robe. Robu je smjestio, nakon carinjenja, u mjestu Đuranovića luke na svom placu  koji je ograđen sa tri strane sa četvrte strane postoji prirodna granica rijeka Županica i predstavlja zasebnu cjelinu u odnosu na benzinsku pumpu koja se graniči sa njim. Lož ulje nije  prodavao na ovom placu niti na placu benzinske pumpe, već je vršio pretakanje u manje  cisterne i dostavljao ih kupcima . Evidencija o prodaji je vršena na legalan način i evidentirana je u knjigovodstvu preduzeća, a razduženje u knjigovodstvu je vršio uplatom dnevnih pazara na žiro račun preduzeća. Uplate su vršene preko posebne registar kase za lož ulje, a druga kasa je bila namijenjena za naftu i naftne derivate i iste su fizički odvojene i nalazile su se u različitim prostorijama.  Dio robe je prodao pravnim licima a dio fizičkim licima kao ulje za loženje, a ne kao naftu i naftne derivate. Sve obaveze  po osnovu uvoza ove robe je platio. Istakao je da su u toku 2010.g. vršili i usluge transporta, mazuta i bitumena i da su posedovali više cisterni za prevoz crnih i bijelih goriva i da se nekad cisterna za prevoz crnih goriva - mazuta i bitumena nalazila i na benzinskoj pumpi gdje parkiraju i druge kamione, ali se u istim nije nalazilo lož ulje.  Predložio je da ga sud oslobodi od optužbe, jer nije izvršio djelo za koje je optužen.

        Po ovoj pravnoj stvari sud je izveo dokaze: pročitao zapisnik o izvršenom inspekciskom nadzoru poreske uprave br. 03/18-5-847 od 11.11.2011.godine i br. 03/18-5- 847/1 od 07.03.2012.g. rješenje poreske uprave br. 03/18 - 5-847/2 od 15.03.2012.g. nalaz i mišljenje vještaka ekonomsko fin. struke H. Š. od 20.07.2012.g., izvršio uvid u fotodokumentaciju br. 218/2010 od 30.10.2010.g. Ispostave Rožaje, posedovni list 297 od 13.09.2012.g. KO Koljeno I i list nepokretnosti br. 311 od 20.02.2013.g. KO Kalače i dvije  skice navedenih parcela od 20.02.2013.g. i uvid u izvod iz Kaznene evidnecije na ime okrivljenog,

dok je odbio predlog branioca okrivljenog da se izvrši uviđaj na lice mjesta,
jer je našao da je  činjenično stanje  u dovoljnoj mjeri   utvrđeno za
presuđenje, te bi se odlaganjem pretresa radi izvođenja ovog dokaza samo
nepotrebno odugovlačio postupak a činjenično stanje bi ostalo neizmijenjeno.  
        Iz zapisnik o izvršenom inspekciskom nadzoru poreske uprave br. 03/18-5-847 od 11.11.2011.godine i br. 03/18-5- 847/1 od 07.03.2012.g, vidi se da je Preduzeće DOO "Trgošped"  upisano u centralni registar Privrednog suda  u Podgorici. Odgovorno lice u društvu  i  vlasnik istog   je .M.  H., a vlasnik pored njega je i R. H.Sjedište društva je u Rožajama. Kontrolom od strane poreskog inspektora  je  obuhvaćen  obračun i uplata razlike akcize na ulje za loženje za period 2009.g.  Utvrđeno je da je u ovoj godini DOO "Trgošped" nabavio  i prodao  132.813 litara ekstra lakog ulja  za loženje - grijanje koje je uvezao iz Bosne i Hercegovine. Robu je lagerisao u blizini benzinske pumpe  gdje ju je prodavalo iz cisterni. Dio robe je prodat  privrednim društvima a dio fizičkim licima. Poreski organ je dostavio izmijenjene obračune poreza na dodatu vrijednost za januar, mart, april, maj i jun 2009.g. kod nadležnog poreskog organa u Rožajama, jer se  na gasno ulje uvećava  iznos akcize  ukoliko se koristi kao motorno gorivo. Od nabavljene količine lož ulja  od 130.248 litara prodato je kupcu DOO "Tofi" Rožaje 2.565 litara, a preostala količina nepoznatim kupcima.

        Iz rješenja poreske uprave PJ Berane br. 03/18 - 5-847/2 od 15.03.2012.g.,  koje nije snadbiveno klauzulom pravosnažnosti vidi se da je poreskom obvezniku DOO "Trgošped" iz Rožaja po osnovu akcize za 2009  obračunata razlika u akcizi za gasna ulja koja se koriste kao motorno gorivo  u iznosu od 23.444,64  eura na količinu  od 130.248 litara po cijeni od 0,18 eura po litru i po osnovu PDV-e obaveza u ukupnom iznosu 5.735,40 eura, jer je nabavljene količine ulja prodavao mimo instalacija benzinske pumpe iz cisterne  koja se nalazila u neposrednoj blizini  te je postupao suprotno čl. 56. st.2.  Zakona o akcizama  koje je pripasno da se mineralna ulja koja se upotrebljavaju za grijanje ne smiju stavljati u promet na benzinskim pumpama ili drugim prodajnim mjestima određenim za prodaju naftinih derivata,  a zaduženje ulja za loženje vršeno je uplatom dnevnih pazara preko maloprodajnog objekta "Šop" koji se nalazi u sastavu pravnog lica na osnovu mjesečnih izvještaja sa poreske registar kase a ne postoji dnevni izvještaj, tako da se nije moglo utvrditi kojim licima je vršena prodaja ulja za loženje za koju namjenu i po kojoj cijeni.

        Iz nalaza i mišljenja vještaka ekonomsko fin. struke H. Š. od 20.07.2012.g., vidi se da je DOO "Trgošped"  iz Rožaja  u toku 2009.g. nabavio lož ulje  od Ino - dobavljača  u količini od 132,813 litara. Da je kupcu DOO "Tofi" Rožaje prodato 2.565 litara, a preostala količina od 130.248 litara je prodata nepoznatim kupcima. Lož ulje je nabavljeno na osnovu uvoznih carinskih isprava i isto je evidentirano u poslovnim knjigama. Razduženje ulja za loženje u knjigovodstvu vršeno je uplatom dnevnih pazara na žiro račun preduzeća gdje je sačinjena posebna evidencija za prodaju lož ulja. Sva prodaja je u računovodstvu knjižena uredno uz obračun, prijavu i plaćanje dodatog PDV-a,  koja  u suštini predstavlja PDV-e na razliku u cijeni . Prodaja je vršena na legalan način. Potrebna dokumentacija  o  nabavci i uvozu  je formirana i bila je na raspolaganju nadležnim državnim organima. Obračun  carine je izvršio nadležni carinski organ. Carinski organi su bili dužni da uzmu uzorke robe  i da u roku od jedne godine od dana uvoza robe izvrše  izmjene i shodno tome obavežu preduzeće na plaćanje dodatnih dažbina,  ukoliko nađu da postoje nepravilnosti prilikom uvoza, što u konkretnom slučaju nije učinjeno u tom roku, već nakon više godina. Špediteri  su učinili više grešaka prilikom ispunjavanja JCI a posebno unosom pogrešnog matičnog broja drugog pravnog lica, umjesto matičnog broja uvoznika, pogrešnog tarifiranja  i samim tim nižeg obračuna akcize i PDV-a, imajući u vidu certifikate koji su pratili robu i sl. Carinski organi  su učinili niz  propusta,kao što su  vršenje kontrole JCI, neupoređivanje pisane i elektronske forme deklaracije, nekontrolisanje matičnog broja i  naziva preduzeća, nevršenje analize uzetih uzoraka lož ulja u propisanom roku i dr. radnje. Uprava carine naknadno je obračunala po osnovu nepravilnog svrstavanja u carinskoj tarifi akcize  u ukupnom iznosu od 23.444,64 eura i PDV u iznosu 3.985,58 eura zbog toga što je zaduženo gorivo navedenom količinom lož ulja na benzinskoj stanici  na mjestu gdje se vrši prodaja nafte i naftinih derivata, a razduženje je vršeno uplatom novca i dnednim pazarima preko maloprodajnog objekta, mada osumnjičeni tvrdi i nudi dokaze da je stvarno stanje drugačije.

        Iz  posedovnog lista 297 od 13.09.2012.g. KO Koljeno I, lista nepokretnosti br. 311 od 20.02.2013.g. KO Kalače i dvije  skice navedenih parcela od 20.02.2013.g. , vidi se da je kat. parcela br. 1164/3  zv. benzinska stanica upisana u posedovnom listu br. 297 KO Koljeno I na ime  DOO "Trgošped" Rožaje i M. H. na po jednu polovinu, a da je parcela br. 1109/21 zv. Livada III klase upisana  u listu  nepokretnosti br. 311 KO Kalače na ime DOO "Trgošped" Rožaje i H. M. na po  jednu polovinu, dok se iz skica lica mjesta  vidi da su ove dvije parcele fizički odvojene i da se radi o zasebnim parcelama.

        Iz fotodokumentacije br. 218/2010 od 30.10.2010.g. Ispostave Rožaje, vidi se da je fotografisana cisterna bez vučnog vozila RO 064 AA do benzinske pumpe sa brojčanikom.

        Iz  izvod iz Kaznene evidnecije Ispostave Rožaje,  na ime okrivljenog M. H.vidi se da isti ne prolazi kroz kaznenu evidenciju.

        Cijeneći odbranu okrivljenog i sve izvedene dokaze kako pojedinačno tako i u međusobnoj vezi u smislu čl. 370. st. 3. Zakonika o krivičnom postupku (ZKP), sud je našao da  nije dokazano   da je okrivljeni učinio krivično djelo za koje je optužen pa je istog oslobodio od optužbe primjenom čl. 373. st. 1. tač. 2. ZKP.

        Naime, iz  nalaza i mišljenja vještaka ekonomsko fin. struke H. Š.koji je sud prihvatio kao uvjerljiv, stručan i potkrijepljen   zapisnikom o izvršenom inspekciskom nadzoru, navodima iz navedenog lista nepokretnosti, posedovnog lista i skica lica mjesta koje je sud prihvatio kao jasne i određene, te  iskazom  okrivljenog utvrđeno je  da je okrivljenih vlasnik i izvršni direktor DOO "Trgošped" sa sjedištem u Rožajama. Da je ovo preduzeće u toku 2009.g. od Ino dobavljača nabavilo lož ulje u količini od 132,813 litara i da je od te količine prodalo  DOO "Tofi" Rožaje 2.565 litara i nepoznatim kupcima  130.248 litara. Lož ulje je nabavljeno na osnovu uvoznih carinskih isprava i isto je evidentirano u poslovnim knjigama. Za sve nabavljene količine lož ulja plaćena je akciza, a obračun je vršio nadležni carinski organ.  Razduženje ulja za loženje u knjigovodstvu vršeno je uplatom dnevnih pazara na žiro račun preduzeća gdje je sačinjena posebna evidencija za prodaju lož ulja. Sva prodaja je u računovodstvu knjižena uredno uz obračun, prijavu i plaćanje dodatog PDV-a,  koja  u suštini predstavlja PDV-e na razliku u cijeni . Prodaja je vršena na legalan način. Potrebna dokumentacija  o  nabavci i uvozu  je formirana i bila je na raspolaganju nadležnim državnim organima. Obračun  carine je izvršio nadležni carinski organ. Prilikom uvoza carinski organi su uzeli uzorke i u roku od godinu dana nije utvrđeno da uzorci ne odgovaraju terifiranoj robi, tako da nijesu izvršene nikakve izmjene  u tarifiranju robe u tom roku, što je bila zakonska obaveza ukoliko uzorci nijesu odgovarali robi koja je uvezena. Nabavljene  količine lož ulja su  se nalazile u cistjernama  na kat. parceli br.  1109/21 koja je fizički odvojena od kat. parcele br. 1164/3 na kojoj se nalazi benzinska pumpa, što znači da je pravno lice ovo ulje  lagerisalo u blizini benzinske pumpe i  legalno ga  stavilo  u promet na način što je  ulje  prodavao   dostavljanjem pravnim licima  uz  izdavanje fakture i fizičkim licima  uz  plaćanje  preko poreske registar kase koja je bila smještene u prodavnici - "Šop"  koja se bavi prodajom  ulja.  Celokupna nabavljena količina lož ulja je prodata kao lož ulje. Nema dokaza da je lož ulje  sipano u rezervoare motornih vozila.

        Dakle,  u postupku  nije dokazno  da je lož ulje prodavano na benzinskoj  stanici - pumpi, već je bilo lagerisano u blizini benzinske pumpe na zasebnoj parceli. Nije dokazano da je  prodaja vršena u rezervoare motornih vozila, niti je dokazano da je   prodaja  evidentirana  preko registar kase u kojoj se evidentirala prodaja goriva na benzinskoj pumpi, već je  prodaja lož ulja evidentirana  preko posebne registar kase. To što se ta kasa nalazila u maloprodajnom objektu "Šop" nema uticaja na drugačiji zaključak jer ovaj maloprodajni objekat nije bio zadužan sa ovom robom, već je u preduzeću vođenja posebna evidencija za istu. Takođe nije utvrđeno da lož ulje nije bilo obilježeno propisanom bojom i indikatorom, jer to ne proizilazi ni iz jednog izvedenog dokaza.

        Imajući to u vidu kao i činjenicu  da   i  iz navoda javne optužbe proizilazi   da je lož ulje legalno nabavljeno  i da je upravo to ulje prodavano u  neposrednoj blizini benzinske stanice i mimo njenih  instalacija, a ne na benzinskoj stanici - pumpi, iz čega se  izvodi zaključak da je okrivljeni navedeno lož ulje legalno uvezao i prodavao ga kao lož ulje tj. kao ulje za loženje, a ne kao gorivo za pogon motornih vozila ili  u druge namjene i da ga nije prodavao na benzinskoj stanici ili drugim maloprodajnim mestima za prodaju naftnih derivata, već ga je prodavao na drugoj parceli koja je odvojena  od benzinske pumpe, a to što je plaćanje vršeno preko posebne poreske registar kase koja se nalazila u "Šopu" ne znači da je ulje stavljao u promet na benzinskoj stanici ili maloprodajnom objektu određenom za prodaju naftnih derivata, jer je plaćanje naftnih derivata vršeno na posebnoj registar kasi koja je bila sasvim odvojena od ove kase.

          Sa tih razloga nije dokazano da je  okrivljeni postupao suprotno čl. 56. st. 2. Zakona o akcizama, jer u postupku nije dokazano da je navedeno ulje za loženje upotrebljavao u druge namjere, a ne u one za koje je namijenjeno, niti ih je stavljao u promet na benzinskoj stanici i drugim maloprodajnim mjestima određenim za prodaju naftnih derivata, te samim tim nije dokazano ni da je grubo povrijedio ovlašćenja u pogledu upravljanja, raspolaganja i korišćenja imovinom u namjeri da pravno lice u kojem je zaposlen  pribavi  protivpravnu  imovinsku korist na način kako je to predstavljeno javnom optužbom i da je time izvršio krivično djelo koje mu je optužbom stavljeno na teret.

        Sud je cijenio i navode iz fotodokumentacije i  ostale izvedene dokaze pa je našao da isti nemaju uticaja na drugačiji zaključak, jer se fotodokumentacijom ne dokazuje da je okrivljeni prodavao lož ulje na benzinskoj stanici, kod činjenice da istu ne prati zapisnik o nađenom stanju, a okrivljeni navodi da se ista ne odnosi na lož ulje, već na mazut ili bitumen kada su vršili usluge transporta istih. Pošto u postupku nije dokazano da je okrivljeni uvezeno lož ulje koristio u druge namjene i isto sipao u rezervoare motornih vozila to su bez značaja rješenja Uprave carina o naknadno obračunatim akcizama i PDV-u, pa je u tom smislu ocijenjen i nalaz i mišljenje vještaka u dijelu  u kojem konstatuje ove činjenice i navodi iznose PDV-a i akcize.

        Pošto nije dokazano da je okrivljeni izvršio krivično djelo koje mu je optužbom stavljeno na teret, to je sud istog oslobodio od optužbe, te je odlučio kao u dispozitivu ove presude, na osnovu čl. 373. st. 1. tač. 2. ZKP,

        Na osnovu čl. 230. ZKP, troškovi krivičnog postupka padaju na teret posebnog razdjela budžeta za rad sudova  i to: za vještačenje  u iznosu od  187,00  eura, a o visini ostalih troškova,  sud će  odlučiti posebnim rješenjem.



        OSNOVNI SUD U ROŽAJAMA, dana   26.02.2013.g.

Zapisničar,
S U D I J A,
Aida Luboder  s.r.
Milosav Zekić  s.r.  
PRAVNA POUKA: Protiv ove presude može se izjaviti žalba u roku od  8  dana od
dana prijema iste i to Višem sudu u Bijelom Polju, a preko ovog suda.  