OSNOVNI SUD U ROŽAJAMA
K.br. 21/11  
                                                          U IME NARODA


        OSNOVNI SUD U ROŽAJAMA, kao prvostepeni krivični sud i to sudija Zekić Milosav, kao sudija pojedinac, uz učešće zapisničara Dacić Azre, rješavajući po privatnoj krivičnoj tužbi od 08.02.2011.g. privatne tužilje Burdžović Adise iz Rožaja, koju zastupa punomoćnik advokat P. D. iz Berana, podnijeta protiv optuženog P. M. iz Rožaja, zbog krivičnog djela uvrede iz čl. 195. st. 1. Krivičnog zakonika, nakon održanog glavnog i javnog pretresa u prisustvu punomoćnika privatne tužilje advokata P. D. iz Berana i optuženog, dana 01.04.2011.g. donio je i javno objavio


                                                          P R E S U D U


        Optuženi P. M.  JMBG 3005960272016, od oca R. i majke M., rodj. R., rodjen 30.05.1960.g. u Ćosovici, Opština Rožaje, živi u Rožajama-Ul. "Karavanski put" br. 29. drž. CG, pismen, završio srednju školu, privatnik, ostvaruje primanja mjesečno u iznosu od 300,00 eura, oženjen, bez djece, odslužio vojni rok 19890.g. u Beogradu, vodi se pri VE Rožaje, srednjeg imovnog stanja, neosudjivan,


                                                        K R I V    J E

        Što je,  
        dana 07.02.2011.g. oko 17,20 h, u Rožajama, a u vezi kupoprodaje ženskih čizama u njegovom prodajnom objektu "Madmazel" u telefonskom razgovoru sa privatnom tužiljom, bezrazložno uputio joj riječi uvredljive sadržine "pizda ti materina, šta ja tebi objašnjavam, mrš pička ti materina da ti jebem majku",  
        -čime je izvršio krivično djelo uvreda iz čl. 195. st. 1. Krivičnog zakonika,  
        pa ga sud primjenom pomenutog zakonskog propisa i čl. 4, 13, 15, 32, 39, 42, 45, 46. st. 1. tač. 7. Krivičnog zakonika i čl. 364. Zakonika o krivičnom postupku


                                                        O S U DJ U J E

        NA NOVČANU KAZNU u iznosu od 800,00 (osam stotina) eura. Ako osudjeni ne plati novčanu kaznu u roku od 15 dana po pravosnažnosti ove presude, ista će se zamijeniti kaznom zatvora, tako što će se za svakih započetih 25,00 eura novčane kazne odrediti jedan dan kazne zatvora.  
        Da plati privatnoj tužilji na ime troškova krivičnog postupka iznos od 321,00 eura.  
        Da plati ovome sudu na ime paušala iznos od 30,00 eura, sve u roku od 15 dana po pravosnažnosti ove presude.  
        Privatna tužilja B. A. se radi ostvarivanja odštetnog zahtjeva upućuje na gradjansku parnicu.


                                                 O b r a z l o ž e nj e


        Privatna tužilja B. A. iz Rožaja, podnijela je ovome sudu privatnu krivičnu tužbu dana 08.02.2011.g., protiv optuženog P. M. iz Rožaja, zbog krivičnog djela uvrede iz čl. 195. st. 1. Krivičnog zakonika (KZ).  
        Na glavnom pretresu punomoćnik privatne tužilje advokat P. D. je ostao pri podnijetoj privatnoj tužbi, te je predložio da sud optuženog oglasi krivim zbog krivičnog djela koje mu je stavljeno na teret privatnom tužbom i da ga osudi na kaznu po zakonu. Tražio je troškove postupka po AT za sastav privatne tužbe, pristup na dva pretresa uvećane za podvozne troškove na relaciji Berane-Rožaje-Berane i taksu na tužbu i odluku.  
        Optuženi je u svojoj odbrani istakao: da posjeduje maloprodajni objekat-prodavnicu obuće "Madmazel" u Ul. "M.Tita" u Rožajama. Privatnu tužilju poznaje od ranije kao potrošača koja je često puta kupovala obuću u njegovoj radnji na odloženo plaćanje i nikada nijesu imali problema u vezi sa plaćanjem robe. Da ga je dana 07.02.2011.g. oko 16,50 časova telefonom pozvala privatna tužilja i rekla mu da je prije nekoliko dana u njegovoj prodavnici kupila čizmice koje su se prošarale i počele da puštaju boju, pa je tražila da ih vrati. Pošto je tada bio kod kuće rekao joj je da čizmice ostavi u prodavnicu i da će kasnije doći da vidi o čemu se radi, pa su prekinuli razgovor. Nakon toga u 17,22 časova ponovo ga je telefonom pozvala privatna tužilja i rekla mu da je donijela čizmice u prodavnicu našta joj je odgovorio da ostavi čizmice u prodavnicu i da će on kasnije doći da ih pogleda. Pošto je privatna tužilja bila uporna u zahtjevu da on dodje u prodavnicu i pošto je u jednom momentu povisila ton i rekla mu da je pokvaren, da joj je prodao švercovane čizmice, prekinuo je vezu, nakon čega ga ona više nije zvala. Istakao je da privatnoj tužilji nije uputio riječi "pizda ti materina, šta ja tebi objašnjavam, mrš pička ti materina da ti jebem majku", niti bilo koje druge uvredljive riječi prilikom obavljenog telefonskog razgovora sa njom. Da je negdje oko 18,20 časova došao u prodavnicu i pogledao čizmice koje je ostavila privatna tužilja, te je utvrdio da iste nijesu felerične i nemaju mane koje je ona navela, pa ju je pozvao telefonom da joj to saopšti, ali mu se ona nije javila na telefon. Predložio je da ga sud oslobodi od optužbe, jer nije izvršio djelo za koje je optužen.  
        Po ovoj krivičnopravnoj stvari, sud je izveo dokaze: saslušao u svojstvu svedoka privatnu tužilju B. A., svedoka E. B., izvršio suočenje izmedju privatne tužilje i optuženog i izvršio uvid u izvod iz kaznene evidencije na ime optuženog.  
        Cijeneći odbranu optuženog i sve izvedene dokaze kako pojedinačno, tako i u medjusobnoj vezi, u smislu čl. 360. st. 2. Zakonika o krivičnom postupku (ZKP), sud je nedvosmisleno utvrdio činjenično stanje kao u dispozitivu ove presude.  
        Utvrdjeno činjenično stanje proizilazi iz dokaza izvedenih u postupku, a djelimično nalazi oslonca i u iskazu optuženog.  
        Naime, iz iskaza svedoka-privatne tužilje B. A. utvrdjeno je da je dana 04.02.2011.g. u maloprodajnom objektu-prodavnici "Madmazel" u Rožajama vlasništvo optuženog P. M. kupila čizmice koje je prvi put obula 07.02.2011.g. kada je vidjela da puštaju boju i da im se boja skida pa je pošla u prodavnicu da bi ih reklamirala. Tom prilikom prodavačica joj je kazala da ne može da primi reklamaciju bez optuženog i dala joj njegov broj telefona. Nakon toga pozvala je optuženog i upoznala ga sa problemom kojom prilikom joj je kazao da donese čizmice u prodavnicu. Da je zatim pošla kući i obula druge čizmice, a ove stavila u kesu i odnijela u prodavnicu kojom prilikom su sa njom pošla vozilom marke "Mercedes vito" i njena djeca E. B. i D. koji su ostali u vozilu dok je ona ušla u prodavnicu. Da joj je prodavačica kazala da je u medjuvremenu razgovarala sa optuženim koji joj je rekao da je mislio da se radi o jeftinijim čizmicama, a ne o čizmicama koje koštaju 99 eura i da nije saglasan da iste vrati jer je nemoguće da imaju neki feler. Da je kazala prodavačici da će da ostavi čizmice u prodavnicu što je i učinila, a zatim izašla iz prodavnice i kada je ušla u vozilu pozvala je telefonom optuženog oko 17,20 časova i rekla mu da je čizmice ostavila u radnji jer imaju mane. Da je optuženi u početku bio pristojan, govorio je da ne zna o kojim se manama radi, ali da će to utvrditi kada vidi čizmice da bi kasnije kada mu je rekla da će da ih vrati i ne želi da ih uzme, odjednom ljutito reagovao i uputio joj uvredljive riječi "pizda ti materina, šta je tebi objašnjavam, mrš pička ti materina da ti jebem majku" i prekinuo vezu. Da su njena djeca čula riječi koje joj je uputio optuženi jer su sedela neposredno pored nje. Odmah je počela da plače jer joj niko u životu nije opsovao majku, koja joj je mrtva. Bila je jako uznemirena kao i njena djeca koja su joj govorila da podje u policiju i prijavi slučaj što nije prihvatila, već je odlučila da podnese privatnu tužbu. Da su navedene riječi koje joj je uputio optuženi škodile njenoj časti i ugledu kao i njenom zdravstvenom stanju koje se znatno poremetilo od tada. Sa optuženim se nije izmirila i ne želi da se miri.  
        Iz iskaza svedoka E. B. utvrdjuje se da je njena majka-A. kupila čizmice u prodavnici "Madmazel" vlasništvo optuženog, te kada je vidjela da se sa istih skida farba prilikom čišćenja pošla je u ovu prodavnicu da iste reklamira. Tom prilikom prodavačica joj je dala broj telefona optuženog, kojeg je ona pozvala. Nakon obavljenog razgovora majka joj je kazala da treba da podju kući da ona obuje druge čizmice, a da ove odnese u prodavnicu, pa su tako i postupili. Da je nakon toga sa njima pošao i njen brat D. vozilom do prodavnice. Da su ona i D. ostali u vozilu na ulici ispred prodavnice, dok je njihova majka ušla u prodavnicu da ostavi čizmice i kada se vratila nazvala je telefonom optuženog i objasnila mu zbog čega je ostavila čizmice u prodavnicu i rekla da je i prodavačica vidjela da iste imaju manu. Pošto je sedela neposredno pored majke čula je da joj je optuženi uputio riječi "pizda ti materina, šta ja tebi da objašnjavam, marš pička ti materina " i opsovao joj je majku. Vidjela je da je njena majka bila iznenadjena, da je zastala sa razgovorom i nije znala šta da radi. Pitali su je što je psuje optuženi i tražili da podje u policiju da ga prijavi jer su se uplašili, ali ona nije htela da ih vodi u policiju, već je odlučila da tuži optuženog, pa su pošli ka svojoj kući. Osjećali su se jako uznemireni i uplašeni, a njihova majka je svo vrijeme plakala.  
        Imajući u vidu iskaz svedoka-privatne tužilje B. A., koji je sud prihvatio kao jasan, objektivan i uvjerljiv, te dovodeći isti u vezu sa iskazom svedoka E. B. koja je veoma jasno i ubjedljivo opisali cijeli tok dogadjaja i potvrdila u bitnom iskaz privatne tužilje, zaista se nedvosmisleno utvrdjuje da je optuženi kritičnog dana u telefonskom razgovoru u vezi kupoprodaje ženskih čizmica u njegovom prodajnom objektu "Madmazel" i reklamiranju istih od strane privatne tužilje, uputio privatnoj tužilji uvredljive riječi "pizda ti materina, šta je tebi objašnjavam, mrš pička ti materina da ti jebem majku" i prekinuo vezu, koje su škodile časti i ugledu privatne tužilje, tako da nema sumnje u drugačije činjenično stanje.  
        Sud je cijenio iskaz optuženog, pa je isti prihvatio u dijelu u kojem ne spori da je kritičnog dana telefonom razgovarao sa privatnom tužiljom u vezi kupoprodaje ženskih čizmica u njegovom prodajnom objektu "Madmazel" u Rožajama i reklamiranje istih od strane privatne tužilje i da je prekinuo telefonsku vezu, obzirom da je njegov iskaz, u ovom dijelu, potvrdjen dokazima izvedenim u postupku.  
        Medjutim, iskaz optuženog, u dijelu u kojem ističe da prilikom telefonskog razgovora sa privatnom tužiljom, istoj nije uputio uvredljive riječi "pizda ti materina, šta je tebi objašnjavam, mrš pička ti materina da ti jebem majku" već je prekinuo vezu zbog toga što mu je privatna tužilja kazala da je pokvaren, da joj je prodao švercovane čizmice i što je povisila ton, sud nije prihvatio, obzirom da je njegov iskaz u ovom dijelu neuvjerljiv, neobjektivan i u cjelosti opovrgnut iskazom privatne tužilje, koja je i prilikom suočenja sa optuženim bila veoma ubjedljiva u svom kazivanju, i iskazom svedoka E. B., koja je potvrdila kazivanje privatne tužilje u bitnom, pa je sud njihovim iskazima poklonio punu vjeru, tako da je očigledno da optuženi sa ovakvom odbranom smišljeno i sračunato nastoji da izbjegne krivičnopravnu odgovornost.  
        Dakle, u postupku je utvrdjeno da je optuženi dana 07.02.2011.g. oko 17,20 h, u Rožajama, a u vezi kupoprodaje ženskih čizama u njegovom prodajnom objektu "Madmazel" u telefonskom razgovoru sa privatnom tužiljom, bezrazložno uputio joj riječi uvredljive sadržine "pizda ti materina, šta ja tebi objašnjavam, mrš pička ti materina da ti jebem majku".  
        Cijeneći psihički odnos optuženog prema učinjenom krivičnom djelu, sud je našao da je isti bio  svestan svog djela tj. svestan da upućivanjem navedenih uvredljivih riječi omalovažava čast i ugled privatne tužilje i to je htio, pa je krivično djelo izvršio sa direktnim umišljajem.  
        Pravnom analizom utvrdjenog činjeničnog stanja, sud je našao da su u radnjama optuženog sadržani svi bitni elementi krivičnog djela uvrede iz čl. 195. st. 1. KZ, za koje djelo je sud istog oglasio krivim i osudio ga na novčanu kaznu u iznosu od 800,00 (osam stotina) eura, kao ublaženu kaznu, primjenom čl. 45. i 46. st. 1. tač. 7. KZ.  
        Prilikom odlučivanja o izboru visine novčane kazne, sud je imao u vidu stepen krivice optuženog, stepen nastupele posledice, okolnosti pod kojima je djelo izvršeno, držanje optuženog nakon izvršenog djela, cijeneći pritom kao olakšavajuće okolnosti njegove porodične prilike i raniju neosudjivanost, koje su u svojoj ukupnosti cijenjene kao naročito olakšavajuće okolnosti, pa je sud u nedostatu otežavajućih okolnosti, a vodeći pritom računa i o imovnom stanju optuženog, našao da je imalo mjesta izricanju ovakve vrste i visine kazne, ubijedjen da će izrečena novčana kazna u naznačenom iznosu, kao ublažena kazna, u dovoljnoj mjeri uticati na optuženog da ubuduće ne vrši bilo kakva krivična djela i da će vaspitno djelovati na druge da ne čine ista ili slična djela.  
        Na osnovu čl. 202. u vezi čl. 199. st. 2. tač. 1. i 2. st. 7. ZKP, sud je obavezao optuženog da plati privatnoj tužilji na ime troškova krivičnog postupka iznos od 321,00 eura, koji troškovi se odnose na ime troškova za zastupanje privatne tužilje od strane punomoćnika advokata P. D. na dva održana pretresa u iznosu od 140,00 eura, sastav privatne tužbe u iznosu od 75,00 eura, podvozne troškove za punomoćnika privatne tužilje na relaciji Berane-Rožaje-Berane za pristup na dva pretresa sopstvenim automobilom u iznosu od 46,00 eura odmjereni prema AT i takse na tužbu u iznosu od 25,00 eura i odluku u iznosu od 25,00 eura, odmjereni prema tarifnom broju 14. i 15. Zakona o sudskim taksama.  
        Na osnovu čl. 202. u vezi čl. 199. st. 2. tač. 9. i st. 3. ZKP u vezi čl. 2. Uredbe o izmjenama Uredbe o naknadi troškova u sudskim postupcima, sud je obavezao optuženog da plati ovome sudu na ime paušala iznos od 30,00 eura.  
        Na osnovu čl. 212. st. 2. ZKP privatna tužilja B. A. se radi ostvarivanja odštetnog zahtjeva upućuje na gradjansku parnicu.  
        Sa izloženog odlučeno je kao u dispozitivu ove presude.


        OSNOVNI SUD U ROŽAJAMA, dana 01.04.2011.g.

Zapisničar,
S U D I J A,
Dacić Azra s.r.
Zekić Milosav  s.r.  
PRAVNA POUKA: Protiv ove presude može se izjaviti žalba u roku od 8 dana od
dana prijema iste i to Višem sudu u Bijelom Polju, a preko ovog suda.  