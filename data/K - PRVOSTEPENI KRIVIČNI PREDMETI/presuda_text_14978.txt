
                                                                                                            K.br.51/12  
U IME CRNE GORE 
        Osnovni sud u Pljevljima, kao prvostepeni krivični sud po sudiji Branku Pejoviću uz sudjelovanje zapisničara Djondović Milenke u krivičnom predmetu protiv okrivljenog K. M.iz P. zbog krivičnog djela prevara iz čl.244. st.1. Krivičnog zakonika u optužnom predlogu ODT Pljevlja Kt.br.69/12 od 11.04.2012. godine, nakon održanog glavnog i javnog pretresa u prisustvu zamjenika ODT Djurović Veljka, okrivljenog kao i svjedoka - oštećene P. R. iz P., dana 09.05.2012. godine, donio je i javno objavio

P R E S U D U 
        Okrivljeni **K. M.** , JMBG ...., od oca R. i majke D., rodjena M., rodjen .... godine u P. gdje i živi ul. M. P. br. 13 B/2, državljanin CG, govori crnogorskim jezikom, oženjen, otac dvoje djece, radnik UP PJ Pljevlja, srednjeg imovnog stanja, ranije ne osudjivan

K r i v    j e 
        Što je:  
        neutvrdjenog datuma početkom mjeseca marta 2012. godine, radeći kao OPS UP PJ Pljevlja, u namjeri da sebi pribavi protivpravnu imovinsku korist, lažnim prikazivanjem činjenica, P. R. da će novac u iznosu od 200,00 eura kojim novcem je oštećena trebala da uplati ostatak novčane kazne za njenog sina P. I., a koji treba da ide na izdržavanje zatvorske kazne po rješenju Područnog organa za prekršaje Pljevlja IPS.br.575/10 kojim je neplaćena novčana kazna zamijenjena kaznom zatvora, govoreći oštećenoj da će on tih 200,00 eura uplatiti za naznačenu kaznu, te je oštećenu održavo u zabludi i istu naveo te mu predala 200,00 eura, koji novac okrivljeni nije uplatio po naznačenom rješenju za kaznu, već je isti novac zadržao za sebe,  
        čime je izvršio krivično djelo prevara iz čl. 244. st.1. Krivičnog zakonika,  
        pa mu sud na osnovu već citiranog zakonskog propisa, a primjenom članova 4, 5, 13, 15, 32, 33, 36, 42, 53. i 54. Krivičnog zakonika te članova 226. i 229. ZKP CG   i z r i č e

USLOVNU OSUDU 
        S tim da mu utvrdjuje kaznu zatvora u trajanju od 6 mjeseci (šest mjeseci) i istovremeno odredjuje da se ista neće izvršiti ukoliko okrivljeni u roku od dvije godine dana ne izvrši novo krivično djelo.  
        Okrivljeni se obavezuje da na ime paušala plati ovom sudu iznos od 27,50 eura, a ovo u roku od 15 dana po pravnosnažnosti presude pod prijetnjom prinudnog izvršenja.

O b r a z l o ž e n j e 
        Osnovno državno tužilaštvo iz Pljevlja optužnim predlogom Kt.br.69/12 od 11.04.2012. godine optužilo je okrivljenog K. M. iz P. zbog krivičngo djela prevara iz čl.244. st.1. Krivičnog zakonika navodeći da je okrivljeni krivično djelo izvršio na način, mjesto i vrijeme kako je to bliže opisano u izreci ove presude.  
        U završenoj riječi zamjenik ODT Pljevlja je ostao pri podnesenom optužnom predlogu i predložio da sud okrivljenog oglasi krivim i osudi po zakonu.  
        Svjedok-oštećena P. R. iz P. u završnoj riječi je istakla da se ne pridružuje rkivičnom gonjenju protiv okrivljenog niti ističe imovinsko-pravni zahtjev jer je obešetećena uplaćivanjem naznačenog iznosa od strane okrivljenog.  
        Okrivljeni K. M. u svoju odbranu na glavnom pretresu je istakao da je zaposlen u UP PJ P. na radnom mjestu policajca i zadnje dvije godine radi kao policajac na izvršenjima naredbi Suda i Područnog organa za prekršaje. Početkom mjeseca marta 2012. godine njemu je oštećena P. R. dala novac u iznosu od 200,00 eura na ima novčane kazne koju je trebao da plati njen sin P. I. Dalje ističe da on taj novac nije odmah uplatio na ime kazne već je taj novac nešto kasnije uplatio. Ističe da je najvjerovatnije njega prijavio njegov kolega kome je on rekao da je uzeo novac od P. R., a da isti nije uplatio na žiro-račun na ime kazne, pa se iz tog razloga i saznalo da je zadržao ovaj novac. Napominje da je ova kazna bila odredjena P. I. u predmetu Područnog organa za prekršaje Pljevlja Iks.br.57/10. Ista kazna po ovom rješenju je bila zamijenjena kaznom zatvora pošto P. nije na vrijeme uplatio novac na ime kazne. Ističe da je on dana 12.03.2012. godine uplatio iznos od 200,00 eura na ime P. I., a na ime kazne po naznačenom rješenju, a napominje da se prethodno bilo saznalo da on ovu kaznu nije bio uplatio na vrijeme. Napomenuo je da je bio tada u teškoj materijalnoj situaciji jer je imao problem u prodici, jer je njegov maloljetni sin trebao da se operiše, pa je potrebno bilo da se plati operacija oko 1.400,00 eura, pa je samo trenutno pozajmio ovaj novac i imao namjeru da isti uplati kasnije, maedjutim kolega ga je prijavio i to se saznalo na taj način da on nije odmah uplatio ovaj novac koji je uzeo od P. R. na ime novčane kazne. Ističe da on nezna da li je mogao da uzima novac i da on uplaćuje na žiro-račun na ime novčanih kazni, medjutim, tu parksu je nasledio od prethodnih kolega i oni su to svi tako radili, a on nezna da li je to po zakonu ili nije.  
        U završnoj riječi je istakao da se osjeća krivim da priznaje krivicu, da se kaje što je ovo uradio pa na kraju moli sud da ga što blaže kazni i obećava da nikada više ništa ni slično neće uraditi niti pokušati.  
        U dokaznom postupku sud je saslušao svjedoka - oštećenu P. R., svjedoka P. I., pročitao akt Područnog organa za prekršaje br. 80/12 od 15.03.2012. godine, izvršio uvid u rješenje Područnog organa za prekršaje Pljevlja IPS.br. 575/10 od 01.12.2010. godine, izvršio uvid u kreditni nalog o uplati P. I. novčane kazne u iznosu od 50,00 eura primaoucu Upravi policije dana 22.07.2011. godine, izvršio uvid u kreditni nalog P. I. o uplati iznosa od 200,00 eura za novačnu kaznu Upravi policije dana 12.03.2012. godine i pročitao izvještaj iz KE za okrivljenog izdat od strane UP PJ P. br. 03-245/12-3156/2 od 05.04.2012. godine.

-3-  
        Nakon provedenog dokaznog postupka i nakon ocjene svih izvedenih dokaza kako skupa tako i pojedinačno i u njihovoj medjusobnoj povezanosti jednog sa drugim, sud je utvrdio da je okrivljeni K. M. iz P. izvršio krivično djelo koje mu je optužnim predlogom ODT-a stavljeno na teret, a na način mjesto i vrijeme kako je to bliže opisano u izreci ove presude. Ovakvu svoju odluku sud je zasnovao na svim izvedenim dokazima kao i na potpunom priznanju okrivljenog.  
        Naime, svjedok - oštećena P. R. iz P. na glavnom pretresu je istakla da živi u P. pa je negdje u martu mjesecu ove godine u dijelu grada koji se zove Jalija srela okrivljenog koga je ranije nije poznavala, pa mu je tu platila dio novčane kazne od 200,00 eura. Napominje da je bila došla u Sud da plati novčanu kaznu pa je pitala da li može da plati u ratama pa su joj rekli da se javi policajcima izvršiteljima i da kod njih plati u ratama novčanu kaznu pa je to i uradila na taj način što je okrivljenog srela u mjestu Jalija i dala mu 200,00 eura. Tu okrivljeni njoj nije dao nikavu priznanicu, a nešto kasnije su je pozvali iz policije da da izjavu u vezi ovog plaćanja novčane kazne. Ističe da nije ni sumnjala da to okrivljeni neće uplatiti na žiro-račun pa je smatrala da je završila svoju obavezu, a njoj je tada okrivljeni rekao da će on uplatiti sigurno ovaj novac na žiro-račun na ime kazne. Nakon možda 10 dana od kada je dala taj novac okrivljenom saznala je da okrivljeni nije uplatio taj novac na žiro-račun, a u stanicu policije je pozvao M. Z. da dodje i da da izjavu. Kasnije je saznala da je okrivljeni uplatio naknadno taj novac na žiro-račun.  
        U završnoj riječi je istakal da se ne pridružuje krivičnom gonjenju protiv okrivljenog niti ističe imovinsko-pravni zahtjev jer je oštećena obeštećena uplaćivanjem naznačenog iznosa od strane okrivljenog na žiro-račun.  
        Sud je u cjelosti prihvatio iskaz svjedoka - oštećene smatrajući da je oštećena objektivno svjedočila, a u ostalom njeno svjedočenje je potvrdio i sam okrivljeni u svojoj odbrani.  
        Svjedok P. I. je istakao da živi u P. i da je tokom 2010. godine bio kaženjen po rješenju IPS.br.575/10 od strane Područnog organa za prekršaje Pljevlja za prekršaj, pa pošto na vrijeme nije uplatio novčanu kaznu ista mu je zamijenja u kaznu zatvora. Kada je došlo to rješenje kod njih obavezu oko plaćanja te kazne je preuzela njegova majka R. Dalje ističe da mu je poznat slučaj da je ona platila okrivljenom na ime kazne dio novčane kazne u iznosu od 200,00 eura da bi okrivljeni isti novac uplatio na žiro-račun, medjutim, saznali su kasnije da okrivljeni taj novac nije uplatio na žiro-račun već da je isti novac zadržao za sebe. Takodje, mu je poznato da je okrivljeni naknadno kada se sve ovo saznalo uplatio ovaj novac na žiro-račun.  
        Sud je prihvatio u cjelosti iskaz ovog svjedoka smatrajući da je svjedok objektivno svjedočio.  
        Iz akta Područnog organa za prekršaje br. 80/12 od 15.03.2012. godine se zaključuje da po njihovom rješenju IPS.br.575/10 nije izvršeno plaćanje novčane kazne niti troškova postupka.  
        Uvidom u kreditni nalog od dana 22.07.2012. godine na ime P. I. se zaključuje da je uplaćeno iznos od 50,00 eura na primaoca Upravu policije, a iz kreditnog naloga takodje na ime P. I. se zaključuje da je uplaćeno 200,00 eura na ime novačne kazne ana 12.03.2012. godine na primaoca Upravu policije.  
        Iz rješenja Područnog organa za prekršaje od 01.12.2010. godine se zaključuje da je P. I. zamijenjena novčana kazna u kaznu zatvora u trajanju od 10 dana.  
        Iz izvještaja iz KE za okrivljenog sud je utvrdio da okrivljeni do sada nije osudjivan.  
        Kod ovakvog činjeničnog stanja na osnovu svih izvedenih dokaza, a imajući u vidu i odbranu okrivljenog sud je u potpunosti utvrdio da je okrivljeni izvršio krivično djelo koje mu se stavlja na teret. Naime, utvrdjeno je da je okrivljeni početkom mejseca marta 2012. godine radeći kao policajac UP PJ Pljevlja u namjeri da sebi pribavi protivrpavnu imovinsku krosit lažnim prikazivanjem činjenica oštećenoj P. R. istu doveo u zabludu pa mu je ista dala iznos od 200,00 eura smatrajući da će okrivljeni isti iznos uplatiti na žiro-račun Uprave policije na ime

-4-  
izrečene kazne za njenog sina P. I., medjutim, okrivljeni taj novac nije
uplatio na vrijeme na žiro-račun Uprave policije već je taj iznos zadržao za
sebe. Dakle, u radnjama okrivljenog stiču se svi bitni elementi bića krivičnog
djela koje se okrivljenom stavlja na teret.
            Prilikom odredjivanja vrste kazne i prilikom odmjeravanja njene visine sud je u okviru opšte svrhe krivičnih sankcija cijenio i svrhu uslovne osude, pa je sud mišljenja da u konkretnom slučaju nije neophodno prema okrivljenom izricati drugu vrstu krivične sankcije osim uslovne osude, a ovo iz razloga što je sud mišljenja da će i uslovna osuda u dovoljnoj mjeri uticati na okrivljenog da bi se prema njemu ostvarila svrha kažnjavanja u smislu člana 32. Krivičnog zakonika. Dakle, sud je mišljenja da će se izrečenom krivičnom sankcijom ostvariti prema okrivljenom kako generalna tako i specijalna prevencija. Kao olakšavajuće okolnosti sud je uzeo u obzir da okrivljeni ranije nije osudjivan, da je u cjelosti priznao izvršenje krivičnog djela te da se oštećena protiv njega nije pridružila krivičnom gonjenju i da je okrivljeni uplatio iznos od 200,00 eura i time obeštetio oštećenu. Na kraju sud je mišljenja da je izrečena krivična sankcija optuženom adekvatna i primjerena stepenu društvene opasnosti konkretno učinjenog djela kao i nastalim posledicama te da ista prema okrivljenom predstavlja onu mjeru koja je neophodna da bi se ostvarila svrha kažnjaanja.
            U smislu člana 226. i 229. ZKP CG sud je obavezao okrivljenog da na ime paušala plati ovom sudu iznos od 27,50 eura, a isti iznos sud je odredio imajući u vidu dužinu trajanja i složenost krivičnog postupka kao i imovno stanje okrivljenog.
            Sa iznijetih razloga odlučeno je kao u izreci presude.  
OSNOVNI SUD U PLJEVLJIMA
dana 09.05.2012. godine 
Zapisničar,
S u d i j a,
Djondović Milenka
Branko Pejović  
PRAVNA POUKA : Protiv ove presude dozvoljenja je žalba u roku od 8 dana po
prijemu iste
                                  Višem sudu u Bijelom Polju, a preko ovog suda.  
DOSTAVLJENO:
1x ODT Pljevlja
1x okrivljenom
4x u predmet  