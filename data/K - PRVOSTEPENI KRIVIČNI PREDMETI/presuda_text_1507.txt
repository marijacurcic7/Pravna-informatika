OSNOVNI SUD U ROŽAJAMA
K.br. 16/11  
                                                           U IME NARODA

        OSNOVNI SUD U ROŽAJAMA, kao prvostepeni krivični sud i to sudija Zekić Milosav, kao sudija pojedinac, uz učešće zapisničara Dacić Azre, rješavajući po optužnom predlogu Osnovnog državnog tužilaštva iz Rožaja Kt.br. 4/11 od 13.01.2011.g. podnijet protiv optuženog K. M. iz Rožaja, zbog krivičnog djela kradja iz čl. 239. st. 1. Krivičnog zakonika, nakon održanog glavnog i javnog pretresa u prisustvu Osnovnog državnog tužioca Kalač Hajrana, predstavnika oštećene Elektroprivrede Crne Gore AD Nikšić-Elektrodistribucije Rožaje, K. B. i optuženog, dana 03.03.2011.g. donio je i javno objavio


                                                          P R E S U D U

        Optuženi K. M.  JMBG 2311974272078, od oca Z. i majke M., rodj. V., rodjen 23.11.1974.g. u Beranama, živi u Rožajama-Ul. "Rifata Burdžovića" br. 79, drž. CG, pismen, završio srednju školu, nezaposlen, oženjen, otac 4 djece od kojih 3 maloljetno, odslužio vojni rok 1994.g. u Zaječaru, vodi se pri VE Rožaje, siromašnog imovnog stanja, osudjivan  presudom Osnovnog suda Rožaje K.br. 173/93 od 21.11.1994.g. zbog krivičnog djela iz čl. 152. st. 1. KZ RCG na kaznu zatvora u trajanju od 45 dana uslovno za 1 godinu,


                                                           K R I V      J E

        Što je,  
        u periodu od 05.10.2010.g. do 05.01.2011.g., u porodičnoj kući u naselju Carine I, Opština Rožaje, oduzeo tudju pokretnu stvar-električnu energiju vlasništvo Elektroprivrede Crne Gore AD Nikšić-Elektrodistribucije Rožaje, u namjeri da njenim prisvajanjem sebi pribavi protivpravnu imovinsku korist u iznosu od 402,41 eura, na način što je mimo mjernog mjesta oštetio dovodno kablo PPOO 5x6 mm, i na istom priključio dvije monofazne utičnice koje su napajane sa dva kabla 3x2,5 mm, čija se potrošnja nije registrovala,  
        -čime je izvršio krivično djelo kradja iz čl. 239. st. 1. Krivičnog zakonika  
        pa mu sud primjenom pomenutog zakonskog propisa i čl. 4, 13, 15, 32, 36, 42, 52, 53, 54. Krivičnog zakonika i čl. 364. Zakonika o krivičnom postupku  i z r i č e


                                                      USLOVNU OSUDU

        Kojom mu utvrdjuje kaznu zatvora u trajanju od 45 (četrdesetpet) dana i istovremeno odredjuje da se kazna neće izvršiti ukoliko osudjeni u roku od jedne godine ne izvrši novo krivično djelo.  
        Da plati ovome sudu na ime troškova krivičnog postupka paušalni iznos od 150,00 eura.  
        Da plati oštećenoj Elektroprivredi Crne Gore AD Nikšić-Elektrodistribuciji Rožaje na ime odštetnog zahtjeva iznos od 402,41 eura, sve u roku od 15 dana po pravosnažnosti ove presude.

                                                     O b r a z l o ž e nj e

        Osnovno državno tužilaštvo iz Rožaja, podnijelo je ovome sudu optužni predlog Kt.br. 4/11 od 13.01.2011.g. protiv optuženog K. M. iz Rožaja, zbog krivičnog djela kradja iz čl. 239. st. 1. Krivičnog zakonika (KZ).  
        Na glavnom pretresu ODT Kalač Hajran je ostao pri podnijetom optužnom predlogu, te je predložio da sud optuženog oglasi krivim i da ga osudi na kaznu po zakonu.  
        Predstavnik oštećene Elektrodistribucije Rožaje, K. B. je istakao da se pridružuje krivičnom gonjenju ODT-a u odnosu na optuženog i postavlja odštetni zahtjev u iznosu od 402,41 eura.  
        Optuženi je u svojoj odbrani istakao: da živi na spratu porodične kuće u naselju Carine I, Opština Rožaje. Da su mu radnici Elektrodistribucije Rožaje isključili struju u kući i plombirali strujomer zbog neplaćanja električne energije, nakon čega je koristio struju iz prizemlja kuće gdje postoji poseban strujomer, tako što je pomoću produžnog kabla doveo struju na spratu u jednoj sobi gdje je boravio sa porodicom. Nakon toga radnici Elektrodistribucije su dana 05.01.2011.g. vršili kontrolu mjernog mjesta na spratu kuće i tom prilikom su našli da je prije strujomera oštećeno dovodno kablo na kojem su priključene dvije utičnice u kojima je imalo struje, tako da se potrošnja nije mogla registrovati preko brojila, a ne zna ko je postavio ove utičnice, a on to nije učinio, niti neko od članova njegove porodice. Predložio je da ga sud oslobodi od optužbe, jer nije izvršio djelo koje mu je optužbom stavljeno na teret.  
        Po ovoj krivičnopravnoj stvari, sud je izveo dokaze: saslušao svedoke Š. M. i T. A., pročitao zapisnik o izvršenom kontrolnom pregledu mjernog mjesta Elektroprivrede Crne Gore AD Nikšić-Elektrodistribucije Rožaje broj 05/05 od 05.01.2011.g. i obračun Elektrodistribucije Rožaje broj 9/12/09 od 05.01.2011.g., izvršio uvid u izvod iz kaznene evidencije na ime optuženog Područne jedinice Berane od 01.02.2011.g., uvid u izvod iz kaznene evidencije na ime optuženog Ispostave Rožaje od 24.01.2011.g., uvid u nalog za obračun neovlašćene potrošnje Elektrodistribucije Rožaje br. 40-12-06 od 05.01.2011.g. i uvid u spise predmeta ovoga suda K.br. 173/93 tj. presudu od 21.11.1994.g. iz koje se vidi da je optuženi oglašen krivim zbog krivičnog djela kradje iz čl. 152. st. 1. KZ i izrečena mu uslovna osuda.  
        Cijeneći odbranu optuženog i sve izvedene dokaze kako pojedinačno, tako i u medjusobnoj vezi, na osnovu čl. 360. st. 2. Zakonika o krivičnom postupku (ZKP), sud je nesumnjivo utvrdio činjenično stanje kao u dispozitivu ove presude.  
        Utvrdjeno činjenično stanje proizilazi kako iz iskaza optuženog, tako i iz dokaza izvedenih u postupku.  
        Naime, optuženi ne spori da su dana 05.01.2011.g. radnici Elektrodistribucije Rožaje vršili kontrolu mjernog mjesta u njegovoj kući u naselju Carine I, Opština Rožaje i da su na spratu kuće u kojem on živi sa porodicom, našli da je prije mjernog mjesta oštećeno dovodno kablo na kojem su priključene dvije utičnice koje su napajane strujom, tako da  se potrošnja nije mogla registrovati preko brojila koje je bilo plombirano i struja isključena u kući, te da niko od članova njegove porodice nije oštetio dovodno kablo i priključio ove utičnice.  
        Iskaz optuženog, u ovom dijelu, sud je prihvatio, obzirom da je isti jasan, objektivan i uvjerljiv, a dovodeći isti u vezu sa iskazima svedoka Škrijelj Mersudina i Tahirović Adnana iz kojih se nesumnjivo utvrdjuje da su prilikom kontrole dana 05.01.2011.g. u kući optuženog našli da je prije mjernog mjesta-strujomera oštećeno dovodno kablo PP00 5x6 mm na kojem su priključena dva kabla 3x2 mm, dužine oko 15 cm i na istima priključene dvije monofazne utičnice u kupatilu na zidu u kojima je imalo struje, tako da je potrošač mogao napajati kuću strujom pomoću drugog kabla iz ovih utičnica, a da se potrošnja ne registruje preko strujomera koji je bio plombiran i struja isključena u kući, kao i u vezi sa ostalim izvedenim dokazima iz kojih se utvrdjuje da je prethodna kontrola u kući optuženog vršena 05.10.2010.g. i da je optuženi na ovaj način neovlašćeno oduzeo električnu energiju u iznosu od 402,41 eura, u kojem iznosu je sebi pribavio protivpravnu imovinsku korist, zaista se nesumnjivo  utvrdjuje činjenično stanje kao u dispozitivu ove presude.  
        Sud je cijenio iskaz optuženog u dijelu u kojem ističe da nije oduzimao električnu energiju, jer nije znao da je prije mjernog mjesta oštećeno dovodno kablo i da su na istom priključene dvije utičnice, ali njegov iskaz, u ovom dijelu, nije prihvatio, obzirom da je isti neobjektivan, neuvjerljiv i nelogičan, tim prije što ne spori da niko od članova njegove porodice nije na ovaj način priključio navedene utičnice na dovodno kablo prije strujomera, iz čega proizilazi da je on to učinio, tako da je očigledno da optuženi sa ovakvom odbranom smišljeno i sračunato nastoji da izbjegne krivičnopravnu odgovornost.  
        Dakle, u postupku je utvrdjeno da je optuženi u periodu od 05.10.2010.g. do 05.01.2011.g., u porodičnoj kući u naselju Carine I, Opština Rožaje, oduzeo tudju pokretnu stvar-električnu energiju vlasništvo Elektroprivrede Crne Gore AD Nikšić-Elektrodistribucije Rožaje, u namjeri da njenim prisvajanjem sebi pribavi protivpravnu imovinsku korist u iznosu od 402,41 eura, na način što je mimo mjernog mjesta oštetio dovodno kablo PPOO 5x6 mm, i na istom priključio dvije monofazne utičnice koje su napajane sa dva kabla 3x2,5 mm, čija se potrošnja nije registrovala. U konkretnom slučaju optuženi je bio svestan svog djela tj. svestan da na opisani način oduzima tudju pokretnu stvar-električnu energiju u namjeri da sebi pribavi protivpravnu imovinsku korist u navedenom iznosu i to je htio, pa je postupao sa direktnim umišljajem.  
        Iz ovakvog iznijetog i utvrdjenog činjeničnog stanja nesumnjivo proizilazi da su u radnjama optuženog sadržani svi bitni elementi krivičnog djela kradja iz čl. 239. st. 1. KZ za koje djelo je sud istog oglasio krivim i izrekao mu uslovnu osudu utvrdjujući mu pritom kaznu zatvora u trajanju od 45 (četrdesetpet) dana i istovremeno odredio da se kazna neće izvršiti ukoliko isti u roku od jedne godine ne izvrši novo krivično djelo.  
        Prilikom izricanja ovakve vrste krivične sankcije, sud je imao u vidu stepen krivice optuženog, stepen nastupale posledice, okolnosti pod kojima je djelo izvršeno, raniji život optuženog te protek vremena od ranije osude, držanje optuženog nakon izvršenog djela, cijeneći pritom kao olakšavajuće okolnosti njegove porodične prilike-otac 4 djece od kojih 3 maloljetno i siromašno imovno stanje, pa je sud imajući pritom u vidu svrhu uslovne osude iz čl. 52. KZ u okviru opšte svrhe krivičnih sankcija iz čl. 4. istog zakona, našao da je imalo mjesta izricanju ovakve vrste krivične sankcije, ubijedjen da u konkretnom slučaju radi krivičnopravne zaštite prema optuženom nije nužno primijeniti kaznu, te da se može očekivati da će upozorenje uz prijetnju kazne dovoljno uticati na istog da više ne vrši bilo kakva krivična djela i da će vaspitno djelovati na druge da ne čine ista ili slična djela.  
        Na osnovu čl. 202. u vezi čl. 199. st. 2. tač. 9. i st. 3. ZKP u vezi čl. 25. Uredbe o naknadi troškova u sudskim postupcima, sud je obavezao optuženog da plati ovome sudu na ime troškova krivičnog postupka paušalni iznos od 150,00 eura.  
        Na osnovu čl. 212. st. 2. ZKP, sud je obavezao optuženog da plati oštećenoj  Elektroprivredi Crne Gore AD Nikšić-Elektrodistribuciji Rožaje na ime odštetnog zahtjeva iznos od 402,41 eura, jer je u postupku utvrdjeno da je u tom iznosu pročinio štetu oštećenom preduzeću.  
        Sa izloženog odlučeno je kao u dispozitivu ove presude.


        OSNOVNI SUD U ROŽAJAMA, dana 03.03.2011.g.

Zapisničar,
S U D I J A,
Dacić Azra s.r.
Zekić Milosav  s.r.  
PRAVNA POUKA: Protiv ove presude može se izjaviti žalba u roku od 8 dana od
dana prijema iste i to Višem sudu u Bijelom Polju, a preko ovog suda.  