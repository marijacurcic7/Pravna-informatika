OSNOVNI SUD U ROŽAJAMA
K.br. 37/11  
                                                      U IME NARODA

        OSNOVNI SUD U ROŽAJAMA, kao prvostepeni krivični sud i to sudija Zekić Milosav, kao sudija pojedinac, uz učešće zapisničara Dacić Azre, rješavajući  po optužnom predlogu Osnovnog državnog tužilaštva Rožaje Kt.br. 24/11 od 03.03.2011.g. podnijet protiv optužene T. S. iz Rožaja, zbog krivičnog djela ugrožavanje javnog saobraćaja iz čl. 339. st. 3. u vezi st. 1. Krivičnog zakonika, nakon održanog glavnog i javnog pretresa u prisustvu Zamjenika Osnovnog državnog tužioca Selmanović Armina, oštećenog S. E. i optužene, dana 26.04.2011.g. donio je i javno objavio


                                                        P R E S U D U


        Optužena T. S. JMBG 0807977728224, od oca S. i majke M., rodj. R., rodjena 08.07.1977.g. u Paraćinu, živi u Rožajama-naselje Hurije, drž. Republike Srbije, pismena, završila osnovnu školu, udata, majka jednog maloljetnog djeteta, nezaposlena, siromašnog imovnog stanja, neosudjivana,


                                                        K R I V A     J E

        Što je,  
        dana 10.09.2010.g. oko 13,30 h, u Ul. "Oslobodjenja", Opština Rožaje, ne pridržavajući se saobraćajnih propisa, svjesna da svojom radnjom može učiniti djelo, ali je olako držala da do toga neće doći ili da će to moći spriječiti, ugrozila saobraćaj i dovela u opasnost živote i tijela ljudi, na način što je upravljajući putničkim motornim vozilom marke "Volkswagen" tip "Golf" reg.oznaka RO AK-625 krećući se iz pravca naselja Hurije u pravcu Rožaja, protivno odredbama čl. 13. Zakona o bezbijednosti saobraćaja na putevima, nije obratila dužnu pažnju na pješaka S.E. koji se nalazio na kolovozu i koji se kretao u istom pravcu kao i vozilo, usled čega je prednjim desnim, a potom i desnom bočnom stranom vozila naletjela na zadnju lijevu stranu tijela pješaka, udarila u istog, koji je od udara pao na asvaltnu podlogu i tom prilikom mu nanijela lake tjelesne povrede u vidu oguljotina veličine 2x3 cm, na oba koljena,  
        -čime je izvršila krivično djelo ugrožavanje javnog saobraćaja iz č. 339. st. 3. u vezi st. 1. Krivičnog zakonika,  
        pa joj sud primjenom pomenutog zakonskog propisa i čl. 4, 13, 16, 32, 36, 42, 52, 53, 54. Krivičnog zakonika i čl. 364. Zakonika o krivičnom postupku izriče


                                                   USLOVNU OSUDU

        Kojom joj utvrdjuje kaznu zatvora u trajanju od 45 (četrdesetpet) dana i istovremeno odredjuje da se kazna neće izvršiti ukoliko osudjena u roku od jedne godine ne izvrši novo krivično djelo.  
        Da plati ovome sudu na ime troškova krivičnog postupka iznos od 315,00 eura.  
        Da plati ovome sudu na ime paušala iznos od 30,00 eura, sve u roku od 15 dana po pravosnažnosti ove presude.  
        Odštetnog zahtjeva nije bilo.


                                                 O b r a z l o ž e nj e

        Osnovno državno tužilaštvo iz Rožaja, podnijelo je ovome sudu optužni predlog Kt.br. 24/11 od 03.03.2011.g. protiv optužene T. S. iz Rožaja, zbog krivičnog djela ugrožavanje javnog saobraćaja iz čl. 339. st. 3. u vezi st. 1. Krivičnog zakonika (KZ).  
        Na glavnom pretresu Zamjenik ODT-a Selmanović Armin je precizirao činjenični opis djela kao u dispozitivu ove presude, te je predložio da sud optuženu oglasi krivom zbog krivičnog djela koje joj je optužbom stavljeno na teret i osudi je na kaznu po zakonu.  
        Oštećeni S. E. u završnoj riječi je istakao da se ne pridružuje krivičnom gonjenju ODT-a u odnosu na optuženu, niti postavlja odštetni zahtjev.  
        Optužena T. S. je u svojoj odbrani na pretresu održanom 06.04.2011.g. istakla: da je dana 10.09.2010.g. oko 13,30 časova upravljala putničkim motornim vozilom marke "Volkswagen" tip "Golf" reg.br. RO AK-625 iz pravca naselja Hurije prema Rožajama, te kada je došla u ulicu "Oslobodjenja" primijetila je oštećenog S. E. koji je stajao na potpornom zidu oslonjen na ogradu sa desne strane puta, te kada je prolazila pored njega neka djeca su bacila petarde ispod njenog vozila, te kada je čula pucanj od petardi i mislila je da joj je pukla guma, pa je izašla iz vozila i vidjela oštećenog na asvaltu iza njenog vozila koji joj je kazao "ženo ti mi polomi noge", pa je shvatila da je oštećeni u tom momentu skočio sa potpornog zida na auto i udario koljenima u desnu bočnu zadnju stranu tj. u zadnja desna vrata od vozila i pao na kolovoz, nakon čega je pošao u Dom zdravlja Rožaje gdje mu je ukazana ljekarska pomoć. Istakla je da se oštećeni u kritičnom momentu nije kretao ulicom, već je stajao na potporni zid oslonjen ledjima na ogradu i nije primijetila kada je skočio sa ograde i udario u vozilo, jer je mislila da joj je pukla guma, već je to saznala nakon što je zaustavila vozilo.  
        Na glavnom pretresu održanom dana 26.04.2011.g. optužena je priznala da je izvršila djelo i svoju krivicu i istakla je da se u kritičnom momentu oštećeni nije nalazio na potpornom zidu prislonjen uz ogradu, već se kretao ulicom. Sa oštećenim se izmirila i sada su u dobrim odnosima. Obećala je da ubuduće neće vršiti bilo kakva krivična djela, pa je molila da je sud što blaže kazni.  
        Po ovoj krivičnopravnoj stvari, sud je izveo dokaze: saslušao svedoka-oštećeno S. E., pročitao zapisnik o uvidjaju saobraćajne nezgode Ispostave Rožaje br. 03-231-524 od 14.02.2011.g. i izvršio uvid u skicu lica mjesta sačinjenu prilikom vršenja uvidjaja, pročitao zapisnik o tehničkom pregledu AD "Servistrans" Rožaje br. 1371/10 od 13.09.2010.g., izvještaj ljekara Jedinice za hitnu medicinsku pomoć u Rožajama, nalaz i mišljenje vještaka saobraćajne struke N. M. Kri.br. 14/2011 od 28.02.2011.g. i dopunski nalaz i mišljenje ovog vještaka od 26.04.2011.g. nakon izvršene rekonstrukcije dogadjaja, nalaza i mišljenje vještaka medicinske struke Dr M. M. dat na zapisniku Kri.br. 14/11 od 22.02.2011.g., zapisnik o rekonstrukciju dogadjaja od 19.04.2011.g., izvršio uvid u fotodokumentaciju i skicu lica mjesta sa rekonstrukcije dogadjaja i uvid u izvod iz kaznene evidencije na ime optužene.  
        Cijeneći iskaz optužene i sve izvedene dokaze kako pojedinačno, tako i u medjusobnoj vezi u smislu čl. 360. st. 2. Zakonika o krivičnom postupku (ZKP), sud je nesumnjivo utvrdio činjenično stanje kao u dispozitivu ove presude.  
        Naime, iz iskaza svedoka-oštećenog S. E. utvrdjuje se da se dana 10.09.2010.g. oko 13,30 časova kretao ulicom "Oslobodjenja" iz pravca naselja Hurije prema Rožajama sa svojim bratom Z. desnom stranom ulice pored potpornog zida koji se nalazi neposredno uz desnu ivicu kolovoza. Pošto nema pješačke staze na tom dijelu puta on i brat su se kretali jedan za drugim. U jednom momentu je čuo da se vozilo kreće za njima, pa se pomjerio do zida i u tom momentu je čuo vrisak njegovog brata koji se kretao za njim, te se okrenuo i vidio da se vozilo marke "Golf" kojim je upravljala optužena, kreće prema njemu, kojom prilikom ga je udarilo desnom bočnom stranom i okrenulo uza zid, tako da je koljenima udario u zid i zadobio povrede, nakon čega je vozilo prošlo, a on je pao na asvalt. Nakon toga optužena je zaustavila vozilo, te je prebačen u Dom zdravlja Rožaje gdje mu je ukazana ljekarska pomoć. Kasnije mu je brat pričao da je zakukao u kritičnom momentu, jer je vidio da je optužena skrenula vozilom udesno prema potpornom zidu i da će da ga udari. Istakao je da u kritičnom momentu nije stajao na potpornom zidu jer je nemoguće da se na tom zidu stoji i sjedi obzirom da je isti visok oko 1,40 m na kome se nalazi ograda visine oko 1 m. Nije vidio da je neko bacao petarde na ulicu u kritičnom momentu, niti je čuo zvuk petardi, pa ni ispod kola optužene. Sa optuženom se izmirio i sada su u dobrim odnosima.  
        Iz nalaza i dopunskog nalaza i mišljenja vještaka saobraćajne struke N. M. utvrdjuje se da je osnovni propust u ovoj saobraćajnoj nezgodi učinila optužena koja je upravljala putničkim vozilom marke "Golf" kojim se kretala iz pravca naselja Hurije prema centru grada i u sustizanju je udarila u zadnju lijevu stranu tijela pješaka-S. E. koji se kretao desnom stranom kolovoza u istom smjeru kao i vozilo, i to prvo prednjim desnim uglom, a potom i desnom bočnom stranom vozila, tako da je zbog ne zauzimanja bezbijednog bočnog rastojanja od pješaka i zbog neupotrebe zvučnog signala upozorenja, propust vozača vozila "Golf" uzročno vezan za stavaranje  opasne situacije i nastanak ove nezgode. Vještak je istakao da je nakon sprovedene rekonstrukcije dogadjaja na lice mjesta, isključio mogućnost dogadjanja nezgode na način kako je to predstavila optužena, jer se oštećeni u kritičnom momentu nije nalazio na potpornom zidu i nije skočio sa potpornog zida, već se kretao desnom stranom kolovoza ledjima okrenut nailazećem vozilu. Naglasio je da je pješak u kritičnom momentu za kretanje angažovao desnu umjesto lijevu stranu puta čime je i on učinio propust koji se smatra jednim od razloga uzročno vezanim za nastanak ove nezgode, jer da je za kretanje koristio lijevu stranu puta do nezgode ne bi došlo.  
        Iz nalaza i mišljenja vještaka medicinske struke Dr M. M. utvrdjuje se da je oštećeni S. E. kritičnog dana zadobio lake tjelesne povrede u vidu oguljotina veličine 2x3 cm na oba koljena koje povrede su mogle nastati u saobraćajnoj nezgodi.  
        Imajući u vidu nalaze i mišljenja ovih vještaka koje je sud prihvatio kao jasne, objektivne, uvjerljive i stručne, te dovodeći iste u vezu sa iskazom oštećenog koji je veoma jasno i objektivno predstavio cijeli tok dogadjaja i navodima iz ostalih pismeno izvedenih dokaza i iskazom optužene u dijelu u kojem ne spori odlučne činjenice, zaista se nedvosmisleno utvrdjuje činjenično stanje kao u dispozitivu ove presude.  
        Sud je cijenio iskaz optužene, pa je isti prihvatio u dijelu u kojem ne spori odlučne činjenice koje su već utvrdjene u postupku. Medjutim, iskaz optužene u dijelu u kojem ističe da se oštećeni u kritičnom momentu nije kretao desnom stranom kolovoza, već da se nalazio na potpornom zidu, skočio sa istog i udario u desnu bočnu stranu vozila u momentu kada je neko bacio petarde ispod vozila, ali njen iskaz, sud nije prihvatio obzirom da je isti neobjektivan, neuvjerljiv i u cjelosti opovrgnut iskazom oštećenog koji nalazi oslonca i u nalazu i mišljenju vještaka saobraćajne struke i ostalim izvedenim dokazima, tako da je očigledno da je optužena sa ovakvom odbranom koju je i sama opovrgla na pretresu od 26.04.2011.g., kada je priznala izvršenje djela, nastoji da olakša sebi položaj u postupku i eventualno izbjegne krivičnopravnu odgovornost, pa sud njen iskaz, u tom dijelu, nije ni mogao prihvatiti.  
        Dakle, u postupku je utvrdjeno da je optužena dana 10.09.2010.g. oko 13,30 h, u Ul. "Oslobodjenja", Opština Rožaje, ne pridržavajući se saobraćajnih propisa, svjesna da svojom radnjom može učiniti djelo, ali je olako držala da do toga neće doći ili da će to moći spriječiti, ugrozila saobraćaj i dovela u opasnost živote i tijela ljudi, na način što je upravljajući putničkim motornim vozilom marke "Volkswagen" tip "Golf" reg.oznaka RO AK-625 krećući se iz pravca naselja Hurije u pravcu Rožaja, protivno odredbama čl. 13. Zakona o bezbijednosti saobraćaja na putevima, nije obratila dužnu pažnju na pješaka Sutović Emira koji se nalazio na kolovozu i koji se kretao u istom pravcu kao i vozilo, usled čega je prednjim desnim, a potom i desnom bočnom stranom vozila naletjela na zadnju lijevu stranu tijela pješaka, udarila u istog, koji je od udara pao na asvaltnu podlogu i tom prilikom mu nanijela lake tjelesne povrede u vidu oguljotina veličine 2x3 cm, na oba koljena.  
        U konkretnom slučaju optužena je bila svesna svog djela tj. svesna da se preduzimanjem opisanih radnji ne pridržava saobraćajnih propisa i da neobraćanjem dužne pažnje na pješake koji se nalaze na kolovozu ugrožava saobraćaj i dovodi u opasnost živote ili tijelo ljudi-drugih učesnika u saobraćaju, te da posledica u vidu konkretne opasnosti-nastupanjem lake tjelesne povrede može u svakom momentu da nastupi, ali se olako držala da do toga neće doći ili da će to moći spriječiti, te je usled takvog postupanja optužene nastupila posledica u vidu lake tjelesne povrede koju je zadobio oštećeni, te je postupala iz nehata.  
        Iz ovakvog iznijetog i utvrdjenog činjeničnog stanja nesumnjivo proizilazi da su u radnjama optužene sadržani svi bitni elementi ugrožavanje javnog saobraćaja iz čl. 339. st. 3. u vezi st. 1. KZ, za koje djelo je sud istu oglasio krivom i izrekao joj uslovnu osudu, utvrdjujući joj pritom kaznu zatvora u trajanju od 45 (četrdesetpet) dana i istovremeno odredio da se kazna neće izvršiti ukoliko ista u roku od jedne godine ne izvrši novo krivično djelo.  
        Prilikom izricanja ovakve vrste krivične sankcije, sud je imao u vidu stepen krivice optužene, stepen nastupele posledice, okolnosti pod kojima je djelo izvršeno, cijeneći pritom kao olakšavajuće okolnosti porodične prilike optužene-majka jednog maloljetnog djeteta, njeno siromašno imovno stanje, raniju neosudjivanost i njen pozitivan odnos prema oštećenom nakon izvršenog djela, pa je sud u nedostatku otežavajućih okolnosti našao da je imalo mjesta izricanju ovakve vrste krivične sankcije, ubijedjen da će upozorenje uz prijetnju kazne u dovoljnoj mjeri uticati na optuženu da ubuduće ne vrši bilo kakva krivična djela i da će vaspitno djelovati na druge da ne čine ista ili slična djela.  
        Na osnovu čl. 202. u vezi čl. 199. st. 2. tač. 1. ZKP, sud je obavezao optuženu da plati ovome sudu na ime troškova krivičnog postupka iznos od 315,00 eura, koji troškovi se odnose na ime troškova za izlazak suda na lice mjesta i troškova za vještačenje.  
        Na osnovu čl. 202. u vezi čl. 199. st. 2. tač. 9. i st. 3. ZKP u vezi čl. 2. Uredbe o izmjenama Uredbe o naknadi troškova u sudskim postupcima, sud je obavezao optuženu da plati ovome sudu na ime paušala iznos od 30,00 eura.  
        Odštetnog zahtjeva nije bilo.  
        Sa izloženog odlučeno je kao u dispozitivu ove presude.


        OSNOVNI SUD U ROŽAJAMA, dana 26.04.2011.g.

Zapisničar,
S U D I J A,
Dacić Azra s.r.
Zekić Milosav   s.r.  
PRAVNA POUKA: Protiv ove presude može se izjaviti žalba u roku od 8 dana od
dana prijema iste i to Višem sudu u Bijelom Polju, a preko ovog suda.  