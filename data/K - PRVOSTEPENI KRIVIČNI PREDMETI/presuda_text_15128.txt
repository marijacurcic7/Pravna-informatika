Posl.br.K.179/12-10
U IME CRNE GORE!
           OSNOVNI SUD U HERCEG NOVOM, po sudiji Leković Branislavu, uz učešće zapisničara Milović Tereze, u krivičnom predmetu protiv okrivljenih G.M. i V.Z., zbog krivičnog djela davanje lažnog iskaza iz čl.389 st.3 u vezi st.1 KZ, po optužnici ODT Herceg Novi Kt.br.261/10 od 26.10.2010. godine, nakon održanog glavnog javnog pretresa od 06.12.2012.godine, u prisustvu zamjenika ODT H.Novi Stijović Rista i okrivljenih G.M. i V.Z., donio je i dana 06.12.2012 godine javno objavio sljedeću

P R E S U D U
1. Okrivljeni: G.M., od oca B. i majke A., rođen ... godine u C. – U., sa
prebivalištem u C., ul. ..., državljanin Crne Gore, oženjen, otac jednog
punoljetnog djeteta, sa završenim pravnim fakultetom, nezaposlen, ne posjeduje
nepokretnosti, podstanar,neosuđivan.  
2. Okrivljeni: V.Z., od oca M. i majke R., rođene T., rođen ... godine u P.
- ..., sa prebivalištem u C., ul ..., državljanin Crne Gore, otac troje
punoljetne djece, pismen, sa završenim ekonomskim fakultetom, zaposlen u
privatnoj firmi „K.“, sa mjesečnom zaradom od 500,00 €, posjeduje stan na
C.,neosuđivan.  
K R I V I    S U
Što su:  
Dana 21.10.2009. godine u 11,00 časova, na glavnom pretresu kod Osnovnog suda
u Herceg Novom u predmetu K.br.47/2009, u krivičnom postupku koji se vodio
protiv osuđenog V.V. iz C., zbog krivičnog djela iznuda u pokušaju iz čl.250
st.2 u vezi st.1 u vezi sa čl.20 Krivičnog zakonika, u kojem su okrivljeni G.
i V., saslušani u svojstvu svjedoka i propisno upozoreni na dužnost kazivanja
istine i posljedice davanja lažnog iskaza, dali lažan iskaz pred tim sudom, da
se osuđeni V.V. dana 11.09.2008.godine oko 20,00 časova nalazio sa njima u
društvu, u kafani „V.“ na C., gdje su večerali i družili se, iako su znali da
to nije istina, jer se osuđeni V. u naznačenom danu i vremenu, nalazio u K. –
Opština Herceg Novi, gdje je izvršio predmetno krivično djelo na štetu
ukrajinskih državljana Y.K. i Y.E., a što je utvrđeno pravosnažnom presudom
Osnovnog suda u Herceg Novom, K.br.5/12 od 01.06.2012.godine, kojom je
okrivljeni V.V. oglašen krivim i osuđen na kaznu zatvora u trajanju od šest
mjeseci, pri čemu su bili svjesni svojih djela i htjeli njihovo izvršenje,  
- čime su izvršili po jedno krivično djelo davanje lažnog iskaza iz čl.389
st.3 u vezi st.1 Krivičnog Zakonika.  
Pa im sud na osnovu čl.389 st.3 u vezi st.1 KZ i čl.4,32,36,42,52,53 i 54 KZ
izriče  
USLOVNE OSUDE
Kojim im utvrđuje kazne zatvora u trajanju od po 3 ( tri ) mjeseca i
istovremeno određuje da se iste neće izvršiti ukoliko okrivljeni u roku od 1 (
jedne ) godine ne učine novo krivično djelo.  
Na osnovu čl.229 st.1 ZKP-a okrivljeni se obavezuju da plate troškove
krivičnog postupka u paušalnom iznosu od po 50 eura svaki.  
O b r a z l o ž e nj e:
Osnovni državni tužilac Herceg Novi podnio je protiv okrivljenih G.M. i V.Z.
optužnicu Kt.br.261/10 od 25.10.2010.godine, a koja se zbog primjene novog
ZKP-a smatra optužnim predlogom,  zbog krivičnog djela davanje lažnog iskaza
iz čl.389 st.3 u vezi st.1 KZ, pa je na glavnom pretresu od 06.12.2012.godine
precizirao činjenični opis djela pobliže opisano u izreci ove presude. Konačno
je na glavnom pretresu ostao pri optužnom predlogu i predložio da se
okrivljeni oglase krivim i da im se izreknu uslovne osude.  
Okrivljeni G.M. je u svojoj odbrani negirao izvršenje krivičnog djela koje mu
je stavljeno na teret i u bitnom naveo da je sa V.V.om prijatelj iz
djetinjstva, te da se svakog 11-og u mjesecu sa njim i V.Z. sastaje na večeri,
jer je za njih trojicu taj datum važan zbog izvjesnog događaja iz prošlosti.
Istakao je da je tako bilo i tog dana 11.09.2008.godine, kada su njih trojica
bili zajedno u kafani „V.“ u C.. Objasnio je da se ne sastaju uvijek u istoj
kafani i nije se mogao sjetiti ko je od njih trojice tom prilikom platio
račun. Dalje je naveo da je u oktobru 2009 godine dao izjavu u svojstvu
svjedoka, u krivičnom predmetu koji je vođen pred Osnovnim sudom Herceg Novi
protiv V.V.a, te da je tom prilikom izjavio isto što i na ovom glavnom
pretresu, odnosno da je V.V. 11.09.2008.godine u večernjim časovima bio u
društvu sa njim i V.em u kafani „V.“ u C.. Takođe je istakao da je za krivični
postupak koji se vodi pred ovim sudom protiv V.V.a saznao tek kad je dobio
poziv od suda, nakon čega je razgovarao sa V.em koji mu je rekao da nikako
nije mogao izvršiti djelo stavljeno mu na teret jer je toga dana bio sa njima
dvojicom u pomenutoj kafani. Pojasnio je da sa V.em nije razgovarao o tom
krivičnom postupku prije nego je dobio poziv od suda, niti ga je V. nagovarao
da svjedoči u njegovu korist. Konačno je istakao da mu je poznato da je u
kritičnom periodu V. bio nezaposlen, ali ne zna čime se bavio, samo zna da mu
nije pominjao nikakve ruske državljane. U završnoj riječi je istakao da se ne
osjeća krivim i predložio je da ga sud oslobodi od optužbe.
Okrivljeni V.Z. je u svojoj odbrani negirao izvršenje krivičnog djela koje mu
je  stavljeno na teret i u bitnom naveo da poznaje V.V.a još iz studentskih
dana, kada se sa njim i G.em intenzivno družio. Dalje je istakao da je za njih
trojicu 11-ti u mjesecu značajan datum, jer su tada raskinuli sa svojim
djevojkama dok su bili studenti, pa su se dogovorili da će taj datum ubuduće
obilježavati i sastajati se. Objasnio je da su se tog 11.09.2008.godine on, V.
i G. sastali u kafani „V.“ u C., ali se ne može sjetiti ko je tom prilikom
platio račun. Takođe je istakao da mu je nakon toga V. rekao da ima neko
suđenje u Herceg Novom i da će ga pozvati za svjedoka, a na njegovo pitanje o
čemu se radi, V. je odgovorio da samo treba da dođe u sud i odgovara na ono
što ga sudija bude pitao. Istakao je da je u oktobru 2009 godine dao izjavu
pred ovim sudom da su on, G. i V. tog 11.09.2008.godine bili u kafani „V.“ u
C.. Pojasnio je i to da se od dana kada su počeli obilježavati taj datum,
nikada nije desilo da se ne sastanu 11-og u mjesecu, te dodao da se inače
sastaju u različitim kafanama, a ne uvijek u istoj. Konačno je naveo da je V.
radio u fabrici „O.“, ali ne zna da li je tamo bio zaposlen i u navedenom
periodu, te dodao da mu nije poznato da se V. bavio prodajom nepokretnosti. U
završnoj rijelči je istakao da se ne osjeća krivim i predložio je da ga sud
oslobodi od optužbe.  
U dokaznom postupku izvršen je uvid u spise predmeta Osnovnog suda u Herceg
Novom K.br.5/12 ( raniji br. K.47/09 ) protiv okrivljenog V.V.a i u izvještaje
iz kaznene evidencije za okrivljene.  
Analizirajući provedene dokaze, te dovodeći ih u vezu jedne sa drugima i sa
odbranama okrivljenih, sud je utvrdio činjenično stanje kao u izreci presude,
te našao da su okrivljeni izvršili krivična djela bliže opisana u izreci
presude.  
Iz spisa predmeta ovog suda K.br.5/12 ( raniji predmet K.47/09 ) proizilazi da
su okrivljeni G.M. i V.Z. dana 21.10.2009. godine saslušani u svojstvu
svjedoka na glavnom pretresu u krivičnom postupku koji se kod Osnovnog suda
Herceg Novi vodio u predmetu K.br.47/09 protiv V.V.a iz C. zbog krivičnog
djela iz čl.250 st.2 u vezi st.1 u vezi čl.20 KZ, kojom prilikom su saglasno
izjavili da su njih dvojica sa V.V.om još od ranije imali dogovor da se svakog
11-og u mjesecu nađu u nekoj kafani na C. i druže, tako da su se i kritičnog
dana, 11.09.2008.godine, sastali u kafani „V.“ na C. oko 20,00 časova gdje su
večerali i ostali u priči. Dalje proizilazi da je u tom krivičnom postupku
prvostepeni sud donio presudu dana 01.06.2012. godine kojom je okrivljeni V.V.
oglašen krivim zbog krivičnog djela stavljenog mu na teret i osuđen na kaznu
zatvora u trajanju od šest mjeseci, a koja presuda je potvrđena presudom Višeg
suda u Podgorici Kž.br.1252/2012 od 27.09.2012.godine.
Iz navedenih spisa nesumnjivo su potvrđene inkriminisane radnje okrivljenih i
to konkretno da su u krivičnom postupku vođenom pred ovim sudom protiv
okrivljenog V.V.a saslušani u svojstvu svjedoka i propisno upozoreni na
dužnost kazivanja istine, izjavili da su se dana 11.09.2008. godine oko 20,00
časova nalazili u društvu sa tamo okrivljenim V.em, u kafani „V.“ na C., iako
je provedenim dokazima utvrđeno da se okrivljeni V. u navedeno vrijeme nalazio
u Kumboru-Opština Herceg Novi gdje je i izvršio krivično djelo stavljeno mu na
teret, a zbog čega je pravosnažno osuđen na kaznu zatvora u trajanju od šest
mjeseci.
Iz izvještaja iz kaznene evidencije na ime okrivljenih, proizilazi da isti
ranije nisu osuđivani.
Analizirajući odbrane okrivljenih i dovodeći ih u vezu sa izvedenim dokazima,
sud je iste cijenio neosnovanim, nelogičnim i neuvjerljivim jer su u
suprotnosti sa izvedenim pismenim dokazom – spisima predmeta ovog suda
K.br.5/12, a posebno sa pravosnažnom presudom ovog suda K.5/12 od
01.06.2012.godine. Sud je mišljenja da su ovakve odbrane okrivljenih sračunate
na izbjegavanje krivice, pa ih kao takve nije prihvatio.
Naime, citiranom pravosnažnom presudom okrivljeni V.V. je oglašen krivim zbog
izvršenja krivičnog djela iznuda u pokušaju iz čl.250 st.2 u vezi st.1 u vezi
čl.20 KZ, pri čemu je utvrđeno da se dana 11.09.2008. godine, V. nalazio u
mjestu Kumbor gdje je i izvršio predmetno djelo na štetu Y.K. i Y.E., pa se
isti u navedeno vrijeme nije mogao nalaziti u društvu okrivljenih G.a i V.a, o
čemu su isti svjedočili u krivičnom postupku iako su prethodno propisno
upozoreni na dužnost kazivanja istine.  
Polazeći od naprijed analiziranih i provedenih dokaza, sud je nesporno utvrdio
da su okrivljeni dana 21.10.2009. godine u 11,00 časova, na glavnom pretresu
kod Osnovnog suda u Herceg Novom u predmetu K.br.47/2009, u krivičnom postupku
koji se vodio protiv osuđenog V.V.a iz C., zbog krivičnog djela iznuda u
pokušaju iz čl.250 st.2 u vezi st.1 u vezi sa čl.20 Krivičnog zakonika, u
kojem su okrivljeni G. i V., saslušani u svojstvu svjedoka i propisno
upozoreni na dužnost kazivanja istine i posljedice davanja lažnog iskaza, dali
lažan iskaz pred tim sudom, da se osuđeni V.V. dana 11.09.2008.godine oko
20,00 časova nalazio sa njima u društvu, u kafani „V.“ na C., gdje su večerali
i družili se, iako su znali da to nije istina, jer se osuđeni V. u naznačenom
danu i vremenu, nalazio u K. – Opština Herceg Novi, gdje je izvršio predmetno
krivično djelo na štetu ukrajinskih državljana Y.K. i Y.E., a što je utvrđeno
pravosnažnom presudom Osnovnog suda u Herceg Novom, K.br.5/12 od
01.06.2012.godine, kojom je okrivljeni V.V. oglašen krivim i osuđen na kaznu
zatvora u trajanju od šest mjeseci.
Kod tako utvrđenog činjeničnog stanja, u naprijed opisanim radnjama
okrivljenih, sud je našao sva obilježja krivičnog djela davanje lažnog iskaza
iz čl.389 st.3 u vezi st.1 KZ, jer su u krivičnom postupku, u svojstvu
svjedoka dali lažan iskaz, a što je utvrđeno spisima predmeta ovog suda
K.5/12, a posebno pravosnažnom presudom u tom predmetu.
U odnosu na oblik vinosti, sud je utvrdio da su okrivljeni ova krivična djela
počinili sa direktnim umišljajem, jer su bili svjesni da daju lažan iskaz u
krivičnom postupku, što su i htjeli. Njihov umišljaj je nesumnjivo utvrđen na
naprijed opisani način, obzirom da su u krivičnom postupku, iako prethodno
upozoreni na dužnost kazivanja istine, dali iskaz u kom su iznijeli da se
okrivljeni V. kritičnom prilikom nalazio u njihovom društvu, iako su znali da
navedeno nije tačno.
Odlučujući o vrsti i visini krivične sankcije koju okrivljenim treba izreći za
počinjena krivična djela,sud je cijenio sve okolnosti iz čl.42 KZ.
Shodno navedenom zakonskom propisu sud je okrivljenim kao olakšavajuće
okolnosti cijenio raniju neosuđivanost, te to što se radi o porodičnim
ljudima, dok otežavajućih okolnosti nije našao. Kada se ima u vidu ranija
neosuđivanost okrivljenih i odsustvo otežavajućih okolnosti, sud je mišljenja
da je navedeno djelo lakše( lakše je i formalno obzirom na zakonom propisanu
kaznu), te da nije nužno, s obzirom na ličnost okrivljenih, prema njima
primjeniti kaznu, jer se osnovano može očekivati da će i samo upozorenje uz
prijetnju kaznom dovoljno uticati na njih da ubuduće ne vrše krivična djela.
Zbog toga je sud primjenom čl.  52, 53 st. 1 i 54 st.1 i 4.KZ istovremeno
odredio da se utvrđene kazne zatvora u trajanju od po 3 mjeseca neće izvršiti
ako okrivljeni za vrijeme od 1 godine ne izvrše novo krivično djelo, s tim što
je vrijeme provjeravanja odmjereno u skladu sa visinom utvrđene kazne i
ličnosti okrivljenih.
Sud je na osnovu čl.229 st. 1 ZKP-a, okrivljene obavezao da plate troškove
krivičnog postupka u paušalnom iznosu od po 50,00 eura svaki, koji iznos je
odmjeren u skladu sa složenosti i dužinom trajanja postupka i imovnim stanjem
okrivljenih.  
OSNOVNI SUD U HERCEG NOVOM
Dana, 06.12.2012.godine.  
zapisničar:                                                                                                                            Sudija:

Milović Tereza
Leković Branislav  
PRAVNA POUKA:
Protiv ove presude dozvoljena je žalba u roku
od  8 dana od dana prijema ,Višem sudu u Podgorici
putem ovog suda.  
DNA:
- ODT H.Novi
- okrivljenima G.M. i V.Z.
-    u spise  