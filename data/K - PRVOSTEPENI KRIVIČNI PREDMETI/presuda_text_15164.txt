K. 479/12/12
U IME CRNE GORE
OSNOVNI SUD U KOTORU, kao nadležni prvostepeni krivični sud, po sudiji Momirki
Marović, uz učešće zapisničara Ana Marije Petković, u krivičnom predmetu
protiv optužene J M, zbog krivičnog djela pronevjere iz člana 420. stav 1.
Krivičnog zakonika, koji se vodi po optužnom predlogu ODT Kotor Kt. broj
279/10 od 03.05.2012 godine, nakon glavnog i javnog pretresa održanog dana
14.02.2013. godine u prisustvu zamjenika ODT Kotor Jovanke Čizmović, optužene
J M branioca optužene advokata L B ovlašćenog predstavnika oštećene kladionice
,,P'' O B , dana 18.02.2013. godine donio je i javno objavio sledeću
P R E S U D U
OPTUŽENA J M, JMBG od oca J majke M, rođene G, rođena .......... godine u K
stalno nastanjena u P , državljanka CG, sa završenom SSS, udata, majka jednog
maloljetnog djeteta, srednjeg imovnog stanja, neosuđivana, protiv koje se ne
vodi postupak za drugo krivično djelo,
K r i v a j e
Što je dana 02.02.2010. godine u Kotoru u namjeri da sebi pribavi protivpravnu
imovinsku korist, u svojstvu radnice - operatera sportske kladionice "P M" u
D, prisvojila novac od dnevnog pazara u iznosu od 2.000.- eura, koji joj je
bio povjren na radu, na način što je iz kase kladionice oduzela navedeni novac
u tako sebi pribavila imovinsku korist u navedenom iznosu, pri čemu je bila
uračunljiva, svjesna značaja svog djela čije je izvršenje htjela,
- čime je izvršila krivično djelo pronevjere iz člana 420. stav 1. Krivičnog
zakonika.
Pa joj sud na osnovu naprijed navedene krivično pravne odredbe te odredbi
člana 3, 5, 8, 13, 15, 36, 42, 45,46, 52, 53 i 54 KZ-a i člana 368 i 374 ZKP-a
izriče
USLOVNU OSUDU
Kojom utvrđuje kaznu zatvora u trajanju od 3 mjeseca i istovremeno određuje da
se kazna neće izvršiti ukoliko optužena za vrijeme od jedne godine i šest
mjeseci od dana pravosnažnosti presude ne učini novo krivično djelo.
Dužna je optužena na ime sudskog paušala uplatiti iznos od 50,00 eura, u
korist budžeta Crne Gore na žiro račun broj 832-16-52 u roku od mjesec dana od
dana pravosnažnosti presude i dokaz o uplati dostaviti ovom sudu s pozivom na
broj K. 479/12/12.
Dužna je optužena oštećenoj kladionici ,,P" na ime imovinsko pravnog zahtjeva
uplatiti iznos od 2.000,00 eura u roku od 2 mjeseca od dana pravosnažnosti
presude, pod prijetnjom prinudnog izvršenja.
O b r a z l o ž e n j e
ODT Kotor aktom Kt. broj 279/10 od 03.05.2012 godine optužilo je J M zbog
izvršenja krivičnog djela pronevjere iz člana 420. stav 1. Krivičnog zakonika.
U svojoj odbrani optužena J M je navela da je morala hitno da se snađe za
novac zbog majčine operacije i da je uzela iz kladionice 2.000 eura, a onda je
O prijavio. Imala je namjeru da čim dođe do novca, isti vrati, ali su stvari
krenule drugim tokom. Ima namjeru da što prije vrati novac O, po porođaju ga
je zvala i ovo mu kazala, a on je odgovorio da joj vjeruje i kazao ,, u redu
''. Nije oduzela navedeni novac već ga je pozajmila iz kladionice. Pitala je O
B da li može da joj pozajmi 2.000 eura jer su joj iste potrebne radi operacije
majke a O B joj je odgovorio ,,M meni je stvarno žao ali nemam da ti pozajmim
taj novac''. Navela je da joj O nije rekao da će joj pozajmiti novac kada isti
bude imao od pazara, niti ga je pitala da li će joj pozajmiti novac kada bude
ostvaren pazarom u tom iznosu. Kada je nakon nekoliko dana Pazar iznosio 2.000
eura, ona je sama pozajmila taj novac ne pitajući O B da to uradi. Nakon što
je novac pozajmila i to nakon dva tri dana pitala je O B da za taj pozajmljeni
novac radi narednih 6-7 mjeseci bez plate a kako bi otplatila dug. O B na to
nije pristao, već joj je dao otkaz dana 13.02.2010. godine. U međuvremenu nije
vratila dug, niti dio istog, jer nije bila u mogućnosti obzirom da je prvo
vrijeme bila uz bolesnu majku, a kasnije se udala i dobila dijete, a i suprug
joj se razlobio.
Prilikom odgovora na pitanja na glavnom pretresu dana 18.02.2013. godine
navela je da kada je pitala O B da joj pozajmi novac i obzirom da joj je isti
i rekao da mu je žao što ne može da joj pozajmi novac, jer isti nijesu imali
tog dana kroz ostvareni pazar, a ona je to sama i znala obzirom da je radila
tog dana, smatrala je da bi joj isti pozajmio novac da su ga tog dana imali u
pazaru , obzirom da joj je uvjek O govorio da je ona dobar radnik i da mu se
uvjek obrati ako joj je nešto neophodno. Radila je u toj kladionici od 2006.
godine. Vjerovala je O B i nije imala ni zdravstveno ni socijalno osiguranje
za svo vrijeme dok je radila u toj kladionici jer je mislila i vjerovala da će
joj isti to uplatiti, a kako joj je i obećavao. Vratila bi novac za svo ovo
vrijeme da je radila i da nije imala porodičnih problema. Novac će vratiti
oštećenom, a predala je dosta biografija za zasnivanje radnog odnosa.
U dokaznom postupku radi utvrđivanja činjeničnog stanja i krivice optužene sud
je proveo sledeće dokaze: saslušao ovlašćenog predstavnika sportske kladionice
,,P'' O B, izvršio uvid u izvod iz kaznene evidencije za optuženu Uprave
policije ispostave Kotor od 09.06.2010 godine, uvid u izvod iz matičnog
registra rođenih za Opštinu Berane od 04.05.2012 godine, uvid u ugovor o radu
zaključen pod brojem 01/221 od 22.08.2009 godine od strane poslodavca ,,P M''
DOO Pa zaposlenom J M iz Kuvid u ugovor zaključen dana 07.07.2008. godine
između poslodavca ,,P M DOO P i J M kao zaposlene.
Ovlašćeni predstavnik sportske kladionice ,, P '' O B je naveo da mu je
optužena deset dana prije kritičnog događaja zatražila pozajmicu od firme u
iznosu od 2.000 eura. Molila ga je tvrdeći da joj je majka bolesna i da joj
novac hitno treba za operaciju, a on je bio i lično prisutan, kada je
razgovarala o tome i sa gazdom, koji joj je rekao isto što i on, da nijesu u
mogućnosti i da im je žao. Ona je to prihvatila, nije se bunila, niti
prigovarala, da bi se ovo desilo nenajavljeno. Radi se o pazaru sakupljenom
3-4 dana, a ona je sve to uzela i rekla da će da vrati. Što se tiče plate,
optuženoj je ista redovno isplaćivana, a saznao je iz kancelarija
administracije kladionice da su sve obaveze te firme prema optuženoj izmirene
i to je sve što je njemu u vezi toga poznato kao i u vezi toga da li je istoj
prijavljen staž i uplaćivani doprinosi.
Prilikom odgovora na pitanja na glavnom pretresu naveo je da kada je njega
optužena pitala da joj pozajmi novac u iznosu od 2.000.- eura da je on pozvao
direktora M V i upitao ga da li može iz kladionice da pozajmi taj novac
optuženoj, međutim direktor mu je rekao da ne može. Kada je ovo saopštio
optuženoj ista je plakala i govorila da joj je majka bolesna, a to su čuli i
dva svjedoka koja su se kritične prilike zatekla u kladionici i isti su čak i
reagovali na to, govoreći da to nije pošteno, a ovlašteni predstavnik je naveo
i da je njemu čak bilo žao zbog takve odluke direktora. Ne zna tačno od kada
je optužena bila zaposlena u njihovoj kladionici, ali to se može provjeriti
uvidom u ugovore. Nakon 10 dana, nakon što je optužena uzela taj novac dali su
joj otkaz, ali istoj su i nudili duže vrijeme čak i od mjesec dva dana da
novac vrati, a ona je stalno obećavala da će novac vratiti. Čak je išao i kod
majke optužene , a kako bi vidio mogućnost da se novac vrati. Nikada mu
optužena nije nudila da na ime pozajmljenog novca radi u kladionici bez plate
a do iznosa pozajmljenog novca. Nakon što je optužena uzela novac iz
kladionice ista nije pobjegla već se sutradan pojavila na posao i rekla mu to
i radila, a on je njoj ostavio rok da vrati novac, a ista je obećavala da će
ga vratiti sutradan, da će joj novac leći na banku, te da je došlo do neke
greške sa uplatom, ali novac nije vraćen. Čuo je da je optužena govorila
odnosno žalila se da joj je majka operisana a nakon što je uzela novac,
međutim on nije vjerovao u tu priču. Optužena je bila vrijedan radnik i nikada
ni jednu pritužbu nije dobio na njen rad, odnosno isti je radila profesionalno
i tačno. Dodaje i pojašnjava da je njemu tada žao bilo što njegov direktor
nije dozvolio pozajmicu novca optuženoj, s obzirom da je ista bila tačan i
vrijedan radnik. Razgovor koji je obavljao sa direktorom M vršio je preko
mobilnog telefona i nije uključio interfon, tako da prisutni i to optužena i
ta dva igrača koja su se nalazila u igraonici nisu mogli da čuju razgovor, a
on je nakon razgovora rekao da mu je žao. Nije bio zadužen za dio koji se
odnosio na uplatu doprinosa na ime optužene a po osnovu radnog odnosa koji je
ista imala u njihovoj kladionici, već je za to bila zadužena druga služba.
Uvidom u izvod iz Kaznene evidencije za optuženu Uprave policije ispostave
Kotor od 09.06.2010 godine utvrđeno je da J M ranije nije osuđivana.
Uvidom u izvod iz matičnog registra rođenih za O B od 04.05.2012 godine
utvrđeno je da je optužena J M majka D V rođenog 25.08.2011 godine.
Uvidom u ugovor o radu zaključen pod brojem 01/221 od 22.08.2009 godine od
strane poslodavca ,,P M DOO P sa zaposlenom J M iz Kotora utvrđeno je da je
optužena zasnovala radni odnos na određeno vrijeme u trajanju od šest mjeseci
i da je bila raspoređena na radno mjesto – operater u sportskoj kladionici u
Kotoru.
Uvidom u ugovor zaključen dana 07.07.2008. godine između poslodavca ,,P M DOO
P i J M kao zaposlene utvrđeno je da je optužena bila u stalnom radnom odnosu
od 21.06.2006. godine.
Nije bilo predloga za dopunu dokaznog postupka niti prigovora na izvedene
dokaze.
Cijeneći sve provedene dokaze pojedinačno i u uzajamnoj povezanosti u smislu
člana 370. stav 3. Zakonika o krivičnom postupku, a u odnosu na odbranu
optužene, sud je utvrdio činjenično stanje navedeno u izreci presude.
Činjenično stanje sud je utvrdio na osnovu odbrane optužene J M, iskaza
ovlašćenog predstavnika oštećene sportske kladionice ,,P'' O B i provedenih
materijalnih dokaza.
Prije svega, sud je na osnovu ugovora o radu zaključenog pod brojem 01/221 od
22.08.2009 godine, ugovora zaključenog dana 07.07.2008. godine, te odbrane
optužene i iskaza ovlašćenog predstavnika oštećene kladionice ,,P'' O B
utvrdio da je optužena J M u kritičnom periodu bila zaposlena na radnom mjestu
operatera u sportskoj kladionici P u Kotoru.
Dalje, u svojoj odbrani optužena J M je navela da je morala hitno da se snađe
za novac zbog majčine operacije, pa je pitala O B da joj pozajmi 2.000 eura a
ovaj joj je odgovorio da mu je žao ali da nema da joj pozajmi taj novac, te je
ona nakon nekoliko dana kada je pazar iznosio 2.000 eura sama ,,pozajmila''
taj novac ne pitajući O B da to uradi, koji dio odbrane optužene je sud
prihvatio jer je isti u skladu sa iskazom ovlašćenog predstavnika oštećene
kladionice O B koji je naveo da mu je optužena deset dana prije kritičnog
događaja zatražila pozajmicu od firme u iznosu od 2.000 eura, međutim direktor
mu je rekao da joj ne može dati pozajmicu, pa je nakon razgovora sa direktorom
to saopštio optuženoj i rekao joj da mu je žao, a ona je nenajavljeno uzela
pazar sakupljen od 3-4 dana.
Sud nije prihvatio navod odbrane optužene da obzirom da joj je O B rekao da mu
je žao što ne može da joj pozajmi novac jer isti nisu imali tog dana kroz
ostvareni pazar, ona je smatrala da bi joj Ostojić pozajmio novac da su ga
toga dana imali u pazaru, obzirom da joj je isti govorio da je ona dobar
radnik i da mu se uvjek obrati ako joj je nešto neophodno, jer je ovakav navod
po mišljenju suda smišljen na olakšanje njenog položaja, imajući u vidu da je
i sama optužena u svojoj odbrani navela da joj O B nije rekao da će joj
pozajmiti novac kada isti bude imao od pazara, niti ga je pitala da li će joj
pozajmiti novac kada bude ostvaren pazar u tom iznosu, pa je sud utvrdio da je
optužena samoinicijativno prisvojila novac koji joj je bio povjeren na radu.
Takođe, sud nije prihvatio navod odbrane optužene da je pitala Ostojić O B da
za taj ,,pozajmljeni'' novac radi narednih 6-7 mjeseci bez plate kako bi
otplatila dug je je ovakav navod optužene obezvrijeđen iskazom ovlašćenog
predstavnika oštećene kladionice O B koji je naveo da mu optužena nikada nije
nudila da na ime ,,pozajmljenog'' novca radi u kladionici bez plate a do
iznosa ,,pozajmljenog'' novca, čiji iskaz je sud prihvatio, jer isti nijednim
provedenim dokazom nije doveden u sumnju.
Sud je mišljenja da je optužena J M postupala sa namjerom da predmetni novac
prisvoji tj. optužena nije imala namjeru da vrati otuđeni novac, obzirom da
ista objektivno nije imala realne izglede da će prisvojeni novac moći da vrati
u dogledno vrijeme, imajući u vidu činjenicu da sama optužena nije rekla da je
očekivala neki siguran prihod novca od kojeg bi mogla da vrati uzeti novac, a
kako shodno sudskoj praksi ( presuda Vrhovnog suda Hrvatske I Kž. 1101/76 od
12.10.1976. godine ) ocjena da li je kod optužene postojala samo namjera
posluživanja ili namjera prisvajanja zavisi prvenstveno od toga da li je ista
bila u objektivnoj mogućnosti da novac odmah ili brzo vrati, pa imajući u vidu
činjenicu da optužena oštećenoj kladionici nije nadoknadila štetu do okončanja
postupka, dakle pune tri godine od izvršenja krivičnog djela, jer kako je sama
optužena navela u svojoj odbrani ,,vratila bi novac za svo ovo vrijeme da je
radila'', to je sud utvrdio da optužena nije bila u objektivnoj mogućnosti tj.
da nije imala namjeru da novac vrati u dogledno vrijeme, te nije prihvatio
navod završne riječi branioca optužene i odbrane optužene da je ona novac
,,pozajmila'' sa namjerom da ga vrati. Naime, optužena u svojoj odbrani ne
navodi da je očekivala neki sigurni priliv novca od kojeg bi mogla vratiti
prisvojeni novac što dodatno kod suda stvara uvjerenje da se nije moglo raditi
o posluzi. Okolnost koju je optužena navela da joj je novac bio potreban za
operaciju majke, po mišljenju suda ne opravdava njene radnje. Takođe, navod
završne riječi branioca optužene da ista do sada novac nije vratila zbog
bolesti majke i nezaposlenosti potvrđuju stanovište suda da optužena
objektivno nije imala realne izglede da će prisvojeni novac moći da vrati u
dogledno vrijeme.
Time su se u radnjama optužene ostvarila sva bitna obilježja krivičnog djela
pronevjere iz člana 420 stav 1 KZ. Optužena je postupala sa umišljajem jer je
u svojstvu radnice – operatera sportske kladionice „P prisvojila novac
povjeren joj na radu, na način što novac od pazara u iznosu od dvije hiljade
eura nije razdužila, već je isti prisvojila za sebe, pribavivši tako sebi
protivpravnu imovinsku korist u naprijed navedenom iznosu, iako je znala da je
ovakav osnov sticanja protivpravan. Optužena je bila svjesna svojeg djela i
htjela njegovo izvršenje, jer kako je i sama u svojoj odbrani navela, novac
joj je bio potreban za operaciju majke, te je njena svijest obuhvatala
činjenicu da na navedeni način prisvaja novac oštećene kladionice koji joj je
bio povjeren na radu, što joj je i bila namjera.
Navode optužene da nije imala ni zdravstveno ni socijalno osiguranje za svo
vrijeme dok je radila u kladionici sud nije posebno cijenio, jer nije bitna
formalna strana odnosa optužene i oštećene kladionice, već činjenica da je
optužena obavljala poslove u toj kladionici i da je prisvojila novac koji joj
je bio povjeren na radu, čime je ostvarila sve elemente krivičnog djela
pronevjere. Dakle, nije od značaja da li je optuženoj isplaćivana plata u
skladu sa zakonom, odnosno da li su istoj uplaćivani doprinosi sa obavezno
penzijsko i socijalno osiguranje, a za postojanje ovog krivičnog djela.
Takođe, okolnost ( koju je u završnoj riječi istakla branilac optužene) da je
optužena dan nakon što je prisvojila novac došla na posao tj. nije
,,pobjegla'', po mišljenju suda nije od uticaja za postojanje predmetnog
krivičnog djela.
Prilikom odluke o vrsti i visini krivične sankcije koju optuženoj treba izreći
sud je pošao od toga da je za ovo krivično djelo zakonom propisana kazna
zatvora od šest mjeseci do pet godina. U smislu člana 42 KZ-a sud je na strani
optužene kao olakšavajuće okolnosti cijenio, da je ista porodična žena, majka
jednog maloljetnog djeteta, ranije neosuđivana, a koje okolnosti u svojoj
ukupnosti predstavljaju osobito olakšavajuće okolnosti, dok oteževajućih
okolnosti na strani optužene nije našao. Nalazeći da će se u slučaju optužene
upozorenjem uz prijetnju kaznom ostvariti svrha izricanja krivičnih sankcija,
sud je optuženoj izrekao uslovnu osudu kojom joj je utvdio kaznu zatvora u
trajanju od tri mjeseca i istovremeno odredio da se kazna neće izvršiti
ukoliko optužena za vrijeme od jedne godine i šest mjeseci od dana
pravosnažnosti presude ne učini novo krivično djelo. Sud smatra da je izrečena
krivična sankcija adekvatna težini učinjenog krivičnog djela, stepenu krivice
optužene i okolnostima pod kojima je djelo učinjeno, te da će se istom u
dovoljnoj mjeri uticati na optuženu da više ne vrši krivična djela tj. da će
se ostvariti ciljevi specijalne prevencije.
Sud je na osnovu naprijed navedene krivično pravne odredbe i člana 3, 5, 8,
13, 15, 36, 42, 45, 46, 52, 53. i 54. KZ-a i člana 368. i 374. ZKP-a, riješio
kao u izreci presude.
Sud je obavezao optuženu da na ime sudskog paušala uplati iznos od 50,00 eura,
u korist budžeta Crne Gore na žiro račun broj 832-16-52 u roku od mjesec dana
od dana pravosnažnosti presude i dokaz o uplati dostaviti ovom sudu s pozivom
na broj K. 479/12/12.
Sud je shodno članu 236. Zkp-a obavezao optuženu da oštećenoj kladionici ,,Pr“
na ime imovinsko pravnog zahtjeva uplatiti iznos od 2.000,00 eura u roku od 2
mjeseca od dana pravosnažnosti presude, pod prijetnjom prinudnog izvršenja.
Na prednjim razlozima sud je zasnovao svoju odluku.
OSNOVNI SUD U KOTORU
Dana 18.02.2013 godine
Zapisničar, Sudija,
Ana Marija Petković Momirka Marović
PRAVNA POUKA: Protiv ove presude dozvoljena je žalba Višem sudu u Podgorici, u
roku od 8 dana od prijema iste, a preko ovog suda.