 

K. br. 39/13 
                                                             U IME CRNE
GORE 
                    Osnovni sud u Pljevljima kao prvostepeni krivični sud, po sudiji Branku Pejoviću uz sudjelovanje zapisničara Milanke Šestović, u krivičnom predmetu protiv okrivljenog H. H. iz P., zbog krivičnog djela omogućavanje uživanja opojnih droga iz čl. 301 st. 1  Krivičnog zakonika, po optužnom predlogu ODT Pljevlja  Kt. br. 3/13 od 15.03.2013.godine, nakon održaog glavnog i javog pretresa u prisustvu zamjenika ODT Pljevlja Golubović Sanje, i okrivljenog, dana 02.04.2013. godine, donio je i javno objavio

P R E S U D U 
                    Okrivljeni **H. H.** , JMBG...., od oca M. i majke B. rođ. Č., rođen .... godine u P. gdje i živi ul. B. br. 8, državljanin CG, govori Crnogorskim jezikom, ne zaposlen, ne oženjen, bez djece, završio srednju školu, srednjeg imovnog stanja, ranije ne osuđivan.


                                                           **K R I V     J E**

                    Što je:  
                    Dana 25.10.2012.godine oko 13,50 časova u gradskom parku "Zelengora" u P. neovlašćeno dao opojnu drogu-"Kanabis i THC", supstance proglašene za opojnu drogu Pravilnikom o utvrđivanju spiska droga, psihotropnih supstanci i bilja koje se može koristiti za proizvodnju droga ("SL.list CG" br. 56/2012) na uživanje B. D. iz P.,-  
                    čime je izvršio krivično djelo omogućavanje uživanja opojnih droga iz čl. 301 st. 1 Krivičnog zakonika.

                    Pa mu sud na osnovu već citiranog zakonskog propisa, a primjenom čl. 4, 5, 13,  15, 32, 33, 36, 42, 53 i 54 Krivičnog zakonika, te čl. 226 i 229 ZKP CG  **i z r i č e**

                                                             USLOVNU OSUDU 
                    S tim da mu utvrđuje kaznu zatvora u trajanju od 6 (šest) mjeseci i istovremeno određuje da se ista neće izvršiti ukoliko okrivljeni u roku od godinu dana ne izvrši novo krivično djelo.  
                    Okrivljeni se obavezuje da na ime paušala plati ovom sudu iznos od 27,50 €, a ovo u roku od 15 dana po pravnosnažnosti presude pod prijetnjom prinudnog izvršenja.

O b r a z l o ž e nj e 
                    Osnovno državno tužilaštvo iz Pljevalja optužnim predlogom Kt. br. 3/13 od 15.03.2013.godine optužilo je okrivljenog H. H. iz P., zbog krivičnog djela omogućavanje uživanja opojnih droga iz čl. 301 st. 1 Krivičnog zakonika, navodeći da je okrivljeni krivično djelo izvršio na način mjesto i vrijeme kako je to bliže opisano u izreci ove presude.  
                    U završnoj riječi zamjenik ODT Pljevlja je u cjelosti ostao pri podnesenom optužnom predlogu i predložio da sud okrivljenog oglasi krivim i osudi po zakonu.

                    Okrivljeni H. H. u svoju odbranu na zapisnik pred ODT Pljevlja je istakao da je dana 24.10.2012.godine u blizini Crkve u P. mu prišao jedan nepoznat čovjek, krupan, duge kose sa malo dužom bradom koga nikada ranije nije vidio u gradu. Kada mu je prišao rekao mu je "evo ti da probaš ovo iz Podgorice" i pčružio mu jednu providnu kesicu u kojoj se nalazila zelena biljka. Pretpostavio je šta je to te da je to marihuana pa je uzeo kesicu od tog nepoznatog lica da bi marihuanu probao, a misli da mu je ovaj čovjek upravo prišao zato što su i on i okrivljeni duge kose. Sledećeg dana 25.10.2012.godine, čuo se telefonom sa svojim drugom B. D. koga poznaje već 20 godina i sa kojim se svakodnevno druži. Dogovorili su se da se nađu u gradu i našli su se u blizini fontane negdje oko 13,00 časova. Trebali su da odu na kafu, a posle toga na basket. Kada su se našli u gradu rekao je D. da hoće da ispali nešto što mu je dao neki lik i rekao mu da pođe sa njim do parka koji se nalazi iznad zelengore i da ga sačeka dok on to odradi. Kada su došli u park sjeli su na jednu klupu pa je on iz džepa gornjeg dijela trenerke izvadio džoint-cigaretu koju je već kod kuće smotao u rizlu-listić za motanje duvana u koji je stavio marihuanu koju mu je dao nepoznati čovjek. Na klupi su sjedjeli negdje oko 15 minuta i čim je izvadio ovu cigaretu u koju je stavio marihuanu D. je rekao "daj da vidim to". Tada je D. dao džoint i u momentu kada je džoint uzeo D. u ruku, naišla je policija. Napominje da džoint nije palio što znači da nije povukao ni jedan dim, tako da je džoint koji je policija našla kod D. u ruci bio nezapaljen. Ističe da je on uživalac marihuane i to povremeno uživa marihuanu u poslednje dvije godine. Dalje ističe da ne zna da li je B. D. uživalac nedozvoljenih supstanci. Takođe ističe da pomenutog dana nije navodio B. da uživa marihuanu niti mu je pripremljeni džoint dao radi uživanja, već samo da bi D.vidio kako to izgleda, jer je tražio da pogleda. Kada se 24.10.2012.godine čuo sa D. nije mu pomenuo susret sa nepoznatim čovjekom, niti događaj ispred Crkve. Kada su olicajci došli cigareta koju je smotao, a u kojoj se nalazila marihuana i to cijele sadržine koju mu je dao nepoznati čovjek nalazila se kod B. i od njega je i oduzeta. Posebno je istakao da je i ranije pred B. uživao drogu - marihuanu par puta.  
                    U završnoj riječi je istakao da se ne osjeća krivim, da ne priznaje krivicu pa je na kraju predložio da ga sud oslobodi od krivične odgovornosti.

                    U dokaznom postupku sud je saslušao svjedoke B. D., B. S.i C. I., pročitao izvještaj o mjerenju mase br. 03-244/12-10431/3 od 25.10.2012.godine, sačinjen od strane UP - PJ Pljevlja, pročitao izvještaj o preliminarnom testu UP PJ Pljevlja br. 03-244/12-10431/2 od 26.10.2012.godine, pročitao izvještaj o hemijskoj analizi Forezničkog centra D. UP CG br. 4507/12, pročitao potvrdu o privremeno oduzetim predmetima UP - grupe za suzbijanje droga Berane, Bijelo Polje i Pljevlja br. 03/04-240/12-40-161 od 25.10.2012.godine, izvršio uvid u fotoelaborat UP-PJ Pljevlja br.511/12 od 25.10.2012.godine i pročitao izvještaj iz KE za okrivljenog izdat od strane UP - PJ Pljevlja br. 03-245/13-2220/2 od 12.03.2013.godine.

                    Nakon provedenog dokaznog postupka i nakon ocjene svih izvedenih dokaza, kako skupa tako i pojedinačno i u njihovoj međusobnoj povezanosti jednog sa drugim, a imajući u vidu i odbranu okrivljenog sud je utvrdio da je okrivljeni H. H. iz P. izvršio krivično djelo koje mu je optužnim predlogom ODT-a stavljeno na teret, a na način mjesto i vrijeme kako je to bliže opisano

-3-  
u izreci ove presude. Ovakvu svoju odluku sud je zasnovao na činjenicama koje
slijede iz svih izvedenih dokaza na glavnom pretresu.  
                    Naime, svjedok B. D. je na zapisniku ODT Pljevlja istakao da je dana 25.10.2012.godine negdje između 14,00 i 15,00 časova se našao u gradu sa svojim drugom - okrivljenim H. H., sa kojim se prethodno čuo telefonom i dogovorio da pođu na kafu. Prije nego što je pošao na kafu okrivljeni ga je zamolio da pođe sa njim do parka "zelengora" pa je on pristao, a da ga prethodno nije pitao zbog čega, jer mu je bilo normalno da pođe zajedno sa svojim drugom u park i da sjednu na klupu. Kada su sjeli na jednu klupu u pomenutom parku okrivljeni je iz nekog odjevnog predmeta koji je bio na njemu, a ne zna iz koga izvadio džoint-cigaretu zamotanu u duvanski papirić u kojoj se nalazila marihuana, pretpostavlja sa namjerom da je ispali jer zna da je okrivljeni povremeni uživaoc marihuane. Još jedanput napominje da je džoint bio kod okrivljenog kada su tek sjeli na klupu i da je bio pripremljen. Prije nego što je okrivljeni zapalio džoint zamolio ga je da mu ga da što je okrivljeni i učinio. Uzeo je već pripremljeni džoint u ruku i prinio da pomiriše marihuanu iz njega i u tom momentu pojavio se neki inspektor i od njega oduzeo džoint. Ističe da džoint nije zapalio niti okrivljeni niti on. Takođe ističe da ga okrivljeni nije navodio niti postrekavao da uživa - da zapali i povuče dim marihuane, niti mu je dao džoint sa namjerom da bi ga uživao, niti je njegova namjera bila da uživa ovu nedozvoljenu supstancu. Okrivljeni mu je na njegovo traženje dao džoint koji je tražio iz radoznalosti da ga pogleda i pomiriše. Napominje, da je par puta probao marihuanu, ali nije uživalac nedozvoljenih supstanci, samim tim jer je student fakulteta za sport i fizičku kulturu. Okrivljenog nije pitao odakle mu marihuana jer ga to nije ni interesovalo. Posebno ističe da je razgovarao sa okrivljenim dana 24.10.2012.godine telefonom, taj razgovor je bio jako kratak jer su mu roditelji bili kući, a okrivljeni mu nije pominjao nikakav susret sa nepoznatim čovjekom, niti mu je šta u tom pravcu pominjao drogu. Dalje je dodao da okrivljeni ranije nikada pred njim nije uživao drogu, niti svjedok pred okrivljenim, mada zna da okrivljeni povremeno uživa marihuanu jer su o tome razgovarali. Dalje dodaje da on mnogo vremena provodi u Podgorici i sa okrivljenim se viđa rijetko, a okrivljeni zna da je on ranije probao marihuanu. Posebno ističe da među policajcima koji su došli na licu mjesta, a bilo ih je dvojica je prepoznao C. koga poznaje izviđenja, jer je sa njim ranije igrao rukomet. Na glavnom pretresu je istakao da kada je policija došla na lice mjesta da je kod njega u ruci bio samo savijeni džoint-cigareta sa marihuanom i on je znao da je u toj cigareti marihuana, a da više ništa nije imao u ruci osim te cigarete sa marihuanom, tzv. džoint.

                    Sud je odbacio odbranu okrivljenog jer je sud mišljenja da je okrivljeni svoju odbranu dao tendenciozno u namjeri izbjegavanja krivične odgovornosti, i to u dijelu u kojem okrivljeni tvrdi da nije imao namjeru da omogući B. da uživa drogu-marihuanu, već kako ističe je džoint B. dodao isključivo iz razloga da B. isti pogleda i pomiriše. Takav razlog koji je naveo okrivljeni za sud nema nikakve logike, pa je i iz tog razloga sud u tom dijelu i odbacio odbranu okrivljenog. Iz njegove odbrane sud je zaključio upravo odlučne činjenice da je on nabavio marihuanu, da je savio džoint, da ga je držao kod sebe u gornjem dijelu trenerke u džepu, te da je isti džoint kada su sjeli u park na klupu, dodao svjedoku B., a upravo da bi svjedok konzumirao pripremljeni džoint.  Takođe sud je odbacio i iskaz svjedoka B. jer je očigledno da je ovaj svjedok imao namjeru da svojim svjedočenjem pomogne okrivljenom, a u cilju izbjegavanja krivične odgovornosti. Njihovi iskazi se u mnogome razlikuju, a posebno u tome što svjedok B. kaže da su u park "zelengora" otišli sa namjerom da samo sjednu na klupu i da nije bilo nikakvog direktnog povoda. Međutim, okrivljeni ističe da kada se sreo sa B. da mu je rekao "hoću nešto da ispalim, što mi je dao neki lik". Takođe njihovi iskazi se razlikuju i u tome što svjedok B. ističe da okrivljeni nikada pred njim nije pušio marihuanu, dok okrivljeni ističe da je pušio džoint par puta pred svjedokom B. Sve to ukazuje na činjenicu da su i okrivljeni i svjedok se dogovorili da usmjere svoje kazivanje u namjeri da bi se okrivljenom pomoglo radi izbjegavanja krivične odgovornosti.

-4-  
                    Svjedok B. S. je na zapisniku ODT Pljevlja istakao da je zaposlen na radnom mjestu samostalnog policijskog komesara u grupi za suzbijanje droga Berane, Bijelo Polje i Pljevlja, te da je dana 25.10.2012.godine u toku redovnih aktivnosti-obilaska gradskih parkova i drugih lokaliteta gdje se prema njihovim saznanjima okupljaju uživaoci opojnih supstanci, zajedno sa kolegom C. I. u parku iznad zelengore zatekao je dva lica koja su sjedjela na klupi. On i C. su im prišli, legitimisali se i tražili su i legitimaciju od tih lica za koja su utvrdili da se radi o okrivljenom H. H. i B. D. Kada su izvršili njihovu legitimaciju pitali su ih da li imaju nešto kod sebe, a B. je rekao "imam ja" i pružio ruku odnosno otvorio šaku u kojoj se nalazio jedan džoint-ručno pravljena cigareta u kojoj je bila biljna supstanca. B. mu je pokazao džoint koji nije bio zapaljen niti je bio prethodno paljen, a na njegovo pitanje čiji je i okrivljeni i svjedok su u isti glas odgovorili "naš". Dalje ističe da je potvrdu o privremeno oduzetim predmetima izadao na ime H. H. i jedan primerak potvrde uručio H. iako je džoint našao kod B., a ovo je uradio na osnovu informacija koje je prikupio od H. i B. prilikom prikupljanja obavještenja od njih u svojstvu građanina. Džoint koji je oduzeo od B.uredno je bio savijen i iz njega nije izvlačena marihuana. Zna da je B. rekao da džoint koji je držao u ruci spusti na klupu na koju je sjedio jer mu je tada izdao naređenje da izvadi sve iz džepova i stavi na klupu. Dalje dodaje da ne zna da li su okrivljeni i svjedok B. uživaoci opojnih supstanci, inače uživaoci opojnih sredstava se kod njih u odsjeku evidentiraju tek onda kada se protiv nekoga od njih podnese krivična ili prekršajna prijava. Napomenuo je da je razgovor sa okrivljenim i svjedokom obavljao u policijskoj stanici i sve informacije do kojih je došao od njih došao je na osnovu izjava koje su oni dali u svojstvu građanina, prilikom prikupljanja obaveštenja od njih, jer njihova praksa nije da im postavljaju bilo kakva pitanja na licu mjesta.

                    Na glavnom pretresu je istakao da koliko se može sjetiti, a siguran je sa procentom od 60% da je svjedok B. u ruci pored džointa imao i upaljač, dok sa procentom od 40% nije sasvim siguran u to. Takođe i okrivljeni u djelimičnom prigovoru na ovu konstataciju svjedoka ističe da nije sasvim siguran, ali da misli da je upaljač pronađen kod B. u džepu, a da mu nije bio u ruci.

                    Sud je u cjelosti prihvatio iskaz ovog svjedoka smatrajući da je svjedok objektivno svjedočio, a njegovo svjedočenje nije ničim obezvrijeđeno niti odbranom okrivljenog, niti iskazom svjedoka B.

                    Svjedok C. I. je na zapisniku ODT Pljevlja istakao da je zaposlen na radnom mjestu operativnog radnika u grupi za suzbijanje droga Berane, Bijelo Polje i Pljevlja, te da je dana 25.10.2012.godine oko 14,00 časova u toku redovnih aktivnosti - obilaska parkova i drugih lokaliteta gdje se prema njihovim saznanjima okupljaju lica sklona konzumiranju opojnih supstanci, kao i prodaji zajedno sa kolegom B. S. u gradskom parku "zelengora" zatekli su dva lica koja su sjedjela na klupi, pa ih je svjedok odmah prepoznao, a za oba lica posjeduje operativna saznanja da su konzumenti marihuane. Prvo im je prišao njegov kolega B. koji se najprije legitimisao, a zatim su izvršili legitimaciju okrivljenog i B. Kolega B. ih je pitao da li imaju još nešto kod sebe osim legitimacije, a B. je otvorio šaku i pokazao ručno pravljenu cigaretu za koju su on i kolega posumnjali da se radi o džointu odnosno o marihuani. Ne može da se sjeti da li je Bojadžić u ruci imao još nešto. Napominje, da je džoint bio pripremljen za konzumiranje-savijen. B. je sjedjeo na klupi u parku dok je okrivljeni stajao odmah pored klupe. Na pitanje kolege B. i okrivljeni i svjedok su odgovorili da je džoint njihov. Potvrda o privremeno oduzetim predmetima izdata je na ime okrivljenog jer je njegov kolega B. prvo prihvati obaveštenja od H. koji je tvrdio da je prethodnog dana nabavio drogu od njemu nepoznatog lica i da je džoint njegov.

                    Sud je takođe u cjelosti prihvatio iskaz ovog svjedoka smatrajući da je isti objektivno svjedočio, a takođe ni njegov iskaz nije obezvrijeđen niti odbranom okrivljenog niti iskazom svjedoka B.

-5-  
                    Iz izvještaja o mjerenju mase UP - PJ Pljevlja od 25.10.2012.godine se zaključuje da su radnici UP - PJ Pljevlja izmjerili količinu - masu marihuane, te da je ista imala masu 0,8 grama.  
                    Iz izvještaja o preliminarnom testu UP - PJ Pljevlja od 26.10.2012.godine se zaključuje da je test pozitivan na marihuanu, hašiš i THC.

                    Iz izvještaja o hemijskoj analizi br. 4507/12 izdat od strane Forenzičkog centra D. se zaključuje da je metodama utvrđeno da dostavljeni uzorak sadrži THC, te da su supstance kanabis i THC takve supstance koje djeluju na centralni nervni sistem, izazivanju stanje zavisnosti i nalaze se na listi opojnih droga ("Sl.list SRJ" br. 44/2002).

                    Iz potvrde o privremeno oduzetim predmetima se zaključuje da je džoint oduzet od okrivljenog pošto je okrivljeni i rekao da je džoint njegov.

                    Iz izvještaja iz KE za okrivljenog izdat od strane UP - PJ Pljevlja br. 03-245/13-3220/2 od 12.03.2013.godine se zaključuje da okrivljeni ranije nije evidentiran u kaznenu evidenciju.

                    Kod ovakvog činjeničnog stanja na osnovu svih izvedenih dokaza, kao i na osnovu djelimičnog priznanja okrivljenog sud je utvrdio da je okrivljeni H. H. iz P. izvršio krivično djelo koje mu je optužnim predlogom ODT-a stavljeno na teret, a na način, mjesto i vrijeme kako je to bliže opisano u izreci ove presude.  Naime, utvrđeno je da je okrivljeni nabavio marihuanu prethodni dan od NN lica, da je od te marihuane kod kuće napravio cigaretu - džoint, te da je tako pripremljen džoint držao u džepu gornjeg dijela trenerke. Dalje je utvrđeno da se u gradu našao sa svojim drugom B. D., da je u parku na klupi pripremljeni džoint dodao svjedoku B. sa ciljem da mu omogući da konzumira marihuanu. Sud je na taj zaključak došao jer je svjedok B.istakao da je sa većom sigurnošću od 60% siguran da je pored džointa u ruci B. pronašao i upaljač, što znači da je B. imao namjeru da taj džoint i zapali i konzumira. Okrivljeni je prigovorio iskazu svjedoka B. ističući da je upaljač pronađen u džepu B., a ne u ruci, mada nije sasvim siguran, pa i sve da je upaljač pronađen u džepu B. - što je manja vjerovatnoća, isti upaljač bi bio upotrebljen za zapaljivanje istog džointa, a u tome ih je spriječila policija. Imajući sve to u vidu sud ne vidi nikakvu logiku da okrivljeni dodaje džoint B. da bi navodno ovaj isti vidio i omirisao. U tom dijelu je sud apsulutno siguran da je okrivljeni dodao džoint B. isključivo radi konzumiranja, i na taj način mu omogućio da uživa opojnu drogu-marihuanu.

                    Prilikom određivanja vrste kazne i prilikom odmjeravanja njene visine sud je u okviru opšte svrhe krivičnih sankcija cijenio i svrhu uslovne osude pa je sud mišljenja da u konkretnom slučaju radi krivično pravne zaštite protiv okrivljenog nije neophodno izricati drugu vrstu krivične sankcije, osim uslovne osude pa je sud okrivljenom izrekao uslovnu osudu smatrajući da će se istom postići kako generalna tako i specijalna prevencija. Pri tome sud je na strani okrivljenog našao nekoliko olakšavajućih okolnosti, a to su da se radi o mladom čovjeku, da je imao dobro držanje pred sudom, da ranije nije osuđivan, pa je imajući to u vidu sud mišljenja da je izrečena krivična sankcija okrivljenom adekvatna i primjerena stepenu društvene opasnosti, težini učinjenog djela, kao i nastalim posledicama, te da ista krivična sankcija prema okrivljenom predstavlja onu mjeru koja je neophodna a bi se prema okrivljenom postigla svrha kažnjavanja predviđena u čl. 32 Krivičnog zakonika.





                    U smislu čl. 226 i 229 ZKP CG sud je obavezao okrivljenog da na ime paušala plati ovom sudu iznos od 27,50 €, a isti iznos sud je odredio imajući u vidu dužinu trajanja i složenost krivičnog postupka kao i imovno stanje okrivljenog.

                    Sa svega izloženog odlučeno je kao u izreci ove presude.

OSNOVNI SUD U PLJEVLJIMA
Dana 02.04.2013.godine. 
Zapisničar
S u d i j a
Milanka Šestović
Branko Pejović  
PRAVNA POUKA : Protiv ove presude dozvoljena je žalba u roku od 8 dana po
prijemu iste                                         Višem sudu u Bijelo
Polje, a preko ovog suda.  
DOSTAVLJENO:
1 x ODT Pljevlja          
1 x okrivljenom
4 x u predmet 