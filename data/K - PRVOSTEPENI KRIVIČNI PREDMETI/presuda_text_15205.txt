 

K. br.44/13 
                                                             U IME CRNE
GORE 
                    Osnovni sud u Pljevljima kao prvostepeni krivični sud, po sudiji Branku Pejoviću uz sudjelovanje zapisničara Šestović Milanke, u krivičnom predmetu protiv okrivljenog B. F. iz P., zbog krivičnog djela laka tjelesna povreda iz čl. 152 st. 2 u vezi st. 1  Krivičnog zakonika, po optužnom predlogu ODT Pljevlja Kt. br. 69/13 od 22.03.2013. godine, nakon održaog glavnog i javog pretresa u prisustvu zamjenika ODT Pljevlja Tomčić Milivoja, okrivljenog i oštećenog K. Š., dana 16.04.2013. godine, donio je i javno objavio

P R E S U D U 
                    Okrivljeni **B. F.,** JMBG...., od oca R. i majke M., rođ. B., rođen ....godine u P., republika Srbija, stalno nastanjen u naselju T., opština P., državljanin republike Srbije, završio osnovnu školu, pismen, ožejen, otac jednog djeteta, govori Srpskim jezikom, razumije Crnogorski jezik, bez zaposlenja, lošeg imovnog stanja, živi od toga što skuplja otpad i prodaje na otkupnoj stanici sekundarnih sirovina,

K R I V    J E 
                    Što je:  
                    Dana 10.03.2013.godine oko 21,30 časova u Romskom naselju T., opština P., lako tjelesno povrijedio oštećenog K. Š., na način što ga je nakon kraće svađe udario jedanput u predjelu glave sa staklenom flašom-dakle sredstvom podobnim da tijelo teško povrijedi ili zdravlje teško naruši, nanijevši mu povrede u predjelu desne tjemene regije u vidu dvije posjekotine poprečno postavljene dužine oko 4 x 2 cm,-  
                    čime je izvršio krivično djelo laka tjelesna povreda iz čl. 152 st. 2 u vezi st. 1 Krivičnog zakonika.

                    Pa mu sud na osnovu već citiranog zakonskog propisa, a primjenom članova 4, 5, 13, 15, 32, 33, 36,42, 53 i 54  Krivičnog zakonika, te članova 226 i 229 ZKP CG    **i z r i č e**

USLOVNU OSUDU     
                    S tim da mu utvrđuje kaznu zatvora u trajanju od 6 (šest) mjeseci i istovremeno određuje da se ista neće izvršiti ukoliko okrivljeni u roku od godinu dana ne izvrši novo krivično djelo.

                    Okrivljeni se obavezuje da na ime troškova vođenja krivičnog postupka plati ovom sudu iznos od 60,50 €, a na ime paušala iznos od 27,50 €.

                    Troškovi krivičnog postupka i paušal okrivljeni će platiti u roku od 15 dana po pravnosnažnosti presude pod prijetnjom prinudnog izvršenja.

O b r a z l o ž e nj e 
                    Osnovno državno tužilaštvo u Pljevljima, optužnim predlogom Kt. br. 69/13 od 22.03.2013. godine optužilo je okrivljenog B. F. iz P., zbog krivičnog djela laka tjelesna povrfeda iz čl. 152 st. 2 u vezi st. 1. Krivičnog zakonika, navodeći da je okrivljeni krivično djelo izvršio na način, mjesto i vrijeme kako je to bliže opisano u izreci ove presude. U završnoj riječi zamjenik ODT je ostao pri podnešenom optužnom predlogu i predložio da sud okrivljenog oglasi krivim i osudi po zakonu.

                    Okrivljeni B. F.u svoju odbranu na glavnom pretresu je istakao da živi u naselju T., opština P. gdje i živi oštećeni sa svojom porodicom, te da žive u posebnim kućama. Od uvijek je sa oštećenim bio u dobrim odnosima, a znaju se već 8 godina. Dana 10.03.2013.godine u večernjim časovima nešto oko 21,30 časova bili su kod svojih kuća u naselju Trlica i bio je popio dosta alkohola, a takođe je i oštećeni bio dosta popio. Tu je bio i njegov punac U. B. koji je takođe bo dosta popio i više je spavao nego što je bio budan. Jednog momenta je zovnuo oštećenog da dođe kod njih i da sa njima sjedi i pije pča je on posle kraćeg vremena i došao. Jednog momenta zbog velikog pijanstva oštećeni je počeo da razbacuje stvari pa je prevrnuo i sto na kome je bilo meze i piće, pa je parče od jednog tanjira koji se polomio udarilo u glavu njegovog sina i povredilo ga u predjelu nosa. Nakon toga smirivali su oštećenog pa je on i dalje nastavio da razbacuje stvari pa je jednog momenta polomio vrata kod njegovog punca na kući. Ističe da ne zna na koji način se oštećeni povrijedio jer je padao, a tu je bio i blizu šporet na loženje koji ima oštre ivice, pa se najvjerovatnije oštećeni udario od šporet. Tu su bili prisutni svjedoci P. B., B. Z. i F. M . U završnoj riječi je istakao da se ne osjeća krivim, da ne priznaje krivicu pa je na kraju svoju odgovornost ostavio sudu na slobodnu procjenu.


                     U dokaznom postupku sud je saslušao svjedoka - oštećenog K. Š., kao i svjedoke P. B., B. Z. i F. M., pročitao izvještaj ljekara specijaliste JZU Opšta bolnica P. od 10.03.2013.godine i pročitao nalaz i mišljenje vještaka hirurga dr. P. M. iz P. od dana 21.03.2013.godine.

-3-  
                    Nakon provedenog dokaznog postupka i nakon ocjene svih izvedenih dokaza kako pojedinačno tako i skupa i u njihovoj međusobnoj povezanosti jednog sa drugim sud je utvrdio da je okrivljeni B. F. iz Pljevalja izvršio krivično djelo koje mu je optužnim predlogom ODT-a stavljeno na teret, a na način mjesto i vrijeme kako je to bliže opisano u izreci ove presude. Ovakvu svoju odluku sud je zasnovao na činjenicama koje slijede iz svih izvedenih dokaza.

                    Naime, svjedok - oštećeni K. Š. je na glavnom pretresu istakao da živi u naselju T., opština P.gdje živi i okrivljeni te da se sa okrivljenim poznaje nekih 7-8 godina i do sada su bili u dobrim odnosima. Dana 10.03.2013.godine oko 21,30 časova zajedno sa okrivljenim i njegovim puncem U. B. sjedio je u kući vlalsništvo U. B.gdje su sjedjeli i mezili. Bili su dosta popili, ali on zna sve šta se dešavalo jer može dosta da popije i uvijek je u piću priseban. Okrivljeni je bio dosta popio pa je jednog momenta počeo da ga vrijeđa da mu govori da je govno i druge neke uvrede, pa pošto oštećeni nije mogao više to da sluša ustao je uhvatio ga za ramena i odgurnuo. U tom  momentu dok je on okrivljenog odgurnuo i kada se okrenuo u stranu vidio je okrivljenog kako je sa stola uzeo staklenu punu flašu vina od litra i istom flašom ga udario u predjelu glave-tjemena gdje mu je nanio nekoliko povreda. Vino se prosulo pčo njemu pošto je flaša pukla, a nakon toga ga je zalila i krv i isteklo mu je dosta krvi. Od tada osjeća stalne glavobolje. Sada nisu u dobrim odnosima, ne govore i ne želi da se pomiri sa okrivljenim. Dok se sve ovo dešavalo U. B. je već bio zaspao i nije ovo ništa vidio. Međutim, to je sve vidjela njegova supruga B. Z., zatim svjedok P. B. i svjedokinja F.M..  
                    U završnoj riječi je istakao da se pridružuje krivičnom gonjenju protiv okrivljenog i ne ističe imovinsko pravni zahtjev.


                    Sud je u cjelosti prihvatio iskaz oštećenog smatrajući da je oštećeni veoma objektivno svjedočio dok je sud u potpunosti odbacio odbranu okrivljenog koja je obezvrijeđena kako iskazom oštećenog tako i iskazom svih saslušanih svjedoka i nalazom i mišljenjem vještaka hirurga dr. P. M..


                    Svjedok P. B. je istakao da su mu i okrivljeni i oštećeni zetovi tako što su njegove sestre udate za njih i da živi u naselju T. Kritične večeri je bio u kući kada su kod njega u kući bili okrivljeni i oštećeni. Tu je bio i njegov otac U. B. koji je bio u jako pijanom stanju pa je on više spavao nego što je bio budan. Dalje dodaje da apsulutno ništa nije pčio od alkohola jer je pio sok. Dalje ističe da su se jednog momenta okrivljeni i oštećeni nešta posvađali pa je vidio da je okrivljeni uzeo sa stola punu staklenu flašu vina od litra i sa istom udario oštećenog u predjelu glave, a kasnije je vidio da je oštećeni bio sav krvav pošto se flaša polomila i vino je zalilo oštećenog. Nakon toga neko je pozvao policiju, a kasnije je jedan njihov rođak odvezao oštećenog u bolnicu radi ukazivanja ljekarske pomoći.


                    Svjedokinja Z. B. je istakla da je oštećeni njen muž, dok joj je okrivljeni zet tako što je on oženio njenu rođenu sestru. Kritične večeri je bila u kući kada su se okrivljeni i oštećeni posvađali. U jednom momentu je vidjela da je okrivljeni uzeo sa stola staklenu flašu od litra pčunu sa vinom i istom flašom udario oštećenog u predjelu glave. Flaša se slomila, vino je zalilo oštećenog, a kasnije je vidjela da oštećenom iz glave teče veća količina krvi. Nakon toga jedan njihov rođak je odvezao oštećenog u bolnicu radi ukazivanja ljekarske pomoći, a došla je i policija.

-4-  
                    Svjedokinja F. M. je istakla da živi u naselju T., te da su okrivljeni i oštećeni njeni zetovi jer su obojica oženili njene dvije kćerke. Kritične večeri je bila u kući i sav događaj se dešavao u njenoj kući. Jednog momenta je vidjela da je okrivljeni udario staklenom flašom od litra punom vina oštećenog u predjelu glave i flaša se slomila, pa je vino zalilo oštećenog, a zatim je vidjela da oštećenom iz glave teče krv. Takođe je vidjela da je oštećeni poslije toga uzeo flašu i da je udario okrivljenog, ali ne zna u kom predjelu ga je udario uglavnom i ta flaša se slomila.


                    Sud je u cjelosti prihvatio iskaze svih saslušanih svjedoka koji su jednoglasno istakli da su vidjeli odlučni momenat kada je okrivljeni sa stola uzeo punu staklenu flašu od litra vina te da je istom udario oštećenog u predjelu glave, te da se flaša slomila od glavu oštećenog. Dalje ističu da su vidjeli da je vino zalilo oštećenog, a zatim je oštećenom iz glave tekla krv u većim količinama. Dakle, iskazima ovih svjedoka sud je u potpunosti povjerovao i isti su takođe kao i iskaz oštećenog u potpunosti obezvrijedili odbranu okrivljenog.

                    Vještak hirurg dr. P. M. je u svom nalazu i mišljenju istakao da uvidom u medicinsku dokumentaciju na ime K. Š., a to je izvještaj ljekara specijaliste hirurga br. 1160 od 10.03.2013.godine je našao da stoji:"povrede glave zadobio od drugog lica pivskom flašom". U rubrici "klinički nalaz stoji:" u predjelu desne parijetalne (tjemene) regije dvije posjekotine poprečno postavljene u dužini od oko 4 cm x 2 cm, urađeno je hiruško čišćenje i ušivanje rana. U dijagnozi na latinskom jeziku kada se prevede na naš jezik stoji posjekotine u desnoj tjemenoj regiji.

                    Vještak daje mišljenje da se radi o lakim tjelesnim povredama koje su nanesene od oštrog sječiva, moguće je polomljenom staklenom flašom, moguće je da su povrede nastale i od jednog, a možda i od dva udarca jer drugih opisanih povreda nema.

                    Sud je u cjelosti pčrihvatio nalaz i mišljenje ovog vještaka smatrajući da je vještak veoma objektivno i stručno vještačio u skladu sa strukom i naukom, a inače radi se o stalnom sudskom vještaku. Njegovim nalazom je takođe u cjelosti obezvrijeđena odbrana okrivljenog.

                    Iz izvještaja ljekara specijaliste hirurga se zaključuje da je oštećeni pregledan kod ljekara hirurga te da je ljekar konstatovao u svom nalazu povrede.


                    Kod ovakvog činjeničnog stanja na osnovu svih izvedenih dokaza sud je pouzdano utvrdio da je okrivljeni B. F. iz P. izvršio krivično djelo koje mu je optužnim predlogom ODT-a stavljeno na teret, a na način mjesto i vrijeme kako je to bliže opisano u izreci ove presude. Dakle, svim izvedenim dokazima je pouzdano utvrđeno da je okrivljeni oštećenom nanio lake tjelesne povrede u vidu dvije posjekotine poprečno postavljene dužine oko 4x2 cm u predjelu glave - desne tjemene regije, a pri tome koristeći sredstvo podobno da zdravlje teško naruši i tijelo teško povrijedi - staklenu flašu kojom je udario oštećenog u predjelu glave.


                    Prilikom određivanja vrste kazne i prilikom odmjeravanja njene visine sud je u okviru opšte svrhe krivičnih sankcija cijenio i svrhu uslovne osude pa je sud mišljenja da radi krivično pravne zaštite protiv okrivljenog nije neophodno izricati drugu vrstu krivične sankcije osim uslovne osude, pa je sud okrivljenom izrekao uslovnu osudu smatrajući da će se istom postići kako specijalna tako i generalna prevencija, te da okrivljeni u buduće neće više vršiti krivična djela. Pri tome sud je mišljenja da je izrečena krivična sankcija okrivljenom adekvatna i

-5-  
primjerena stepenu društvene opasnosti, težini učinjenog djela kao i nastalim
posledicama, te da ista krivična sankcija prema okrivljenom predstavlja onu
mjeru koja je neophodna da bi se pema istom postigla svrha kažnjavanja
predviđena u čl. 32 Krivičnog zakonika. Pri tome sud je posebno imao u vidu
činjenicu da su okrivljeni i oštećeni pašenozi, tj. da su oženili dvije rođene
sestre, pa je sud mišljenja da bi izricanje efektivne kazne zatvora prema
okrivljenom samo pogoršalo i onako narušene odnose između porodice okrivljenog
i oštećenog, a sud je takođe cijenio posebno i činjenicu da se sve to dešavalo
u Romskom naselju gdje žive izbjegli Romi sa Kosova u naselju od 15-naestak
kuća koja su praktično jedna do druge. Sve je to sud cijenio i mišljenja je da
je izrečena krivična sankcija okrivljenom adekvatna i primjerena stepenu
društvene opasnosti, težini učinjenog djela kao i nastalim posledicama.  
                    U smislu čl. 226 i 229 ZKP CG sud je obavezao okrivljenog da na ime troškova vođenja krivičnog postupka plati ovom sudu iznos od 60,50 €, a isti iznos predstavlja naknadu i nagradu vještaku hirurgu za izvršeno vještačenje, a iznos paušala od 27,50 €, sud je odredio imajući u vidu dužinu trajanja i složenost krivičnog postupka, kao i imovno stanje okrivljenog.


                    Sa iznijetih razloga odlučeno je kao u izreci presude.

OSNOVNI SUD U PLJEVLJIMA
Dana 16.04.2013.godine.
Zapisničar
S u d i j a
Milanka Šestović
Branko Pejović  
PRAVNA POUKA : Protiv ove presude dozvoljena je žalba u roku od 8 dana po
prijemu iste                                         Višem sudu u Bijelo
Polje, a preko ovog suda.  
DOSTAVLJENO:
1 x ODT Pljevlja
1 x okrivljenom
4 x u predmet 