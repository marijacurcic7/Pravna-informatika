 

K. br.37/13 
                                                             U IME CRNE
GORE 
                    Osnovni sud u Pljevljima kao prvostepeni krivični sud, po sudiji Branku Pejoviću uz sudjelovanje zapisničara Šestović Milanke, u krivičnom predmetu protiv okrivljenog M. R. iz sela J., opština P., zbog krivičnog djela nedozvoljena trgovina iz čl. 284 st. 1  Krivičnog zakonika, po optužnom predlogu ODT Pljevlja Kt. br. 58/13 od 13.03.2013. godine, nakon održaog glavnog i javog pretresa u prisustvu zamjenika ODT Pljevlja Tomčić Milivoja i okrivljenog, dana 09.04.2013. godine, donio je i javno objavio

P R E S U D U 
                    Okrivljeni **M. R.** , JMBG...., od oca S. i majke C., rođ. G., rođen .... godine u P., živi u selu J., opština P. penzioner, živi od penzije u visini od 13.000,00 dinara, dodatno se bavi poljoprivredom, razveden, otac jednog djeteta, govori Srpskim jezikom, razumije Crnogorski jezik, državljanin Republike Srbije, ranije neosuđivan,

K R I V    J E 
                    Što je:  
                    Dana, 02.03.2013. godine nemajući ovlašćenje za trgovinu u svrhu prodaje nabavio 19 mobilnih telefona i to: 6 (šest telefona) marke "Samsung" model GTS 6 102, 1 (jedan telefon) marke "Samsung galaxy muzic duos S 6102 grej", 1 (jedan telefon) marke "Samsung galaxy muzic duos S 6102 White", 1 (jedan telefon) marke "Nokia-plava 306", 1 (jedan telefon) marke "HTC bije A siva", 2 (dva telefona) marke "Galaxy S III (plava/crna), 1 (jedan telefon) marke "IPHONE 4 S", 2 (dva telefona) marke "Sony Xperia acros" (bijeli/crni), 4 (četiri telefona) marke "Alkatel 810 D" sa 19 punjača i 6 (šest) memorijskih kartica, sve ukupne vrijednosti od 3.740,00 €, na način što je robu smjestio u svoje vozilo marke "Golf 3", reg.oznaka PP 005 VN, i sa vozilom i robom se kretao od pravca Prijepolja, Republika Srbija, do graničnog prelaza "Ranče", opština Pljevlja gdje je kontrolom granične policije iz Pljevalja roba pronađena i oduzeta,-  
                    čime je izvršio krivično djelo nedozvoljena trgovina iz čl. 284 st. 1 Krivičnog zakonika.

-2-  
                    Pa mu sud na osnovu već citiranog zakonskog propisa, a primjenom članova 4, 5, 13, 15, 32, 33, 36,42, 53 i 54  Krivičnog zakonika, te članova 226 i 229 ZKP CG    **i z r i č e**

USLOVNU OSUDU     
                    S tim da mu utvrđuje kaznu zatvora u trajanju od 3 (tri) mjeseca i istovremeno određuje da se ista neće izvršiti ukoliko okrivljeni u roku od godinu dana ne izvrši novo krivično djelo.

                    Okrivljeni se obavezuje da na ime troškova vođenja krivičnog postupka plati ovom sudu iznos od 99,00 €, a na ime paušala iznos od 27,50 €.

                    Troškovi krivičnog postupka i paušal okrivljeni će platiti u roku od 15 dana po pravnosnažnosti presude pod prijetnjom prinudnog izvršenja.

                    Od okrivljenog se oduzima roba koja je predmet izvršenja ovog krivičnog djela i to:

6 (šest telefona) marke "Samsung" model GTS 6 102, 1 (jedan telefon) marke
"Samsung galaxy muzic duos S 6102 grej", 1 (jedan telefon) marke "Samsung
galaxy muzic duos S 6102 White", 1 (jedan telefon) marke "Nokia-plava 306", 1
(jedan telefon) marke "HTC bije A siva", 2 (dva telefona) marke "Galaxy S III
(plava/crna), 1 (jedan telefon) marke "IPHONE 4 S", 2 (dva telefona) marke
"Sony Xperia acros" (bijeli/crni), 4 (četiri telefona) marke "Alkatel 810 D"
sa 19 punjača i 6 (šest) memorijskih kartica, a shodno čl. 284 st. 1 tač. 6
Krivičnog zakonika.  
O b r a z l o ž e nj e 
                    Osnovno državno tužilaštvo u Pljevljima, optužnim predlogom Kt. br. 58/13 od 13.03.2013. godine optužilo je okrivljenog M.R.iz sela J. opština P. zbog krivičnog djela nedozvoljena trgovina iz čl. 284 st. 1 Krivičnog zakonika, navodeći da je okrivljeni krivično djelo izvršio na način, mjesto i vrijeme kako je to bliže opisano u izreci ove presude. U završnoj riječi zamjenik ODT je ostao pri podnešenom optužnom predlogu i predložio da sud okrivljenog oglasi krivim i osudi po zakonu.

                    Okrivljeni M. R.u svoju odbranu na glavnom pretresu je istakao da živi u selu J., opština P., i u tom selu posjeduje jednu kafanu u jednom objektu - kući. Sada tu kafanu drži jedan njegov prijatelj kome je istu izdao u zakup. Dana 02.03.2013.godine sjedjeo je u tom objektu i u isti je došao jedan gospodin koji je sa sobom nosio jednu šarenu torbu koja liči na putnu torbu ali je plastična. Rekao je da je iz Čačka pa pošto je okrivljeni sjedio pored samih vrata kafane on je pitao njega da možda ne ide za Pljevlja, pa kada je okrivljeni rekao da ide za Pljevlja on ga je zamolio da mu ponese tu torbu te da će na autobuskoj stanici u Pljevljima čekati jedan čovjek koga je on nazvao telefonom. Takođe mu je rekao da će taj čovjek biti sa zelenim "Golfom" i da će na sebi imati trenerku. Taj čovjek koji je sa njim razgovarao mu se nije predstavio niti mu je rekao kako se zove čovjek koji treba da preuzme torbu. Istina on tog gospodina navodno iz Čačka nije ni pitao šta se nalazi u torbi, a po njegovom izgledu uopšte nije posumnjao da bi se moglo nalaziti nešto što podliježe carini. Ističe dalje da je pristao da ponese tu torbu pa je sa svojim vozilom

-3-  
marke "Golf" pošao put Pljevalja i na graničnom prelazu "Ranče" zaustavila ga
je granična policija, pa im je rekao d anema ništa u gepeku, a kada su oni
izvršili pregled vozila pronašli su torbu u kojoj su bili mobilni telefoni i
punjači za iste i to 19 mobilnih telefona. Posebno ističe da e nikada nije
bavio nikkvom nedozvoljenom trgovinom, niti on ima kakvo odobrenje za
bavljanje trgovinom, niti je konkretne prilike imao bilo šta sa spornim
telefonima, jer je u svemu tome ispao čist nesporazum, a iz razloga što on
nije sumnjao šta se nalazi u torbi niti je izvršio pregled iste. Dalje ističe
da se u tom dijelu smatra krivim što nije pitao kako se taj čovjek zove koji
mu je dao torbu, zatim šta se nalazi u istoj i kome je ista torba namijenjena
- ko će čekati u Pljevljima.  
                    U završnoj riječi je istakao da se osjeća krivim, da se kaje što nije pogledao šta se nalazi u torbi i što je istu primio da preveze, pa na kraju je svoju odgovornost ostavio sudu na slobodnu procjenu.

                    U dokaznom postupku sud je saslušao svjejdoke S. M. i V. R., pročitao potvrdu o privremeno oduzetim predmetima UP PJ Pljevlja br. 051/13-511/4 od 02.2013.godine, izvršio uvid u fotoelaborat UP PJ Pljevlja br. 82/13 od 02.03.2013.godine i pročitao nalaz i mišljenje vještaka finansijske struke G. V.

                    Nakon provedenog pokaznog postupka i nakon ocjene svih izvedenih dokaza kako skupa tako i pojedinačno i u njihovoj međusobnoj povezanosti jednog sa drugim, sud je utvrdio da je okrivljeni M. R. iz sela J., opština P. izvršio krivično djelo koje mu se stavlja na teret, a na način, mjesto i vrijeme kako je to bliže opisano u izreci ove presude. Ovakvu svoju odluku sud je zasnovao na činjenicama koje slijede iz dokaza izvedenih na glavnom pretresu.

                    Naime, svjedok S. M. je istakao da živi u P. i da je zaposlen u graničnoj policiji pa je dana 02.03.2013.godine kao vođa patrole bio na graničnom prelazu "Ranče". Negdje u popodnevnim časovima, a moglo je biti negdje između 16,00 i 17,00 časova zaustavili su jedno PMV marke "Golf" Prijepoljskih tablica kojim je upravljao okrivljeni iz pravca Prijepolja prema Pljevljima. Pitali su okrivljenog da li ima kod sebe ili u vozilu kakvu robu koja podliježe carinskom nadzoru ili nekom drugom pa je isti rekao da nema. Kolega V. rajko je parkirao vozilo na bezbjedno mjesto i vizuelnim pregledom je utvrdio, a bio je i svjedok prisutan da se ispred sjedišta suvozača nalazi jedna šarena plastična torba koja je bila prekrivena čini mu se jednom majicom, čini mu se duksericom. Tu je njima okrivljeni rekao da se u torbi nalaze mobilni telefoni, a ne sjeća se da li su pitali okrivljenog odakle mu ti telefoni. Uglavnom oni su od samog početka slučaj tretirali kao da su to telefoni okrivljenog pa su tako upisali u prijavi i u potvrdi o oduzimanju predmeta. Sjeća se da okrivljeni nije posjedovao nikakvu dokumentaciju o porijeklu te robe - telefona. Sjeća se da je u torbi bilo 19 telefona različite vrste i marke sa punjačima, a radilo se o novim telefonima. Oni su nakon oduzimanja robe okrivljenom izdali potvrdu o oduzimanju koju je okrivljeni uredno potpisao.

                    Svjedok V. R. je istakao da je zaposlen u graničnoj policiji pa je dana 02.03.2013.godine bio na radnom mjestu na GP "Ranč". Redovnom kontrolom zaustavio je PMV marke "Golf" Prijepoljskih tablica koje se kretalo iz pravca Prijepolja prema Pljevljima, a to je bilo nešto između 16,00 i 17,00 časova. Tim vozilom je upravljao okrivljeni koga su parkirali na bezbjedno mjesto na proširenju. Sjeća se da je pitao okrivljenog da li ima nešto od robe koja podliježe carinskom nadzoru, pa je on rekao da nema. Pristupio je pregledu vozila pa je ispred sjedišta suvozača primijetio jednu plastičnu šarenu torbu u kojoj je vidio da se ocrtavaju neki predmeti u vidu manjih paketića. To mu je bilo interesantno pa je pitao okrivljenog šta se nalazi u torbi, a okrivljeni mu je odgovorio da ne zna šta se nalazi u torbi i da je istu torbu neko poslao za Pljevlja. Pregledom torbe utvrdio je da se u istoj nalaze mobilni telefoni koji su bili novi i

-4-  
zapakovani u paketiće sa punjačima. Torbu je predao kolegama na dalju obradu,
a on je nastavio da vrši kontrolu na putu. Zna da su sačinili službenu
zabilješku, a potom i potvrdu o oduzimanju predmeta.  
                    Sud je u cjelosti prihvatio iskaze oba saslušana svjedoka smatrajući da su svjedoci veoma objektivno svjedočili o onome što su zapazili na licu mjesta prilikom rada na graničnom prelazu Crne Gore i Srbije na "Ranču", i iz njihovog kazivanja sud je zaključio da je okrivljeni kada su ga svjedoci pitali da li ima nešto od robe da prijavi za carinjenje, da je okrivljeni rekao da nema, pa nakon pregleda vozila je tek utvrđeno da okrivljeni prevozi u plastičnoj torbi 19 mobilnih telefona sa punjačima i šest memorijskih kartica. Dakle, sud je iskazom ovih svjedoka utvrdio da je okrivljeni znao da se u torbi nalazi roba koja je predmet carinjenja, pa je u tom dijelu i odbrana okrivljenog obezvrijeđena iskazom ovih svjedoka. Sud je nakon toga mišljenja da je okrivljeni formirao svoju odbranu sa ciljem da izbjegne krivičnu odgovornost, a da je roba koju je prevozio njegova te da je ista bila namijenjena prodaji.

                    Iz potvrde o privremeno oduzetim predmetima sud je utvrdio da ista potvrda glasi na ime okrivljenog i da je od njega oduzeto 19 mobilnih telefona različitih marki sa pčunjačima kao i šest memorijskih kartica.

                    Iz fotoelaborata UP - PJ Pljevlja se vidi bliži izgled lica mjesta - detalji vozila, zatim torbe ispred suvozača kao i detalji mobilnih telefona sa punjačima.

                    Iz nalaza i mišljenja vještaka finansijske struke G. V. se zaključuje da je ukupna vrijednost svih mobilnih telefona sa punjačima, kao i memorijskim karticama 3.740,00 €, pošto se radi o novim mobilnim telefonima i punjačima.

                    Kod ovakvog činjeničnog stanja na osnovu svih izvedenih dokaza sud je utvrdio da je okrivljeni M. R. iz sela J., opština P. izvršio krivično djelo koje mu je optužnim predlogom ODT stavljeno na teret, a na način mjesto i vrijeme kako je to bliže opisano u izreci ove presude. Dakle, sud je utvrdio da okrivljeni nema odobrenje za trgovinu te da je kritičnog dana 02.03.2013.godine u svom PMV marke "Golf" reg.br. PP .... prevozio jednu putničku plastičnu torbu u kojoj se nalazilo 19 mobilnih telefona sa punjačima i šest memorijskih kartica ukupne vrijednosti 3.740,00 €, a u svrhu prodaje, preko graničnog prelaza "Ranče".


                    Dakle, sud je nedvosmisleno utvrdio da je okrivljeni izvršio krivično djelo koje mu je optužnim predlogom ODT-a stavljeno na teret.


                    Prilikom određivanja vrste kazne i prilikom odmjeravanja njene visine sud je u okviru opšte svrhe krivičnih sankcija cijenio i svrhu uslovne osude pa je sud mišljenja da radi krivično pravne zaštite protiv okrivljenog nije neophodno izricati drugu vrstu krivične sankcije osim uslovne osude, pa je sud okrivljenom izrekao uslovnu osudu smatrajući da će se istom postići kako specijalna tako i generalna prevencija, te da okrivljeni u buduće neće više vršiti krivična djela. Pri tome sud je mišljenja da je izrečena krivična sankcija okrivljenom adekvatna i primjerena stepenu društvene opasnosti, težini učinjenog djela kao i nastalim posledicama, te da ista krivična sankcija prema okrivljenom predstavlja onu mjeru koja je neophodna da bi se pema istom postigla svrha kažnjavanja predviđena u čl. 32 Krivičnog zakonika.  
                    U smislu čl. 226 i 229 ZKP CG sud je obavezao okrivljenog da na ime troškova vođenja krivičnog postupka plati ovom sudu iznos od 99,00 €, a isti iznos predstavlja naknadu i nagradu vještaku finansijske struke za izvršeno vještačenje, a iznos paušala od 27,50 €, sud je oredio imajući u vidu dužinu trajanja i složenost krivičnog postupka, kao i imovno stanje okrivljenog.

                    U smislu čl. 284 st. 1 tač. 6 Krivičnog zakonika sud je od okrivljenog oduzeo robu koja je bila predmet izvršenja krivičnog djela.

                    Sa iznijetih razloga odlučeno je kao u izreci presude.

OSNOVNI SUD U PLJEVLJIMA
Dana 09.04.2013.godine. 
Zapisničar
S u d i j a
Milanka Šestović
Branko Pejović  
PRAVNA POUKA : Protiv ove presude dozvoljena je žalba u roku od 8 dana po
prijemu iste                                         Višem sudu u Bijelo
Polje, a preko ovog suda.  
DOSTAVLJENO:
1 x ODT Pljevlja
1 x okrivljenom
4 x u predmet 