K. br. 31/12
U IME CRNE GORE
OSNOVNI SUD U BIJELOM POLJU, sudija pojedinac Ivan Adamović, uz učešće
namještenika suda Jovanke Raičević, kao zapisničara, rješavajući po optužnom
predlogu Osnovnog državnog tužilaštva u Bijelom Polju, Kt. br. 366/11 od 25.
01. 2012. godine, protiv okrivljenih M.M.i M.A.a, oba iz Podgorice, zbog
krivičnog djela laka tjelesna povreda iz čl. 152 st. 2 u vezi st. 1 Krivičnog
zakonika, nakon održanog glavnog i javnog pretresa, u prisustvu, zamjenika
ODT-a u Bijelom Polju Smolović Slavenka, okrivljenih M.M.i M.A.a i oštećenog
N.R.a, donio je, dana 09. 03. 2012. godine,
P R E S U D U
Okrivljeni M.M.A, od oca V.majke M., rođene Š., rođen .... godine, u Bijelom
Polju, sa prebivalištem u Podgorici, ul. V P. br. 55, Crnogorac, penzioner,
oženjen, otac šestoro djece, završio SSS, srednjeg imovnog stanja, osuđivan
presudom Osnovnog suda u Podgorici K. br. 1314/07 od 25. 10. 2008. godine,
zbog kriv. djela iz čl. 239 st. 1 KZ na 3 mjeseca zatvora uslovno za 1.
(jednu) godinu,
Okrivljeni M.A., od oca V., majke M., rođene Š., rođen .... godine u Bijelom
Polju, sa prebivalištem u Podgorici, ul. F.a bb, Crnogorac, završio SSS,
oženjen, otac dvoje djece, srednjeg imovnog stanja, osuđivan presudama
Osnovnog suda u Bijelom Polju, K. br. 425/95 od 22. 01. 1996. godine zbog
kriv. djela iz čl. 39 KZ RCG na 30 dana zatvora uslovno za 1(jednu) godinu i
Osnovnog suda u Podgorici K. br. 04/1196 od 05. 11. 2008. godine zbog kriv.
djela iz čl. 239 st. 1 KZ CG na 30 dana zatvora uslovno za 1(jednu) godinu,
K R I V I S U
-Zato što su:
-Dana 02. 07. 2011. godine, oko 19:30h, u mjestu Prijelozi, opština Bijelo Polje, lako tjelesno povrijedili oštećenog N.R.a, na način što ga je okrivljeni M.M.a udario pesnicom u predjelu glave – lijeve slepoočnice, a zatim su ga oborili na zemlju, nakon čega su ga izudarali rukama i nogama obuvenim u obuću sa tvrdim đonom, koja sredstva su podobna da tijelo teško povrijede ili zdravlje teško naruše, kojom prilikom su mu nanijeli povrede u vidu otoka ispod lijevog oka sa krvnim podlivom, više krvnih podliva na leđima koje zahvatju 2/3 leđa i veći broj oguljotina kože.
-čime su, kao saizvršioci, izvršili krivično djelo laka tjelesna povreda iz čl. 152 st. 2 u vezi st. 1 Krivičnog zakonika,
-pa ih sud, primjenom citiranih zakonskih propisa, te čl. 2, 4, 5, 13, 15, 32, 39, 42, 45 i 46 st. 1 tač. 6. Krivičnog zakonika (Kz-a) i čl. 226, 229, 239 i 374 Zakonika o krivičnom postupku (Zkp-a),
O S U Đ U J E
Na naovčane kazne od po 1. 200, 00€ (hiljaduidvijestotineeura), koje su dužni
platiti u roku od 3(tri) mjeseca od dana pravosnažnosti presude, na račun
Depozita novčanih kazni, troškova postupka i paušala CG broj: 832-151-35, s
tim što su dokaze o uplati istih, dužni dostaviti krivičnoj pisarnici ovog
suda.
Ako osuđeni ne plate novčane kazne u određenom roku, sud će novčane kazne
zamjeniti kaznom zatvora, tako što će za svakih započetih 25,00€ novčane
kazne, odrediti jedan dan zatvora, a ako osuđeni plate samo dio novčane kazne,
sud će ostatak kazne srazmjerno zamjeniti kaznom zatvora, pa ako osuđeni
isplate ostatak novčane kazne, izvršenje kazne zatvora će se obustaviti.
Okrivljeni se obavezuju da plate ovom sudu na ime paušala iznos od po 25,00€,
kao i na ime ostalih troškova krivičnog postupka, solidarno, iznos od 154,00€,
koje iznose će uplatiti na račun Depozita novčanih kazni, troškova postupka i
paušala CG, broj: 832-151-35, u roku od 15 dana, po pravosnažnosti presude,
pod prijetnjom prinudnog izvršenja, s tim što su dokaze o uplati istih dužni
dostaviti krivičnoj pisarnici ovog suda.
Imovinsko-pravnog zahtjeva nije bilo.
O b r a z l o ž e nj e
Optužnim predlogom Osnovnog državnog tužilaštva u Bijelom Polju, Kt. br.
366/11 od 25. 01. 2012. godine, optuženi su M.M.a i M.A., oba iz Podgorice, da
su počinili, kao saizvršioci, krivično djelo laka tjelesna povreda iz čl. 152
st. 2 u vezi st. 1 Krivičnog zakonika, s tim što je sud promijenio činjenični
opis shodno utvrđenom činjeničnom stanju, pa je u tom smislu sadržano u izreci
presude.
Glavni pretres je održan i zaključen u prisustvu zamjenika ODT-a u Bijelom
Polju Smolović Slavenka, okrivljenih i oštećenog N.R.a.
Zamjenik ODT-a u završnoj riječi je izjavio da ostaje u cjelosti pri optužnom
predlogu i predložio je sudu da okrivljene oglasi krivim i osudi na novčane
kazne.
Oštećeni N.R., u završnoj riječi, nije se pridružio krivičnom gonjenju protiv
okrivljenih, niti je postavio imovinsko-pravni zahtjev.
Okrivljeni M.M.a, u istražnom postupku izjavio je da je kritičnog dana kod
njega u kuću došla njegova sestra S.a N. sa svojim mldb. sinom M. koji je
bolestan, a koja je izgledala zastrašujuće jer je bila sva raščupana i
izubijana po cijelom tijelu. Zamolio je da mu pokaže i vidio je da je imala
rane po leđima, a takođe pola kose joj je sa glave bilo počupano, a njen sin
M., tj. njegov sestrić, bio je vidno uznemiren i vidjelo se da je pod stresom.
Molio je sestru da je povede u policiju da prijavi muža, ali ona nije htjela
jer se plaši od njega i njegovih prijetnji da će doći da im baci bombu u kuću
i slične stvari. Kada je sve ovo vidio, a sestrta nije htjela da ide u
policiju, odlučio je da sačeka brata A.a da dođe i da zajedno pođu kod zeta da
ga pitaju šta se sve ovo desilo sa njihovom sestrom. U međuvremenu je primio 5
do 6 poziva od strane zeta N.R.a i zna da mu je svaki put prekidao vezu jer je
psovao i slao poruke prijeteće sadržine. Kada je u njihovu porodičnu kuću
došao njegov brat A., njih dvojica su se dogovorili da pođu do zeta da
popričaju šta se to dešava. Kada su došli do kuće njihovog zeta istog su
zatekli na terasi od kuće kako razgovara telefonom, prišli su mu i pitali ga:
»Gdje ti je supruga i sin«, na šta je on odgovorio: »Ne znam, ne interesuje
me, jeste li došli da me bijete« i tada je stao u nekom bokserskom odbrambenom
stavu kojom prilikom je njemu (okrivljenom) skočio pritisak i udario ga je
pesnicom u predjelu lica, od kog udarca je N. pao na zemlju. Dalje je naveo,
da je možda N.a još jednom udario nogom, ali se ne sjeća sa sigurnošću jer je
bio pod stresom, a možda ga je i njegov brat A. udario jednom, ali nije
siguran, a nakon ovoga su otišli kući.
Na glavnom pretresu ponovio je odbranu datu u istražnom postupku i dodao da
oštećenog N.a nije udarao nogama, a kritičnom prilikom na nogama je imao
papuče-sandale sa mekim đonom. Potvrdio je da je N.a udario jednom stisnutom
pesnicom u predjelu lica, od kog udarca je oštećeni pao na travu, a ne sjeća
se da li ga je eventualno udarao nogama njegov brat A.. Upozoren na razlike u
iskazu ostao je pri odbrani datoj na glavnom pretresu.
U završnoj riječi je izjavio da predlaže sudu da ga oslobodi od optužbe, no,
ako nađe krivicu na njegovoj strani molio je sud da ga što blaže kazni.
Okrivljeni M.A., u svojoj odbrani u istražnom postupku pred istražnim sudijom
Osnovnog suda u Podgorici, je izjavio da je kritičnog dana došao u svoju
porodičnu kuću u mjestu Majstorovina, kod Bijelog Polja da obiđe majku, gdje
je zatekao brata M.. i sestru S.u. Sestra je bila sva modra, uplakana, vidio
joj je povrede po tijelu, po leđima i po kičmi, tako da je pitao šta se
desilo. Objasnila mu je da je njen suprug N.R., kao i više puta do tada,
istukao i da je ona bila prinuđena da pobjegne sa svojim mldb. bolesnim sinom
kod njihove majke u porodičnu kuću. Nakon ovoga brat M..a i on su se
dogovorili da pođu kod N.R.a da popričaju sa njim, da nađu zajednički jezik i
da ga pitaju šta je bilo sa njihovom sestrom. Kada su došli kod N.a, koji se
nalazio ispred kuće i razgovarao je mobilnim telefonom. Prišli su do njega i
pitali ga: »Đe nam je sestra, đe je S.a«. Na to je N. odgovorio: »Neću s vama
da razgovaram«, a zatim je uzeo neko drvo, kojim je krenuo da ih tjera ispred
kuće. U tom trenutku njegov brat M..a se s njim malo porvao i odgurnuo ga od
sebe, nakon čega je oštećeni pao na zemlju, a njih dvojica su otišli kući.
Naveo je da kritičnom prilikom nije udarao N.a, a ističući i da je njihova
sestra puno puta bila u istoj situaciji, jer je oštećeni duži niz godina
fizički maltretira i bije i da su tog dana svi bili pod stresom kada su
vidjeli sestru kako izgleda.
Na glavnom pretresu je ponovio odbranu datu u istražnom postupku i dodao da u
trenutku kada je oštećeni N. uzeo nekakvo drvo, koliko se sjeća njegov brat
M..a ga je udario jedanput stisnutom pesnicom, a onda su on i njegov brat
M..a, N.u oteli to drvo, s tim da nije tačno da su ga udarali nogama dok je
ležao na zemlju. Kritičnom prilikom on je na nogama imao obuvene patike, a ne
sjeća se šta je na nogama od obuće imao njegov brat M..a.
U završnoj riječi je izjavio da predlaže sudu da ga oslobodi od optužbe, no
ako nađe krivicu na njegovoj strani, molio je sud da ga što blaže kazni.
Radi utvrđivanja odlučnih činjenica i donošenja pravilne i zakonite odluke,
sud je izveo dokaze: sasluša u svojstvu svjedoka oštećenog N.R.a; izvršio uvid
u medicinsku dokumentaciju na ime oštećenog; pročitao nalaz i mišljenje
vještaka med. struke dr S.M.a, sa zapisnika Kri. br. 299/11 od 04. 11. 2011.
godine; pročitao nalaz i mišljenje vještaka za sudsku medicinu dr M.a Š.a od
25. 11. 2011. godine; pročitao dopunu nalaza i mišljenja vještaka prof dr M.a
Š.a od 16. 01. 2012. godine; te izvršio uvid u izvode iz kaznene evidencije na
ime okrivljenih.
Nakon analize izvedenih dokaza, njihove svestrane i brižljive ocjene, cijeneći
ih svaki pojedinačno i u sveukupnosti, dovodeći ih u vezu jedne sa drugim i u
kontekstu sa navodima iz odbrana okrivljenih, sud je utvrdio činjenično stanje
i na osnovu tako utvrđenog činjeničnog stanja zaključio da su okrivljeni, kao
saizvršioci, izvršili krivično djelo stavljeno im na teret, na način opisan u
dispozitivu presude, za koje su krivi.
Naime, iz iskaza oštećenog N.R.a, datog u istražnom postupku, proizilazi da
se, dana 02. 07. 2011. godine, nalazio ispred svoje kuće i stavljao ključ u
bravu od ulaznih vrata, kako bi ista otključao, u kom momentu su se iza ćoška
pojavili M.M.a i M.A.. M..a mu je prišao i iz čista mira ga je udario pesnicom
u predjelu lijevog oka, od kog udarca je njemu došlo teško i jedva se rukama
uhvatio za metalne šipke od terase. Dalje je naveo, da su ga zatim M..a i A.
prebacili preko betonskog zida i nastavili da ga tuku i udaraju rukama i
nogama. U jednom trenutku je primijetio kako M.A. vadi pištolj iz pantalona i
udara ga drškom u desnu stranu leđa. Ne može se sjetiti koju obuću na nogama
su imali M..a i A. dok su ga tukli.
Na glavnom pretresu ponovio je iskaz dat u istražnom postupku i dodao da,
nakon što je zadobio udarac pesnicom od strane M.M.e, zajedno M..a i A. su ga
prebacili preko nekakvog zida visine 40 cm i on je pao na travnatu površinu, a
zatim su mu obojica prišli i počeli ga udarati rukama i nogama, koji udarci su
uglavnom završavali u predjelu njegovih leđa a jedan dio u predjelu glave. Ne
može se sjetiti šta su M..a i A. imali obuveno na nogama, ali sigurno zna da
to nijesu bile papuče, već je obuća bila tvrda, jer udarci koje je zadobijao
su bili veoma bolni. Cio ovaj događaj je trajao 2 do 3 minuta i prestali su da
ga udaraju, kada je M..a kazao: »Dosta je A., idemo«. Nakon ovoga on je ustao,
prišao nekakvoj česmi da se umije a kasnije je prijavio događaj policiji.
Sud je cijenio iskaz oštećenog i prihvatio isti u dijelu da ga je prvo udario
pesnicom M.M.a, a da su ga zatim prebacili preko zida, a nakon čega su ga
zajedno M..a i A. izudarali rukama i nogama u predjelu leđa, dok iskaz
oštećenog dat tokom istaržnog postupka u dijelu da ga je M.A. udarao drškom
pištolja u predjelu leđa sud ne prihvata, nalazeći da je iskaz oštećenog u
ovom dijalu usmjeren na otežavanje krivično pravnog položaja okrivljenog.
Shodno utvrđenom po osnovu iskaza oštećenog sud je promijenio činjenični opis
optužbe, na način sadržan u izreci presude.
Sud je cijenio nalaz i mišljenje vještaka med. struke dr S.M.a, a koji je dat
na zapisniku Kri. br. 299/11 od 04. 10. 2011. godine, a po osnovu priložene
medicinske dokumentacije na ime oštećenog N.R.a. Vještak je istakao da u
ljekarskom izvještaju ORL specijaliste Opšte bolnice u Bijelom Polju, iz kojeg
se vidi da je oštećeni pregledan zbog povreda zadobijenih u tuči, a kliničkim
pregledom su bile vidljive povrede, otok ispod lijevog oka sa krvnim podlivom,
više krvnih podliva na leđima koje zahvatju 2/3 leđa i veći broj oguljotina
kože. Naveo je da navedene povrede, kako pojedinačno, tako i zbirno, spadaju u
laku tjelesnu povredu i najvjerovatnije su nastale od više udaraca tupo-tvrdim
predmetom, s tim što je povreda na glavi mogla nastati od udarca pesnicom, a
povrede na leđima su mogle nastati od više udaraca nogama obuvenim u obuću.
Sud je cijenio nalaz i mišljenje vještaka za sudsku medicinu prof. dr M.a Š.a,
koji je u svom mišljenju istakao da u predmetnom događaju oštećeni R. N. je
zadobio povrede: nagnječenja u predjelu lijeve očne duplje i leđa. Navedene
povrede su posledica najmanje dvostrukog dejstva tupog, teškog i zamahnutog
mehaničkog oruđa, na odgovarajuće predjele tijela. Navedene povrede
predstavljaju i pojedinačno i u svom zbiru, laku tjelesnu povredu. Dakle, u
vrijeme odigravanja predmetnog događaja R. N. je zadobio laku tjelesnu
povredu. Dalje je mišljenja, da ustanovljene povrede predstavljaju tzv.
nespecifične mehaničke povrede koje su po svojoj prirodi takve da njihov
karakter, u principu, ne omogućava identifikaciju povrednog oruđa. U
konkretnom slučaju, povreda oka nanešena je najvjerovatnije pesnicom, a ne
tzv. volej udarcem zamahnutim obuvenim stopalom ili pištoljem. Opisana povreda
leđa mogla je biti nanešena obuvenim zamahnutim stopalom. U dopuni nalaza od
16. 01. 2012 godine vještak dr. Š., ostao je u cjelosti pri osnovnom nalazu,
navodeći da u mnedicinskoj dokumentaciji na ime oštećenog, ustanovljeno je
prisustvo povreda u vidu krvnih podliva i većeg broja eksorijacija na leđima i
ispod lijevog oka, s tim što nije ustanovljen tačan broj krvnih podliva i
oguljotina kože. Mišljenja je i da su povrede na leđima mogle nastati udarcima
nogama obuvenim u obuću sa tvrdim đonom.
Analizirajući nalaze i mišljenja vještaka dr. S.a i dr. Š.a, sud iste
prihvata, kao stručne i objektivne, s tim što je po cjeni ovog suda kada se
tiče povreda koje je oštećeni kritičnom prilikom zadobio, potpuniji nalaz
vještaka dr. S.a, koji navodi da su kliničkim pregledom bile vidljive povrede
u vidu otoka ispod lijevog oka sa krvnim podlivom, više krvnih podliva na
leđima koje zahvatju 2/3 leđa i veći broj oguljotina kože, dok vještak dr Š.
opisuje da su povrede u vidu nagnječenja u predjelu lijeve očne duplje i leđa,
pri tom u opisu povreda u izvještaju ljekara specijeliste dr. J.a, navedene su
povrede kako ih opisuje i vještak dr. S., pa je sud shodno nalazu vještaka dr.
S.a promijenio činjenični opis optužbe, u pogledu povreda koje je oštećeni
kritičnom prilikom zadobio.
Iz izvoda iz kaznene evidencije na ime okrivljenih, sud je utvrdio da su
okrivljeni do sada osuđivani i to okrivljeni M..a jedanput, a okrivljeni A.
dva puta.
Odbranu okrivljenog M.M.sud ne prihvata, cijeneći da je unaprijed smišljena
radi izbjegavanja sopstvene krivice. Naime, okrivljeni u svojoj odbrani datoj
tokom istražnog postupka, predstavlja da nakon što je sa bratom A.om došao kod
kuće oštećenog N.a, obratio mu se pitajući ga gdje su mu supruga i sin, a da
je zatim oštećeni N. stao u tzv.bokserski stav usled čega je njemu
(okrivljenom M..i) kako kaže skočio pritisak nakon čega je N.a udario pesnicom
u lice od kog udarca je N. pao na zemlju. Navode iz odbrane ovog okrivljengo
da je pesnicom u prvi mah udario oštećenog N.a u predjelu lica sud prihvata
dok navode kako je navodno oštećeni N. stao u tzv.bokserski stav sud ne
prihvata, obzirom da okrivljeni A. predstavljajući u ovom dijelu kritični
dogadjaj, navodi da je oštećeni N., a nakon što su mu se okrivljeni obratili,
uzeo drvo kojim je krenuo da ih tjera od kuće. Ovakve nedosledne i
kontradiktorne odbrane okrivljenih ukazuju da su unaprijed smišljane, a radi
pokušaja predstavljanja svog postupanja u navodnoj nužnoj odbrani. Okrivljeni
M..a u svojoj odbrani tokom istražnog postupka kazao je i da je moguće da je
on N.a udario jedanput nogom, a takodje je naveo da je moguće da ga je nogom
udario i okrivljeni A.. Medjutim, na glavnom pretresu promijenio je odbranu
tvrdeći da oštećenog nije udarao nogom i predstavljajući da je na nogama imao
obuvene sandale sa mekim djonom. Ovakva odbrana okrivljenog po ocjeni ovog
suda očigledno je usmjerena na pokušaj izbjegavanja sopstvene krivice, obzirom
da postojanje tjelesnih povreda kod oštećenog N.a u predjelu ledja potvrdjuju
kako medicinska dokumentacija na njegovo ime tako i vještaci dr S. i dr Š.
koji u svojim nalazima i navode da su povrede u predjelu ledja nastale
dejstvom tupo tvrde mehaničke sile, a vještak dr. Š. u dopuni nalaza navodi da
su povrede na leđima oštećenog, mogle nastati udarcima nogama obuvenim u obuću
sa tvrdim đonom.
Kod činjenice da oštećeni nije mogao da se izjasni u šta su konkretno bili
obuveni okrivljeni M..a i A., a tvrdio ja da je oduća bila tvrda jer su udarci
bili bolni, a imajući u vidu povrede u predjelu ledja, za koje su se vještaci
izjasnili da su nastale dejstvom tupo tvrde mehaničke sile i mogle nastati
udarcima nogama obuvenim u obuću sa tvrdim đonom, kako navodi vještak dr. Š.,
te kod činjenice da su okrivljeni zreli ljudi, koji su na lice mjesta došli sa
namjerom kako kažu da razgovaraju sa oštećenim N.em i pri tom okrivljeni M..a
predstavlja da je čekao dolazak okrivljenog A.a kako bi zajedno pošli do
oštećenog N.a radi razgovora, to nije životno logično da na takav razgovor, a
kada su u pitanju porodični problemi, pođu obuveni u sandale sa mekim djonom,
kako navodi M..a odnosno patike kako navodi okrivljeni A. već su po ocjeni
ovog suda na nogama imali obuću sa tvrdim djonom, jer su povrede oštećenom
nanijete dejstvom tupo tvrde mehaničke sile i to u trenutku kada je oštećeni
ležao na zemljanoj podlozi, iz čega proizilazi da zbog kontakta sa podlogom
nije mogao amortizovati niti ublažiti udarac.
Odbranu okrivljenog M. A.a sud takodje ne prihvata, cijeneći da je unaprijed
smišljena radi izbjegavanja sopstvene krivice. Okrivljeni A. u svojoj odbrani
datoj tokom istražnog postupka, nasuprot okrivljenom M..i predstavio je da je
oštećeni N. uzeo nekakvo drvo, kojim je krenuo u pravcu okrivljenih, nakon
čega se kako kaže okrivljeni M..a porvao sa oštećenim a zatim ga odgurnuo od
sebe usled čega je oštećeni pao na zemlju, a okrivljeni su navodno tada pošli
kući. Kazao je i da nije udario oštećenog N.a kritičnom prilikom. Medjutim, u
svojoj odbrani na glavnom pretresu kazao je da je oštećenog N.a njegov brat
M..a udario jedanput pesnicom nakon što je N. uzeo nekakvo drvo, te da su
zatim on i M..a oteli to drvo N.u. Da se dogadjaj desio na način kako to
predstavlja okrivljeni A. u svojoj odbrani datoj tokom istražnog postupka to
kod oštećenog N.a ne bi postojale nikakve tjelesne povrede. Pa sa navedenih
razloga imajući u vidu da su kod oštećenog povrede nesporno konstatovane, sud
odbranu okrivljenog M.A.a ne prihvata. U svojoj odbrani na glavnom pretresu
kazao je da je njegov brat M..a nakon što je oštećeni uzeo drvo, pesnicom
udario N.a. Nesporno je a kako to u svom iskazu navodi i oštećeni N. da je
okrivljeni M..a jedaput udario pesnicom oštećenog N.a, a takodje i medicinskom
dokumentacijom potvrdjeno je postojanje povreda u predjelu gdje je udarac
pesnicom završio. Medjutim, odbranu okrivljenog da on i njegov brat nijesu
udarali oštećenog nogama u predjelu ledja sud ne prihvata obzirom da je
oštećeni jasno i uvjerljivo predstavio razvoj kritičnog dogadjaja, navodeći da
je zadobio više udaraca nogama i rukama koji su završavali u predjelu ledja a
koje su mu zadavali okrivljeni. Povrede u predjelu ledja i to obimne jasno su
konstatovane u medicinskoj dokumentaciji na ime oštećenog, i nalazima i
mišljenjima vještaka medicinske struke.
Stoga ne prihvatajući odbrane okrivljenih, a iz dokaza izvedenih na glavnom
pretresu, prevashodno iz iskaza oštećenog, kao i iz nalaza i mišljenja
vještaka med. struke, sud je nesumnjivo zaključio da su okrivljeni M.M.a i
M.A., izvršili krivično djelo laka tjelsana povreda iz čl. 152 st. 2 Kz-a,
obzirom da su na nogama imali obuću sa tvrdim đonom, koja obuća je sredstvo
podobno da se tijelo teško povrijedi i zdravlje teško naruši, a nogama su
udarali oštećenog N.a dok se nalazio u ležećem položaju , kojom prilikom su mu
nanijeli lake tjelesne povrede.
Okrivljeni su krivično djelo koje im je stavljeno na teret izvršili kao
saizvršioci, obzirom da su oba aktivno učestvovali u radnji izvršenja, što
ukazuje na njihovu zajedničku svijest da učestvuju u izvršenju krivičnog
djela. Okrivljeni su krivično djelo izvršili sa eventualnim umišljajem, jer su
bili svjesni da udarajući oštećenog nogama obuvenim u obuću sa tvrdim đonom,
istom mogu nanijeti povrede i učiniti krivično djelo, ali su na to pristali.
Za krivično djelo laka tjelesna povreda iz čl. 152 st. 2 u vezi st. 1
Krivičnog zakonika, predviđena je kazna zatvora do 3 godine.
Prilikom odlučivanja o vrsti i visini krivične sankcije, sud je cijenio sve
okolnosti iz čl. 42 Krivičnog zakonika koje utiču da kazna bude veća ili
manja, pa je od olakšavajućih okolnosti na strani okrivljenog M.M.našao da se
radi o porodičnoj osobi, ocu šestoro djece, te da se oštećeni nije pridružio
krivičnom gonjenju protiv njega. Od otežavajućih okolnosti sud je našao da je
isti do sada jednaput osuđivan s tim što nije osuđivan za istovrsno krivično
djelo.
Sud je mišljenja da olakšavajuće okolnosti na strani ovog okrivljenog,
predstavljaju osobito olakšavajuće okolnosti i istog osudio blažom vrstom
krivične sankcije, shodno čl. 45 i čl. 46 st. 1 Krivičnog zakonika, osuđujući
ga na novčanu kaznu od 1.200,00 eura.
Kod okrivljenog M.A.a, sud je od olakšavajućih okolnosti našao da se radi o
porodičnoj osobi, ocu dvoje djece, te da se oštećeni nije pridružio krivičnom
gonjenju protiv njega. Od otežavajućih okolnosti sud je našao da je isti do
sada dva puta osuđivan s tim što je od izricanja ovih presuda protelao duži
vremenski period. Sud je mišljenja da olakšavajuće okolnosti na strani ovog
okrivljenog, predstavljaju osobito olakšavajuće okolnosti i istog osudio
blažom vrstom krivične sankcije, shodno čl. 45 i čl. 46 st. 1 Krivičnog
zakonika, osuđujući ga na novčanu kaznu od 1.200,00 eura. Sud je mišljenja da
će se izrečenim novčanim kaznama u odnosu na oba okrivljena postići svrha
kažnjavanja predviđena u čl. 32 KZ-a i da će se time ostvariti svrha generalne
i specijalne prevencije.
Shodno čl. 226 i 229 Zkp-a, odlučeno je da okrivljeni plate sudu na ime
paušala iznos od po 25,00€, pri čemu je sud vodio računa o složenosti i
trajanju krivičnog postupka, te imovinskim prilikama okrivljenih, kao i da
plate ostale troškove postupka, solidarno, koji se odnose na troškove
vještačenja od strane vještaka medicinske struke, i to dr S.M.u, u visini od
33,00€ i prof. dr M.a Š.a u visini od 121,00€, što ukupno iznosi 154,00€, a
koja sredstva su isplaćena iz predračunskih sredstava suda.
Imovinsko pravnog zahtjeva nije bilo.
Iz iznijetih razloga, shodno čl. 374 Zkp-a, odlučeno je kao u izreci presude.
OSNOVNI SUD U BIJELOM POLJU
dana 09. 03. 2012. godine,
Zapisničar, S u d i j a,
Jovanka Raičević, s.r. Ivan Adamović, s.r.