U IME CRNE GORE
K.br. 36/2012
OSNOVNI SUD U BIJELOM POLJU, kao prvostepeni krivični, i to sudija Rahmo
Banda, kao sudija pojedinac, uz učešće zapisničara Popović Ljiljane, u
krivičnom predmetu protiv okrivljenog Z.D.a iz B.Polja, zbog krivičnog djela
ugrožavanje javnog saobraćaja iz čl. 339. st. 1. KZ, po Optužnom predlogu ODT
iz B.Polja Kt.br. 415/11-2 od 27.01.2012. godine, nakon održanog, usmenog,
glavnog i javnog pretresa u prisustvu Zamjenika ODT iz Bijelog Polja
Šćepanović Vesne i okrivljenog Z.D.a, a u odsustvu uredno obaviještenog
oštećenog R.S.a, donio je i javno objavio dana 22.02.2012. godine:
P R E S U D U
Okrivljeni Z.D.O, od oca Z. i majke R. rodjene Š., rodjen ...godine u Bijelom
Polju, živi u mjesto rodjenja – Nikoljac – Ul. N.M.a, državljanin CG, završio
Srednju Školu, nezaposlen, neoženjen, lošeg imovnog stanja, osudjivan.
K r i v j e
Što je :

dana 05.09.2011.godine oko 06,30 h, ne pridržavajući se saobraćajnih propisa, upravljao putničkim motornim vozilom marke '' Mazda 323'' reg.br. BP AP 287, vlasništvo R.S.a, iz pravca Bijelog Polja u pravcu Prijepolja, na način što je vozilom upravljao, protivno odredbi čl. 200 ZOBS-a na putevima, pod dejstvom alkohola pri koncentraciji od 1,86 promila apsolutnog alkohola u krvi i protivno odredbi čl. 222 st.1. tač. 3. istog Zakona, bez položenog vozačkog ispita za upravljanje motornim vozilom odredjene kategorije, usled čega je dolaskom u mjesto Potkrajci, Opština Bijelo Polje, ugrozio saobraćaj i doveo u opasnot živote i tijelo ljudi i imovinu, tako što se protivno odredbi čl. 32. ZOBS-a na putevima, vozilom kretao brzinom od 81,9 km/h, koja brzina je za 31,9 km/h, veća od brzine dozvoljene za kretanje na putu u naselju, pa je izgubio stabilnost i upravljivost nad vozilom, usled čega je vozilo bočno izmaknuto u lijevo prelazeći na zemljano proširenje sa lijeve strane kolovoza, a zatim bočno izmaknuto u desno, vraćajući se na kolovoz, pri čemu je sa desne strane van kolovoza prednjim desnim dijelom vozila udario u metalni stub rasvjete, oko koga je vozilo rotiralo zadnjim krajem ulijevo, nakon čega je nastavilo sa kretanjem naprijed uz bočno izmicanje u desno, prešlo sa trotoara na betonirani plato ispred dvorišta kuće sa desne strane kolovoza, gdje se zaustavilo, kojom prilikom je saputnik u vozilu, oštećeni R.S.o, zadobio lake tjelesne povrede u vidu više razderotina kože na prednjoj strani vrata dubine od oko 2 cm, i oguljotine kože na bradi ovalnog oblika prečnika oko 1 cm, a na vozilu je prouzrokovana imovinska šteta, 

-čime je izvršio krivično djelo ugrožavanje javnog saobraćaja iz čl. 339. st. 1. Krivičnog zakonika. 
-pa ga sud primjenom citiranih zakonskih propisa i čl. 2, 4,5,13,15,32, 36,42, KZ, te čl. 226, 229 i 374. ZKP-a,
O S U DJ U J E
Na kaznu zatvora u trajanju od 30 / trideset / dana.
Obavezuje se okrivljeni da plati ovom sudu na ime paušala iznos od 30,00 € /
trideset eura/, kao i na ime troškova krivičnog postupka u iznosu od 302,50 €
( tristadva eura i pedeset centi ), sve u roku od 15. dana po pravosnažnosti
presude.
Imovinsko - pravnog zahtjeva nije bilo.
O b r a z l o ž e nj e
Optužnim predlogom ODT iz Bijelog Polja Kt.br. 415/11-2 od 27.01.2012.godine,
okrivljenom Z.D.u iz B.Polja, stavljeno je na teret izvršenje kriv.djela
ugrožavanje javnog saobraćaja iz čl. 339. st. 1. KZ.
Glavni pretres je održan u odsustvu uredno obaviještenog oštećenog R.S.a.
Zamjenik ODT-a Šćepanović Vesna prije davanja završne riječi je precizirala
Optužni predlog u pogledu koncentracije alkohola u krvi, pa umjesto 1,30,
treba da stoji ‘’ 1,86 promile ‘’, a ovo imajući u vidu nalaz vještaka
med.struke - neuropsihijatra dr. K.G.. U završnoj riječi je ostala pri
preciziranom Optužnom predlogu i tražila od suda da okrivljenog oglasi krivim
i osudi na kaznu po Zakonu.
Okrivljeni Z.D.o, priznaje krivicu, pa je u svojoj odbrani tokom postupka
naveo, da dana 05.09.2011.godine oko 06,30 h, sa svojim drugovima R.S.om koji
je sjedio na mjesto suvozača, P.M.i R.R., koji su sjedjeli na zadnjem
sjedištu, bio je u kolima koja su vlasništvo R.S.a, a koja je on vozio iz
razloga što je S. bio toliko pijan da nije mogao da vozi, pa je njemu rekao da
on vozi. Istakao je, da tog jutra nakon što su svi četvorica sjedjeli u kući
R.R.a i konzumirali alkohol i svi bili pod uticajem alkohola, odlučili da se
provozaju bez nekog posebnog cilja. Dolaskom u mjesto Podkrajce, primijetio je
da se ispred njihovog vozila kreće vozilo Ford – eskord, plavkaste ili sive
boje sa dvoje vrata BP, reg.oznaka, koje vozilo je išlo jako sporo, pa je on
odlučio da ga pretekne. Medjutim, kada je krenuo u preticanje tog vozila isto
je povećalo brzinu i nije mu dozvoljavalo da ga pretekne. Kad je vidio da se
primiče jednoj krivini i da postoji mogućnost da se iz suprotnog pravca pojavi
neko vozilo a pošto se on nalazio na lijevoj kolovoznoj traci, odlučio je da
se vrati u svoju odnosno desnu kolovoznu traku, pa kad je vidio da ima
mogućnost da to uradi, krenuo je da se vrati u desnu kolovoznu traku. Tada je
ovo vozilo koje je preticalo udarilo u zadnji dio vozila, koje je on vozio, od
kojeg udara je njihovo vozilo počelo da se okreće i na kraju udarilo u jednu
banderu, koja se nalazila pored puta a ispred jedne kuće. Takodje je istakao,
da nakon toga su svi četvorica izašli iz auta, pogledali jedan drugoga i
vidjeli da niko nema nikakve povrede težeg tipa, sem što je R. imao neke
ogrebotine, pa su sjeli na neku klupu ispred te kuće da sačekaju da dodje
policija, koju je pozvao jedan inspektor kojem nezna ime, a koji je preko puta
stajao i čekao, bar tako on misli. Kada je stigla policija jedan od policajaca
je zaustavio neko vozilo koje je naišlo i koje je vozio jedan stariji čovjek,
a kojeg on ne poznaje i zamolio ga da ih prebaci do Bolnice. Kada su stigli do
grada, neko od njih ali se ne može sjetiti ko, rekao je čovjeku da ih ostavi u
gradu i da nema potrebe da idu u Bolnicu, kad niko nije povrijedjen. A u
Bolnicu su naknadno otišli taksijem poslije nezna kojeg vremena i tamo su ih
ljekari pregledali i koliko on zna nikome nijesu našli neke povrede. Kazao je
i to da još nije položio vozački ispit a da ima namjeru da to uskoro uradi. U
završnoj riječi je izjavio, da se osjeća krivim, žao mu je što je došlo do ove
saobraćajne nezgode, obećava sudu da mu se ovo više nikada neće desiti i moli
sud da ga što blaže kazni.
Radi utvrdjivanja odlučnih činjenica i krivice okrivljenog sud je u dokaznom
postupku saslušao vještaka medicinske struke dr. K.G., saslušao svjedoka
P.M.a, na saglasni predlog stranaka pročitao iskaz svjedoka – oštećenog R.S.a,
dat na zapisniku kod ODT-a u B.Polju od 23.12.2011.godine, pročitao iskaz
svjedoka R.R.a, dat na zapisniku kod ODT-a u B.Polju od 15.12.2011.godine,
pročitao zapisnik o uvidjaju Osnovnog državnog tužilaštva Ktr.br. 116/11 od
05.09.2011.godine, pročitao izvještaj Kliničkog centra CG br. 1440 od
14.09.2011.godine o ispitivanju da li ima alkohola u organizmu za Z.D.a,
pročitao zapisnik ‘’ L.A.D. Podgorica o tehničkoj ispravnosti vozila marke ‘’
Mazda 323’’ reg.br. BP AP 287, pročitao izvještaj ljekara jedinice za HMP u
B.Polju od 05.09.2011.godine na ime R.S.a i Z.D.a, pročitao nalaz i mišljenje
vještaka medicinske struke dr. S.M.a dat na zapisniku kod ODT u B.Polju od
04.10.2011.godine, pročitao nalaz i mišljenje vještaka saobraćajne struke
dipl.ing. M.a Č. od 20.01.2012.godine, izvršio uvid u foto-dokumentaciju i
skicu lica mjesta UP PJ B.Polje br. 419/11 od 05.09.2011.godine i izvršio uvid
u izvod iz KE na ime okrivljenog Z.D.a, izdat od strane Uprave Policije – PJ
B.Polje br. 1719 od 18.10.2011.godine, pa je cijeneći ove dokaze pojedinačno i
u sveukupnosti dovodeći ih u vezi jedne sa drugima i u kontekstu sa navodima
okrivljenog shodno čl. 370. st. 3. ZKP-a, utvrdio činjenično stanje kao u
izreci presude.
Naime, svjedok – oštećeni R.S.o, na zapisniku kod ODT u Bijelom Polju od
23.12.2011.godine u bitnom je naveo, da kritičnog dana on i njegovi drugovi
Z.D.o, R.R.o i P.M., nakon što su predhodne večeri sjedjeli u kući R.R.a i
konzumirali alkohol, pa su bili svi pod uticajem alkohola i odlučili da se
provozaju kolima marke Mazda 323, koja su njegovo vlasništvo ali se vode na
B.N.a. Kritičnom prilikom je vozio Z.D.o, a on sjedio na mjesto suvozača, a na
zadnjem sjedištu su sjedjeli R. i P.. Istakao je, da dolaskom u mjesto
Podkrajci, Z. je krenuo da pretiče jedno vozilo a nije uspio, i u pokušaju da
se vrati na desnu kol.traku Z. je okrenuo volan udesno i on je tada osjetio
blagi udar a vozilo je počelo da se okreće za 360 stepeni i nešto je pucalo i
zaustavili su se na trotoaru ispred neke kuće sa desne strane puta. Kada su
izašli iz auta vidjeli su da niko nije povrijedjen osim što je on imao
nekoliko ogrebotina u predjelu vrata. Poslije toga više se ničega ne sjeća,
osim što su u Bolnicu došli njegovi roditelji i poveli ga kući. Nije se
pridružio krivičnom gonjenju niti je postavio imovinsko pravni zahtjev.
Navode predhodnog svjedoka u bitnom su potvrdili i svjedoci R.R.o i P.M.. Tako
R.R.o je kazao, da zna da su njih četvorica i to On, Z.D.o, R.S.o i P.M.,
predhodne večeri konzumirali alkohol na Stadionu i kod njegove kuće i da su u
jutarnjim časovima pošli da se provozaju kolima vlasništvo R.S.a. U kolima na
mjestu vozača sjedio je Z.D.o a na suvozačevom mjestu sjeo je R.S.o, a na
zadnjem sjedištu On i P.M.. Zna da je u jednom momentu osjetio jak udar i kada
je došao k sebi nalazio se ispred neke kuće u Podkrajcima. A da ih je neki
stariji čovjek odatle povezao vozilom do grada i pošto on nije imao nikakvih
povreda nije išao u Hitnu pomoć u B.Polje. A svjedok P.M. je istakao, da dana
04.09.2011.godine on, Z.D.o, R.S.o i R.R.o, su sjedjeli u više lokala i
konzumirali alkohol i poslije ponoći otišli kod R.R.a kući i tamo nastavili da
konzumiraju alkohol. Negdje u zoru su kolima vlasništvo R.S.a pošli i to što
je Z.D.o sjeo za volanom a na mjesto suvozača S., a on i R. sjeli na zadnjem
sjedištu. On nezna kako su se našli u Podkrajcima, a zna da je osjetio jedan
jak udar i kada je došao ksebi vidio je da se nalaze ispred neke kuće u
Podkrajcima. Tada je primijetio da S. ima posjekotinu na vratu a R. i D.
nijesu imali nikakve povrede, a on je dobio nagnječenje rebara. Sa tog mjesta
ih je neki stari čovjek povezao u Hitnu pomoć u B.Polje.
Sud je predhodne iskaze prihvatio jer su isti uvjerljivi i medjusobno se
udopunjuju, a i u punom su saglasju sa ostalim izvedenim dokazima.
Tako zapisnikom o uvidjaju Osnovnog državnog tužilaštva Ktr.br. 116/11 od
05.09.2011.godine, dati su podaci o učesnicima saobraćajne nezgode, opisano je
lice mjesta saobraćajne nezgode, položaj vozila i tragova i oštećenja na
vozilu.
Zapisnikom ‘’ L.A.D. Podgorica o tehničkoj ispravnosti vozila marke ‘’ Mazda
323’’ reg.br. BP AP 287, se utvrdjuju konkretna oštećenja na vozilu i da je
neispravna parkirna kočnica.
Foto-dokumentacijom sa skicom lica mjesta UP PJ B.Polje br. 419/11 od
05.09.2011.godine, bliže je predstavljeno mjesto konkretne saobraćajne
nezgode.
Pored izloženog iz nalaza vještaka medicinske struke – neuropsihijatra dr.
K.G., koji je dat neposredno na glavnom pretresu se utvrdjuje, da na osnovu
analize alkohola KC CG br. 1440 od 14.09.2011.godine vidi se, da je u krvi
Z.D.a 05.09.2011.godine u 10,25 h, nadjeno da ima 1,3 promile apsolutnog
alkohola. Kako je od vremena saobraćajnog udesa do vremena vadjenja krvi
prošlo 225 minuta to se odredjuje količina izlučenog alkohola za ovo vrijeme i
sabira sa nadjenom količinom da bi znali koliko je bilo aklkohola u krvi u
momentui saobraćajnog udesa. Obzirom da je koeficijent eliminacije konstantna
koja iznosi najmanje 0,1, najviše 0,2, a u prosjeku 0,15 promila alkohola na
sat, izračunavanjem dobijamo da je za 225 minuta izlučeno najmanje 0,37,
najviše 0,75, a u prosjeku 0,56 promila alkohola. Tako u vrijeme saobraćajnog
udesa u krvi Z.D.a bilo je najmanje 1,67 promila, najviše 2,05 promila, a u
prosjeku 1,86 promila apsolutnog alkohola. Sve ove tri vrijednosti ukazuju da
se Z.D.o u momentu dešavanja saobraćajnog udesa nalazio u pijanom stanju. Ova
koncentracija alkohola značajno utiče kako na fizičke osobine organizma tako i
na psihičke. Alkohol naročito oštećuje finu motornu kordinaciju pokreta,
usporava vrijeme reagovanja na senzacioni nadražaj, oštećuje vidno polje u
smislu smanjenja i utiče na doživljavanje duplih slika. U psihičkom smislu
vožnja u pijanom stanju se karakteriše nerealnom procjenom uslova na putu,
zatim nerealnim prilagodjavanjem vožnje u uslovima i zanemarivanjem posledica
sopstvenog ponašanja. Zbog gore navedenog vozač sa koncentracijom alkohola u
krvi u prosjeku od 1,86 nije bio sposoban za bezbjednu vožnju.
Iz medicinske dokumentacije izdate na ime oštećenog R.S.a, te nalaza i
mišljenja vještaka medicinske struke dr. S.M.a datog na zapisniku kod ODT u
Bijelom Polju od 04.10.2011.godine, se vidi da je oštećeni R.S.o pregledan u
Hitnoj pomoći u B.Polju 05.09.2011.godine, zbog povrede zadobijene u
saob.nezgodi. Kliničkim pregledom su bile vidljive povrede u vidu razderotina
kože na prednjoj strani vrata, čija dubina nije bila veća od 2 cm, kao i jedna
povreda u vidu oguljotine kože ovalnog oblika, prečnika oko 1 cm, na bradi.
Navedena povreda spada u laku tjelesnu povredu.
Nalazom i mišljenjem vještaka saob.struke M.a Č. od 20.01.2012.godine dati su
osnovni podaci o mjestu i vremenu dogadjanja nezgode, učesnicima nezgode,
podaci o putu i vremenu, podaci o licima, subjektivni pokazatelji, tragovi
nezgode i podaci o vozilu, mjesto i način nezgode, brzina kretanja vozila,
vremensko prostorna analiza, te mišljenja, da danju, u uslovima suvog kolovoza
na magistralnom putu u naselju na kraju nepregledne lijeve krivine i početku
pravca dužine oko 150 m, na mjestu gdje je put na ulazu u plitku vertikalnu
konkavnu krivinu, tako da se podužni pad smanjuje od 6 do 3 %, u uslovima
neograničenja brzine kretanja vozila saobraćajnim znakom i po kolovozu
obilježene uzdužne središne isprekidane linije, došlo je do gubljenja
upravljivosti nad putničkim vozilom, pri brzini kretanja od oko 81,9 km/h,
tako da je putničko vozilo bočno izmaknuto u lijevo prelazeći na zemljano
proširenje sa lijeve strane kolovoza, sa koga je bočno izmaknuto u lijevo
prelazeći na zemljano proširenje sa lijeve strane kolovoza, sa koga je bočno
izmaknuto u desno, vraćajući se na kolovoz, uz ocrtavanje tragova zanošenja
lijevih i desnih točkova po lijevoj i desnoj kolovoznoj traci, a van kolovoza
sa desne strane ostavilo je tragove zanošenjaj po trotoaru, do mjesta udara
prednjim desnim dijelom u metalni stub rasvjete, oko koga jerotiralo zadnjim
krajem u lijevo, nakon čega je nastavilo sa kretanjem naprijed uz bočno
izmicanje u desno, prelazeći sa trotoara na betonirani plato ispred dvorišta
kuće sa desne strane kolovoza, gdje se zaustavilo. Na osnovu ovih utvrdjivanja
zaključuje se da je osnovni razlog dogadjanja ove nezgode neodržavanje
upravljivosti putničkim vozilom putanjom kolovozom iz subjektivnih razloga
vozača putničkog vozila. Na zaustavnom putu putničkog vozila do udara u
metalni stub rasvjete, pri kojem je povrijedjen putnik u putničkom vozilu i
pri kojem je oštećeno putničko vozilo, nebi došlo za uslov upravljanja
putničkim vozilom brzinom manjom od 69,8 km/h. Na osnovu ovog rezultata
vremensko prostorne analize zaključuje se da je jedan od razloga udara
putničkog vozila u stub rasvjete brzina kretanja putničkog vozila.
Inače nalaze predhodnih vještaka sud je cijenio kao objektivno i stručno date
i istima nije prigovoreno.
Sud je cijenio odbranu okrivljenog pa je za istu na način kako je iznešena
mišljenja da nije usmjerena u cilju izbjegavanja sopstvene krivice. Tako
okrivljeni ne spori činjenicu da tog jutra nakon što su On, R.R.o, P.M. i
R.S.o, konzumirali alkohol u kući R.R.a, odlučili da se provozaju kolima
vlasništvo R.S.a, koje je on vozio i dolaskom u mjesto Podkrajci sa istim
udario u jedan stub ( banderu) pored puta ispred jedne kuće. Nakon što su
izašli iz vozila vidjeli su da niko nema teže povrede, sem što je R. imao
ogrebotine. A takodje ne spori da je kritičnom prilikom vozio bez položenog
vozačkog ispita. Te činjenice da je izrazio kajanje i žaljenje zbog svega što
se dogodilo i obećao sudu da se to više neće ponoviti. Te da je opisao
konkretnu saobraćajnu situaciju onako kako je on to zapazio ( vidio), a na
glavnom pretresu nije prigovorio nijednom izvedenom dokazu.
Dakle, sa svega izloženog jasno proizilazi da je okrivljeni Z.D.o, počinio
krivično djelo, na način kako je to predstavljeno Optužnim aktom tužioca, a
što je za posledicu imalo nastupanje lake tjelesne povrede kod oštećenog
R.S.a, bliže opisano u izreci presude. Po nalaženju ovog suda alkoholisanost
okrivljenog je u direktno uzročnoj vezi sa nastalom posledicom – saobraćajnom
nezgodom, jer je alkoholisanost uticala na psihofizičke mogućnosti
okrivljenog, tako da isti nije bio sposoban za bezbjednu vožnju, na koji način
je okrivljeni u odnosu na osnovno krivično djelo – ugrožavanje javnog
saobraćaja postupio s umišljajem, jer je bio svjestan da upravljajući vozilom
u alkoholisanom stanju može ugroziti saobraćaj i dovesti u opasnost živote
ljudi pa je i pored svijesti o tome upravljao vozilom bez položenog vozačkog
ispita, što znači da je pristao na nastupanje zabranjene posledice, a u odnosu
na nastupanje lakih tjelesnih povreda kod oštećenog, okrivljeni je postupao s
nehatom, jer je bio svjestan da takvom vožnjom može doći do povredjivanja
ljudi – učesnika u saobraćaju, ali je olako držao da takva posledica neće
nastupiti.
Odredbom čl. 200 ZOBS-a na putevima, propisano je, da vozač ne smije da
upravlja vozilom u saobraćaju na putu, niti da počne da upravlja vozilom ako
je pod dejstvom alkohola, a da je pod dejstvom alkohola lice za koje se
analizom krvi ili urina ili drugom metodom mjerenja utvrdi sadržina alkohola.
A odredbom čl. 222. st. 1. tač. 3. istog Zakona, propisano je, da za
upravljanje motornim vozilom potrebno je da je lice položilo vozački ispit
odredjene kategorije. A u čl. 32. istog Zakona, propisano je, da na putu u
naselju vozač ne smije vozilom da se kreće brzinom većom od 50 km/h, odnosno
brzinom većom od brzine dozvoljene postavljenim saobraćajnim znakom za cijelo
naselje ili njegov dio.
Za konkretno krivično djelo u Krivičnom Zakoniku, propisano je da će se
učinilac kazniti zatvorom do 3.godine.
Prilikom odlučivanja o vrsti i visini kazne okrivljenom, sud je cijenio sve
okolnosti iz čl. 42. KZ, koje utiču da kazna bude veća ili manja, pa je na
strani okrivljenog našao olakšavajuće okolnosti, da se radi o relativno mladom
licu, nezaposlen, lošeg imovnog stanja, koji je priznao izvršenje krivičnog
djela i izrazio kajanje i žaljenje zbog istog, te njegovo korektno držanje
pred sudom,kod okolnosti nepridruživanja oštećenog krivičnom gonjenju niti
postavljanju imovinsko pravnog zahtjeva, dok od otežavajućih okolnosti istom
je cijenio raniju osudjivanost više puta za razna krivična djela, ali ne za
istu vrstu krivičnog djela. Imajući u vidu predhodno utvrdjene okolnosti sud
je istog osudio na kaznu zatvora u trajanju od 30. dana, smatrajući da će se i
sa ovom vrstom i visinom kazne u konkretnom slučaju postići svrha kažnjavanja
predvidjena čl. 32. u vezi čl. 4. st. 2. KZ, te da okrivljeni ubuduće ne vrši
krivična djela.
Ovaj sud je cijenio i ostale izvedene dokaze, pa je našao da su isti bez
uticaja na drugačije odlučivanje u ovoj krivičnoj stvari, imajući u vidu
ukupno činjenično stanje.
Kako je okrivljeni oglašen krivim, to ga je sud obavezao na plaćanje paušala
koji je odmjeren s obzirom na trajanje i složenost krivičnog postupka kao i
imovinske prilike okrivljenog u smislu čl. 226. ZKP-a, kao i na ime troškova
krivičnog postupka u iznosu od 302,50 €, koji iznos je isplaćen vještacima
saobraćajne i medicinske struke u toku vodjenja krivičnog postupka, shodno čl.
229. ZKP-a.
Imovinsko - pravnog zahtjeva nije bilo.
Sa iznijetog odlučeno je kao u izreci presude, shodno čl. 374. ZKP-a.
OSNOVNI SUD U BIJELOM POLJU
Dana: 22.02.2012. godine
Zapisničar, S u d i j a,
Ljiljana Popović s.r. Rahmo Banda s.r.