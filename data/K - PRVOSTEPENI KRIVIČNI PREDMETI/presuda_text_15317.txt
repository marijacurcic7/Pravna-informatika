ŽK.br.39/12
U IME CRNE GORE
Osnovni sud u Bijelom Polju, krivični prvostepeni sud, sudija pojedinac Dragan
Mrdak, uz učešće nameštenika suda Koviljke Lješnjak, zapisničara, odlučujući
po optužnom predlogu Osnovnog državnog tužilaštva iz Bijelog Polja KT. br. 558
i 560/10 od 25.12.2010. godine, protiv okrivljenog M.A.a iz Bijelog Polja,
zbog krivičnog djela kradja iz čl. 239 st. 1 Krivičnog zakonika, nakon
održanog usmenog glavnog i javnog pretresa, u prisustvu zamjenice u ODT-u u B.
Polju Perović Cmiljane i okrivljenog M.A.a, branioca okrivljenog M.R.a a u
odsustvu predstavnika oštećene E. B. Polje, dana 08. 05. 2012. godine, donio
je i javno objavio:
P R E S U D U
Okrivljeni M.A., ...., od oca B. i majke N., rodjene Ć., rodjen .... godine u
K., sa prebivalištem u mjestu rodjenja opština Bijelo Polje, oženjen, otac
četvoro djece, pismen, sa završenom srednjom školom, lošeg imovnog stanja,
osudjivan presudom Osnovnog suda u B. Polju K. br. 587/06 od 04.04.2008.
godine zbog krivičnog djela iz čl. 324 st. 1 KZ CG na trideset dana zatvora,
uslovno za jednu godinu.
K r i v j e
Što je:
- u periodu od 20.01.2010. godine do 20.04.2010. godine u svom stambenom
objektu u mjestu Kukulje, opština Bijelo Polje, neovlašćeno vršio potrošnju
električne energije na način što je sa konzole direktno, mimo brojila,
priključio potrošače kablom presjeka PGP 4 x 2,5 mm2, tako da se potrošnja
električne energije nije registrovala, a sve u namjeri da sebi, a na štetu
oštećene E. Bijelo Polje, pribavi protivpravna imovinska korist u iznosu od
254,26 €
- čime je izvršio krivično djelo kradja iz čl. 239 st. 1 Krivičnog zakonika,
- za koje ga sud primjenom citiranog zakonskog propisa te čl. 2, 4, 5, 13,
15, 32, 36 i 42 Krivičnog zakonika (Kz) i čl. 226, 229 239 i 374 Zakonika o
krivičnom postupku (Zkp)
O S U D J U J E
Na kaznu zatvora od 30 ( trideset ) dana.
Okrivljeni se obavezuje da ovom sudu na ime paušala plati iznos od 80,00 €,
kao i na ime troškova krivičnog postupka iznos od 27,50 €, koje iznose će
uplatiti na žiro račun br. 832 - 151 - 35, depozita novčanih kazni, troškova
postupka i paušala u roku od 15 dana, po pravnosnažnosti presude, pod
prijetnjom prinudnog izvršenja, s tim što će dokaz o izvršenoj uplati
dostaviti krivičnoj pisarnici ovog suda.
Okrivljeni se obavezuje da oštećenoj E.i Bijelo Polje na ime imovinsko pravnog
zahtjeva plati iznos od 254,26 € , u roku od 15 dana od dana pravnosnažnosti
presude dok se za ostali dio istaknutog imovinsko pravnog zahtjeva oštećena
E.a upućuje na parnični postupak.
O b r a z l o ž e nj e
Optužnim predlogom ODT-a iz B. Polja, KT. br. 558 i 560/2011 od 25.12.2010.
godine, optužen je M.A. iz Bijelog Polja, da je izvršio krivično djelo kradja
iz čl. 239 st. 1 Krivičnog zakonika sa činjeničnim i pravnim opisom, kao u
izreci presude.
Presudom ovog suda K.br.38/11 od 04.03.2011 godine, optužen je oglašen krivim
i osuđen na kaznu zatvora od 30 (trideset) dana.
Rješenjem Vijeća Višeg suda u Bijelom Polju Kž.br.465/11 od 11.05.2011 godine,
ukinuta je ova presuda i predmet vraćen prvostepenom sudu na ponovno suđenje.
Presudom ovog suda K.br.242/11 od 08.12.2011 godine, optužen je oglašen krivim
i osuđen na kaznu zatvora od 30 (trideset) dana dok je oštećena radi
ostvarivanja imovinsko pravnog zahtjeva upućena na parnični postupak.
Rješenjem Vijeća Višeg suda u Bijelom Polju Kž.br.33/12 od 25.01.2012 godine,
ukinuta je ova presuda i predmet vraćen prvostepenom sudu na ponovno suđenje.
Glavni pretres je održan i zaključen dana 08.05.2012. godine u prisustvu
zamjenika ODT-a Perović Cmiljane, okrivljenog M.A.a, i njegovog branioca M.R.a
a u odsustvu predstavnika oštećene E. Bijelo Polje.
Na glavnom pretresu od 08.12.2011 godine, zamjenica u ODT-u je precizirala
činjenični opis iz dispozitiva optužnog predloga i to u pogledu vremena
izvršenja krivičnog djela i pričinjene štete tako što isti u prvom redu
dispozitiva umesto '' u periodu od 20.04.2009 do 10.06.2010 godine'', sada
glasi: ''u periodu od 20.01.2010 godine do 20.04.2010 godine'' a u zadnjem
redu dispozitiva činjeničnog opisa umjesto 920,38 €, sada stoji 254,26 €, u
ostalom dijelu činjenični opis i pravna kvalifikacija ostali su
nepromijenjeni.
U završnoj riječi zamjenica ODT-a iz B. Polja Perović Cmiljana je istakla da
je provedenim dokazima utvrdjeno da je optuženi izvršio krivično djelo
stavljeno mu na teret i da su navodi optužbe potvrdjeni iskazima saslušanih
svjedoka radnika E. i pisanim dokazima.
U toku postupka predstavnik oštećene E. iz B. Polja M.M.pridružio se krivičnom
gonjenju protiv okrivljenog, s tim što je prema okrivljenom postavio imovinsko
pravni zahtjev po obračunu neovlašćene potrošnje električne energije E.
B.Polje od 20.04.2010 godine umanjen za naplaćeni iznos.
Okrivljeni M.A. u svojoj odbrani u toku istražnog postupka je istakao: da je
navedeno krivično djelo izvršila njegova majka M.N.a, koja u stambenom objektu
živi sa njegovom suprugom S. i njegovo četvoro djece, a on radi u Baru i
svakog mjeseca dodje po nekoliko dana da prenoći, pa je njegovo mišljenje da
je krivično djelo izvršila M.N.a, a električno brojilo se ne vodi na njegovo
ime. Na glavnom pretresu dodao je da je prije trideset godina struja dovedena
u njegovu kuću i od tada je četiri puta pogadjao grom u električnu liniju koja
vodi ka njegovoj kući. Za ovo krivično djelo su krivi njegov otac i majka koja
je 1930. godište, s tim što mu nije poznato kada je njegova majka priključila
ovo kablo, a on čim je došao i vidio kablo, to je prijavio direktoru E. K.,
koji je potom poslao ekipu na licu mjesta u maju mjesecu 2010. godine negdje
pred izbore. Ne zna kako je njegova majka uspjela da montira kablo sa konzole,
možda je nekome platila, on ne živi sa majkom, već na prvom spratu kuće, a
majka živi na drugom spratu kuće i kuća posjeduje samo jedno brojilo. Majku je
pitao zašto je ovo uradila i prikopčala kablo, ona je odgovorila da je bila
bolesna i da nije mogla bez struje da dočekuje narod koji je obilazio. Majka
je imala tumor pankreasa i bila je ležeći bolesnik. Majku je takodje pitao
''kako je to uspjela da uradi'', a ona mu je odgovorila, ''to je moj problem,
ti o ovome nema šta da misliš''. On se ne razumije oko struje i nije smio da
skine žicu, već je pošao u E.u da prijavi majku za ovo što je učinila, kazavši
im tom prilikom ''da ne može da dozvoli da se vrši kradja''. Od direktora je
takođe tražio da mu se obezbijedi linija, jer njihovih deset kuća se napaja
preko elektro mreže razvučene 1969. godine, a on uz ostalo posjeduje vodenicu
na struju. Direktor mu je kazao da zakopa nogavice, pa je on o svom trošku
angažovao ljude i zakopao deset nogavica pored stubova koji su stari četrdeset
godina i ukrivljeni, s tim što su žice zamršene. Možda je kablo postavio neko
iz sela, po odobrenju koje je mogla dati samo njegova majka. Na glavnom
pretesu od 08.12.2011 godine, dodao je da je njegov otac umro 2000 godine. Na
glavnom pretresu od 08.05.2012 godine, dokao je da kada je ovaj slučaj
prijavio direktoru E. K.M.tu je bio prisutan i predsjednik Mjesne zajednice
Kukulje B.S.koji je čuo šta je ispričao K.. On je više puta sa B. bio kod K.a
zbog ovog događaja. Oko struje mu nije ništa poznato, nikad se u životu nije
bavio strujom jer ga je od iste strah.
U završnoj riječi branilac okrivljenog istakao je: da ni jednim izvedenim
dokazom na nesumljiv način nije utvrđeno da je okrivljeni izvršio krivično
djelo stavljeno mu na teret. Isti nije bio prisutan prilikom kontrole a
njegova majka je decidno istakla da je ona angažovala drugo lice da izvrši
priključenje sa stuba mimo mjernog mjesta. Okrivljeni živi u Baru i isti se
nikada nije bavio poslovima vezanim za priključenje struje. Priključak u kom
živi okrivljeni i njegova porodica izvršen je profesionalno što ukazuje da je
priključenje izvršilo lice elektro struke. Okrivljeni je K. u prisustvu B.a
prijavio nelegalno priključenje objekta sa stuba. Tražio je da se okrivljeni
oslobodi od optužbe a za slučaj da sud nađe da je kriv da mu izrekne uslovnu
osudu.
U završnoj riječi okrivljeni je usvojio završnu riječ svog branioca i dodao da
nije izvršio predmetno krivično djelo, to je uradila njegova majka, sa kim ne
zna, ne osjeća se krivim, ovaj slučaj u njegovoj kući je prijavio E.i B.
Polje. Nije se pismeno obratio E.i za ovo, to je prijavio po dolasku iz Bara,
kad je vidio šta je uradjeno. U E.i se dogovorio da dodju i da mu postave
nogavice, te je potom iskopao rupe, oni nijesu došli da postave nogavice za
stubove, i E.i predao zahtjev da mu pregledaju liniju i da mu dostave pismeni
odgovor koji zahtjev je zaveden u E.i i taj zahtjev je predao prije nekih
četiri mjeseca. A krađu struje u svom objektu je prijavijo deset dana prije
nego što je bila kontrola od 20.04.2010 godine, a za krađu je prijavio
roditelje i to majku N., ne osjeća se krivim. Tražio je da ga sud oslobodi od
optužbe.
Radi utvrdjivanja odlučnih činjenica i donošenja pravilne i zakonite odluke,
sud je izveo sledeće dokaze: pročitao iskaze svjedoka: N.V.a sa zapisnika o
glavnom pretresu od 18.11.2011 godine, S.M.a sa zapisnika o glavnom pretresu
od 18.11.2011 godine i M.N.e sa zapisnika o glavnom pretresu od 18.11.2011
godine, pročitao iskaz predstavnika E. Bijelo Polje M.M.a sa zapisnika
Kri.br.457/2010 od 17.12.2010 godine pročitao zapisnik o kontroli mjernog
mjesta E. Bijelo Polje br. 19/17 od 20.04.2010; pročitao obračun neovlašćeno
potrošene električne energije 126/03/10 od 20.04.2010. godine; pročitao nalaz
i mišljenje vještaka elektro struke dipl.ele.ing. R.G.od 07.11.2010. godine;
izvršio uvid u uplatu blagajni E. B. Polje od 01.07.2010. godine na iznos od
341,90 €, pročitao dopis E. Bijelo Polje br. 3969 od 07.12.2011 godine, i
izvršio uvid u spise predmeta Osnovnog suda iz B. Polja K.700/10 te izvršio
uvid u izvod iz KE za okrivljenog.
Sud je odbio predlog okrivljenog da se u dokaznom postupku u svojstvu svjedoka
saslušaju direktor E. B. Polje, K. M. i B.S.jer su činjenice i okolnosti na
koje je trebalo saslušati ove svjedoke sadržane u pisanom dokazu - dopisu E.
Bijelo Polje br.3969 od 07.12.2011 godine, pa bi njihovo saslušanje vodilo
odugovlačenju postupka i uvećanju troškova.
Sud je cijeneći odbranu okrivljenog i dokaze pojedinačno i u medjusobnoj vezi,
a shodno čl. 370 Zakonika o krivičnom postupku, utvrdio činjenično stanje i na
osnovu istog zaključio da je okrivljeni izvršio krivično djelo stavljeno mu na
teret optužnim predlogom i da je za isto kriv.
Odbranu okrivljenog M.A.a sud nije prihvatio i istu je cijenio kao isključivo
usmjerenu na izbjegavanje sopstvene krivice. Naime iz iskaza svjedoka S.M.a
proizilazi da je zajedno sa kolegom N.V.om dana 20.04.2010. godine vršio
kontrolu brojila u stambenom objektu M.A.a. Potrošač je onemogućio tačno
registrovanje električne energije na način što je svoj stambeni objekat
priključio kablom PPR 4 x 2,5 mm sa konzole. U momentu kontrole električno
brojilo je bilo isključeno, odnosno nije registrovalo potrošnju električne
energije. Potrošač je priključio kablo mimo brojila sa konzole na osigurače. U
trenutku kontrole sa navedenog kabla su se napajali aparati i to električni
bojler, električni radijator, veš mašina i rasveta. Isto lice je po potrebi
isključivalo i uključivalo navedene uredjaje. Prilikom kontrole kući su bili
prisutni majka okrivljenog i supruga sa četvoro djece i isti nijesu dozvolili
isključenje sa stuba. U navedenoj kući postoji samo jedan strujomer koji se
nalazi na prvom spratu kuće. Na glavnom pretresu od 04.03.2011 godine, dodao
je da je priključak u kući potrošača bio profesionalno uradjen, jer on je
direktno sa konzole bio priključen na osigurače spratne table, odakle je
struja bila razvučena kablom za donji sprat i kablo se završavalo utičnicom. U
utičnici u momentu kontrole bilo je montirano produžno kablo, a za produžno
kablo su prilikom kontrole bili vezani bojler i radijator. Nije se peo do
konzole, ali žica je bila namotana oko provodnika na konzoli, ne oko čaški -
izolatora, već direkno oko provodnika aluminijskog, a kablo koje je bilo
vezano za ovu dovodnu žicu bilo je bakarno, ne aluminijsko i oni je bilo
omotano oko provodnika. Pojasnio je da se radi o krajnjem potrošaču u K. i da
mu sigurno nije veliki napon, ali da oni prilikom kontrole nijesu mjerili
jačinu napona. Prije ove kontrole nije vršio kontrolu u kući okrivljenog. Na
glavnom pretresu od 18.11. 2011 godine, dodao je da je kod M.A.a samo jednom
bio u kontroli i tog dana su on i kolega N. sačinili dva zapisnika povodom
neovlašćene potrošnje električne energije, jedne u štali a druge u kući, a
prije i poslije ovog događaja nije bio u kontroli mjernih mjesta kod potrošača
M.A.a. Prilikom te jedne kontrole u kući nijesu zatekli M.A.a a zatekli su
njegovu majku i suprugu, tako su im se one predstavile mada ima iskustva i da
im se ljudi lažno predstavljaju. A. majku je pitao ko je povezao kablo a ona
to nije znala da im kaže. Prilikom kontrole pozvali su E.u, pitali ko je je
korisnik brojila a oni su im tada kazali da je brojilo osam godina neaktivno -
isključeno a da se brojilo vodi na potrošača M.A.a. Iskaz ovog svjedoka sud je
u potpunosti prihvatio kao jasan, logičan i uvjerljiv, ničim doveden u sumnju,
nesračunat na otežavanje ili pak olakšavanje krivično pravnog položaja
okrivljenog, a u potpunosti potvrdjen iskazom svjedoka N.V.a i M.M.a, te
sadržinom pisanih dokaza -zapisnikom o kontroli mjernog mjesta E. Bijelo Polje
broj 19/17 od 20.04.2010. godine i dopisom E. Bijelo Polje od 07.12.2011
godine.
Iz iskaza svjedok N.V.a iz istražnog postupka utvrdjuje se da je zajedno sa
kolegom S.M.om dana 20.04.2010. godine vršio kontrolu brojila u stambenom
objektu M.A.a. Potrošač je onemogućio tačno registrovanje električne energije
na način što je svoj stambeni objekat priključio kablom PPR 4 x 2,5 mm sa
konzole. U momentu kontrole električno brojilo je bilo isključeno, odnosno
nije registrovalo potrošnju električne energije. Potrošač je priključio kablo
mimo brojila sa konzole na osigurače. U trenutku kontrole sa navedenog kabla
su se napajali aparati i to električni bojler, električni radijator, veš
mašina i rasveta. Isto lice je po potrebi isključivalo i uključivalo navedene
uredjaje. Prilikom kontrole kući su bili prisutni majka okrivljenog i supruga
sa četvoro djece i isti nijesu dozvolili isključenje sa stuba. U navedenoj
kući postoji samo jedan strujomer koji se nalazi na prvom sprtu kuće. Na
glavnom pretresu od 04.03.2011 godine je pojasnio da se nije peo do konzole, a
ono što se sa zemlje moglo vidjeti to je kablo bilo povezano direktno sa žice
aluminiskog provodnika do konzole. Kablo je bilo od bakra 4 x 2,5 mm. Nije
primijetio da je od konzole bio vod od aluminiske žice ka unutrašnjosti kuće
potrošača. U momentu kontrole na prvom spratu iz produžnog kabla koje je bilo
vezano za kablo 4 x 2,5 mm bio je uključen bojler. Ne zna za ostale potrošače
da li su bili uključeni. Kod potrošača je predhodno na brojilu bila isključena
struja, a on je normalno imao struju u kući, a bojler je bio pun tople vode.
Prije ove kontrole nije vršio kontrolu u kući okrivljenog. Na glavnom pretresu
od 18.11.2011 godine, dodao je da je u kući okrivljenog bio samo jednom u
kontroli mjernih mjesta, da tom prilikom nijesu zatekli M.A.a, on ne zna na
koga se brojilo vodi u kući, prilikom kontrole pitali su suprugu ko je vlasnik
- gazda i na koga će da pišu zapisnik, ona je kazala na M.A.a. Iskaz ovog
svjedoka sud je u potpunosti prihvatio kao jasan, logičan i uvjerljiv, ničim
doveden u sumnju, nesračunat na otežavanje ili pak olakšavanje krivično
pravnog položaja okrivljenog, a u potpunosti potvrdjen iskazom svjedoka N.V.a,
te sadržinom pisanog dokaza - zapisnikom o kontroli mjernog mjesta E. Bijelo
Polje broj 719/17 od 20.04.2010. godine, i dopisom E. Bijelo Polje od
07.12.2011 godine.
Iz iskaza predstavnika oštećene E. Bijelo Polje M.M.a saslušanog u svojstvu
svjedoka proizilazi da je osumnjičeni 01.07.2010 godine, uplatio na ime
neovlašćene potrošnje E.i B. Polje iznos od 341,98 €, a obračun neovlašćene
potrošnje E.a je uradila za period od 20.04.2009 godine do 20.04.2010 godine,
pa je postavio imovinsko pravni zahtjev na iznos od 581,40 €. Brojilo na kojem
je ustanovljena neovlašćena potrošnja isključeno je sa elektro mreže
najvjerovatnije 2000 godine.
Iz iskaza svjedokinje M.N.e iz istražnog postupka na zapisnik Kr. br. 457/10
od 30.11.2010. godine, proizilazi da ona živi u mjestu Kukulje u dvospratnoj
kući i to ona na drugom spratu kuće, a na prvom spratu njen sin A. sa suprugom
i četvoro djece. Električno brojilo se nalazi u hodniku na prvom spratu i tu
se nalazilo sve dok ga nijesu iznijeli vani i stavili na stub od rasvete.
Početkom 2010. godine kod njih su došli električari i isključili im struju iz
razloga što nijesu platili dug u iznosu od 20,00 €. Ona je potom kupila
svijeće i iste koristila jedan vremenski period, a grijali su se na drva. Od
električnih uredjaja u kući posjeduju samo bojler. Tek u zadnja dva mjeseca
priključena im je struja. U više navrata nestajala im je struja zbog vjetra i
u tim situacijama su udarali drvetom po žici u dijelu gdje je bio prekid
struje i potom bi im dolazila struja. Misli da A. nije izvršio krivično djelo
i da on ništa ne zna za to kablo, a oni nikad nijesu prikopčavali struju mimo
električnog brojila, već se kod njih struja redovno očitavala na električnom
brojilu. Struju su redovno plaćali. Kablo koje su navodno pronašli električari
u kući ne postoji, jer ni ona ni njen sin ne znaju kako to izgleda. Istakla je
da imaju problema sa napajanjem električnom energijom, jer je prije dvadeset
godina udario grom u stub sa kog su se napajali i do danas električari nijesu
riješili ovaj problem. A. uglavnom živi u ovoj kući, ali po nekad ode na put.
Sada u kući imaju električne energije, prije dva dana im je nestala struja, pa
je ona pozvala električare, koji su joj rekli da uzme brezovo drvo i udara po
žici gdje se spaja struja i potom je opet došla struja. Na glavnom pretresu od
04.03.2011. godine dodala je da prije nekih pet - šest godina nije bila u
kući, čuvala je stoku, pa su električari koji su obilazili domaćinstva u K.
isključili struju kod njene kuće, zbog neplaćenih računa. Sledećih tri do
četiri godine nije imala struje i koristila je gas i svijeće, a potom je
postavila stube na svoju kuću, popela se uz njih i na konzolu stavila malo
tanke meke žice od aluminijuma, priključila struju i dovela ovu žicu u sobu i
na kraju žice je bila sijalica. Ne sjeća se da li je ova žica imala izolaciju,
a žicu je na konzoli povezala za čašice. Žica je bila sive boje od aluminijuma
i bila je samo jedna žica. U ovoj kući na selu uglavnom živi sama, djeca su
joj po svijetu, a A. takodje živi u ovoj kući sa njegovom djecom. Bila je
prisutna prilikom kontrole od 20.04.2010. godine i tražila od električara da
joj ne isključuju struju. Upozorena na razlike u kazivanju u toku istražnog
postupka i na glavnom pretresu istakla je da je tačna i jedna i druga izjava.
Na glavnom pretresu od 18.11.2011 godine, promijenila iskaz i navela da je ona
stara i nepismena žena i da nije postavila kabla a njoj je kao sirotinji na
kraju sela dato da ne plaća struju. Grom je gađao u stub i sproveo struju do
kuće, te zamalo djeca nijesu izgorjela, a potom je došao onaj što priključuje
struju i nije joj poznato kako je povezao struju. Ona nije izlazila iz kuće
niti je gledala. Nije povezivala kablo nije se pela do konzole. Upozorena na
razlike u kazivanju sa glavnih pretresa od 04.03.2011 godine i od 18.11.2011
godine,istakla je da su tačne obje izjave. Prihvatajući u potpunosti iskaze
svjedoka S.a i N.a koji su detaljno i ubjedljivo opisali način na koji su sa
konzole mimo brojila bili priključeni potrošači u kući okrivljenog, te pisane
dokaze: zapisnik o izvršenoj kontroli od 20.04.2010. godine i dopis E. Bijelo
Polje od 07.12.2011 godine,sud nije prihvatio iskaz ove svjedokinje sa glavnog
pretresa od 04.03.2011 godine i isti je cijenio kao isključivo usmjeren na
olakšavanje krivično pravnog položaja okrivljenog svog sina M.A.a.
Iz zapisnika o kontroli mjernog mjesta E. Bijelo Polje broj 19/17 od
20.04.2010 godine, utvrdjuje se da je potrošač onemogućio tačno registrovanje
utrošene električne energije na način što je svoj stambeni objekat priključio
kablom PPR 4 x 2,5 mm2 mimo brojila a konzole. U trenutku kontrole sa
navedenog kabla su se napajali električni bojler, radijator, veš mašina,
rasveta i dr. Struja ranije isključena od strane ovlašćenih radnika E. pod
poklopcem brojila. Nakon izvršene kontrole struja i dalje ostala isključena
pod poklopcem brojila.Potrošač nije dozvolio isključenje sa stuba.Supruga
okrivljenog M.S.a odbila da potpiše zapisnik. Sud je sadržinu ovog dokaza u
potpunosti prihvatio jer je ista u saglasnosti sa ostalim izvedenim dokazima i
ničim nije dovedena u pitanje.
Iz dopisa E. Bijelo Polje K.br.242/11 od 07.12.2011 godine, proizilazi da M.A.
iz Kukulja prije kontrole od 20.04.2010 godine,E.i iz Bijelog Polja nije
dostavljao obavještenja o nelegalnoj potrošnji struje u njegovom stambenom
objektu u mjestu Kukulje. M.A. se E.i Bijelo Polje nije obraćao povodom
potrošnje u njegovom stambenom objektu. Brojilo marke ''Iskra'' TIP 22 CD br.
5470213 vodi se na M.B.a.
Iz spisa predmeta Osnovnog suda u Bijelom Polju K.br.700/10 proizilazi: da je
presudom K.br.700/2010 od 08.02.2011 godine, protiv okrivljenog M.A.a na
osnovu čl.362 st.1. tač.1. ZKP-a, odbijena optužba da je:
- u vremenu od 20.04.2009 godine do 20.04.2010 godine u mjestu Kukulje,
opština Bijelo Polje, u namjeri da sebi pribavi protiv-pravnu imovinsku
korist, neovlašćeno vršio potrošnju električne energije, na način što je
kablom presjeka PGP 2x4 mm2, sa konzole priključio pomoćni objekat-štalu, mimo
električnog brojila koje se nalazi u njegovoj kući, tako da se ukupna
potrošnja električne energije nije registrovala, pa je tako, na štetu E.
Bijelo Polje, oduzeo električnu energiju u vrijednosti od 1.785,22 €,
- čime bi izvršio krivično djelo krađa iz čl. 239. st.1. Krivičnog zakonika.
U predmetu Osnovnog suda u Bijelom Polju K.br.700/2010 ODT iz Bijelog Polja je
podnio optužni predlog Kt.br.567/10 od 15.12.2010 godine, u kom je
predstavljeno da je okrivljeni M.A. kablo presjeka PGP 2x4 mm sa konzole
priključio pomoćni objekat-štalu mimo električnog brojila a optužnim predlogom
iz spisa predmeta ovog suda K.br.242/10 KT.br.558 i 560/2010 od 25.12.2010
godine, je predstavljeno da je okrivljeni M.A. u svom stambenom objektu sa
konzole direktno mimo brojila priključio potrošač kablom presjeka PGP 4x2,5
mm.
Dakle protiv okrivljenog M.A.a su podnijeta dva različita optužna predloga sa
različitim činjeničnim opisom po osnovu koji su formirani dva predmeta ovog
suda K.br.700/2010 i K.br.242/2011 i jedino zajedničko za ova dva predmeta je
to što je okrivljenom u oba predmeta na teret stavljeno izvršenje krivičnog
djela krađa iz čl. 239. st.1. Krivičnog zakonika. Međutim, kod činjenice da je
u predmetu K.br.700/2010 okrivljenom stavljeno na teret izvršenje krivičnog
djela krađa iz čl. 239 st.1.KZ i to električne energije u njegovom pomoćnom
objektu-štali u mjestu Kukulje a u predmetu K.br.242/11 okrivljenom je na
teret stavljeno izvršenje krivičnog djela krađa iz čl. 239 st.1.KZ i to
električne energije u njegovom stambenom objektu u mjestu Kukulje to
pravnosnažna odluka suda u predmetu K.br.700/10 nema karakter presuđene stvari
za predmet ovog suda K.br.242/2011 jer okrivljenom u ova dva predmeta nije
stavljeno na teret jedno isto krivično djelo krađa 239 st.1. KZ već po jedno
krivično djelo krađa iz čl. 239 st.1. Krivičnog zakonika, čiji su činjenični
opisi i mjesto izvršenja - objekat različiti.
ODT iz Bijelog Polja podnoseći dva različita optužna predloga u predmetima
K.br.700/2010 i K.br.242/2011 okrivljenom nije stavio na teret da su krivično
djela krađa iz čl. 239 st.1. KZ iz predmeta K.br.700/2010 i krivično djelo
krađa iz čl. 239 st.1. KZ iz predmeta K.br.242/2011 izvršena u sticaju te ovaj
sud u predmetu K.br.242/11 nije vezan odlukom suda u predmetu K.br.700/10.
Okrivljeni je u svojoj odbrani u toku postupka tvrdio da je mišljenja da je
ovo krivično djelo izvršila njegova majka M.N.a i da su za ovo krivično djelo
krivi njegov otac i majka i da mu nije poznato kako je majka priključila
kablo, te da je to potom on prijavio direktoru E. K.. Da ne zna kako je majka
uspjela da montira kablo sa konzole, da je možda nekom platila i da je on
pošao u E.u i prijavio majku za kradju struje zbog opasnosti da poginu njegova
djeca i majka, a što je po ocjeni suda neuvjerljivo i nelogično kod činjenice
da je okrivljeni takodje tvrdio da mu je majka u to vrijeme bila bolesna od
tumora pankreasa i bila ležeći bolesnik, a njegova odbrana je u suprotnosti sa
navodima iz iskaza svjedokinje M.N.e, koja je u toku istražnog postupka
tvrdila da ovo kablo nije bilo postavljeno u njihovoj kući i da oni nikad
nijesu prikopčali struju mimo električnog brojila, da bi na glavnom pretresu
od 04.03.2011 promijenila iskaz, neuvjerljivo ističući da se ona preko stuba
popela do konzole, stavila malo tanke meke žice od aluminijuma i ovu žicu
razvukla do sobe, na kraju koje žice je bila sijalica i to samo jednu žicu, a
na glavnom pretresu od 18.11.2011 godine, opet promijenila iskaz ističući da
je ona stara i nepismena žena i da ona nije postavila kablo, da ona ne zna ko
je povezao struju, da nije izlazila iz kuće niti je gledala, da nije
povezivala kabal, niti se pela do konzole, pa je sud prihvatajući u potpunosti
iskaze svjedoka N.a i S.a, i sadržinu pisanih dokaza ova protivrječna i
nedosledna kazivanja okrivljenog M.A.a i njegove majke M.N.e cijenio kao
isključivo usmjerene na izbjegavanje krivice okrivljenog,odnosno olakšavanje
njegovog krivično pravnog položaja, a kazivanje svjedokinje M.N.e sa glavnog
pretresa od 04.03.2011 godine u pogledu žice koju je ona navodno razvukla od
konzole je u suprotnosti sa sadržinom pisanog dokaza i iskazima svjedoka
električara.
Odbrana okrivljenog da je on prijavio majku za krađu struje, odnosno da je
krađu struje u njegovoj kući prijavio E.i Bijelo Polje je u suprotnosti sa
sadržinom pisanog dokaza dopisom E. Bijelo Polje od 07.12.2011 godine, koji
pisani dokaz je sud u potpunosti prihvatio.
Kako je okrivljeni kao izvršioca predmetnog krivičnog djela označio svoju
majku M.N.u čije priznanje sa glavnog pretresa od 04.03.2011 godine, sud nije
prihvatio iz naprijed opisanih razloga a nesporno je da je okrivljeni u
vrijeme izvršenja krivičnog djela sa svojom porodicom živio u svom stambenom
objektu u mjestu Kukulje u kom objektu su kontrolori E. S. i N. dana
20.04.2010 godine, otkrili neovlašćenu potrošnju i to zapisnički konstatovali,
pa pošto okrivljeni kao izvršioca ovog krivičnog djela osim majke N. nije
označio ni jedno drugo lice, to iz navedenog kao i iz sprovedenih dokaza se
nameće jedini logičan zaključak da je okrivljeni M.A. izvršio krivično djelo
stavljeno mu na teret preciziranim optužnim predlogom i da je za isto kriv.
Iz odbrane okrivljenog sud nije mogao utvrditi početak neovlašćene potrošnje
električne energije, a iz iskaza svjedoka S.a i N.a proizilazi da oni prije
ove kontrole nijesu bili u kontroli u kući okrivljenog, pa pošto se u
konkretnom slučaju nije mogao tačno utvrditi početak neovlašćene potrošnje, a
električna energija je trošena bez mjernih uredjaja ili mimo njih, to je sud
prema čl. 59 st. 3 Pravila o snadbijevanju električnom energijom ( Službeni
list CG broj 54/09 od 10.08.2009. godine) uzeo da je neovlašćena potrošnja
električne energije započela tri mjeseca prije kontrole od 20.04. 2010.
godine, odnosno dana 20.01.2010. godine i trajala do kontrole od 20.04.2010.
godine, a sve prednje iz razloga što se čl. 26 Pravila o snadbijevanju
električnom energijom ( Službeni list RCG broj 13/05) primjenjuje nakon
stupanja na snagu Pravila o snadbijevanju električnom energijom ( Službeni
list CG broj 54/09 od 10.08.2009. godine), ali samo u pogledu metodologije
obračuna neovlašćeno utrošene električne energije, a ne i u pogledu vremenskog
perioda obračuna što proizilazi iz prelaznih i završnih odredbi odnosno čl. 62
važećih Pravila o snadbijevanju električnom energijom ( Službeni list CG broj
54/09 ), pa je sud u pogledu vremena izvršenja krivičnog djela primijenio čl.
59 st. 3 Pravila o snadbijevanju ( Službeni list CG broj 54/09 ) koji
propisuje najduži vremenski period od tri mjeseca kako je to i zamjenica ODT-a
precizirala na glavnom pretresu od 08.12.2011 godine.
Iz obračuna o neovlašćeno preuzetoj električnoj energiji E. Bijelo Polje broj
126/03/10 od 20.04.2010. godine utvrdjuje se da je okrivljeni M.A. neovlašćeno
potrošio električne energije u novčanoj protivvrijednosti od 923,38 €. Sud i
ako je cijenio ovaj pisani dokaz isti nije prihvatio, jer u odnosu na novčanu
protivvrijednost neovlašćeno potrošene električne energije sud je prihvatio
nalaza i mišljenje vještaka elektro struke R.G.od 07.11.2010. godine, gdje je
ovaj vještak izvršio obračun novčane protivvrijednosti neovlašćeno potrošene
električne energije za period od tri mjeseca i to od 20.01.2010. do
20.04.2010. godine - najduži period propisan čl. 59 st. 3 važećih Pravila o
snadbijevanju električnom energijom ( Službeni list CG br. 54/09 ), a po
vještaku okrivljeni je na ovaj način u periodu od tri mjeseca od 20.01.2010.
godine do 20.04.2010. godine neovlašćeno potrošio električne energije u
novčanoj protivvrijednosti od 254,26 €. Nalaz i mišljenje vještaka sud je
prihvatio kao stručan i objektivan, dat po osnovu činjenica konstatovanih na
zapisniku E. B. Polje o kontroli mjernog mjesta broj 17/12 od 12.04.2010.
godine i po osnovu pravila o snadbijevanja električnom energijom ( Službeni
list CG broj 13/05 i Službeni list CG broj 54/09 ), a po nalazu i mišljenju
istog vještaka od 11.07.2010. godine, neovlašćena potrošnja električne
energije na način prestavljen optužnim predlogom tehnički je moguća.
Na osnovu svih izvedenih dokaza i njihove brižljive ocjene, sud je utvrdio
činjenično stanje da je okrivljeni M.A. u periodu od 20.01.2010. godine do
20.04.2010. godine u svom stambenom objektu u mjestu Kukulje, opština Bijelo
Polje, neovlašćeno vršio potrošnju električne energije na način što je sa
konzole direktno, mimo brojila, priključio potrošače kablom presjeka PGP 4 x
2,5 mm2, tako da se potrošnja električne energije nije registrovala, a sve u
namjeri da sebi, a na štetu oštećene E. Bijelo Polje, pribavi protivpravna
imovinska korist u iznosu od 254,26 €.
Okrivljeni je na opisani način izvršio krivično djelo stavljeno mu na teret
javnom optužbom i za isto je kriv. Tako, prema odredbi čl. 239 st. 1 Krivičnog
zakonika, krivično djelo kradje se sastoji u oduzimanju tudje pokretne stvari
u namjeri da se njenim prisvajanjem pribavi, sebi ili drugom, protivpravna
imovinska korist. U konkretnom slučaju, električna energija predstavlja
pokretnu stvar, čijim je prisvajanjem, a u namjeri da sebi pribavi
protivpravnu imovinsku korist, okrivljeni ostvario elemente bića krivičnog
djela u pitanju. Naime, umišljaj okrivljenog bio je usmjeren na oduzimanje
električne energije na neograničeno vrijeme, odnosno dok bude u mogućnosti da
isto čini, konkretno sve do momenta kada je prilikom kontrole zatečen u
vršenju neovlašćene potrošnje električne energije. Shodno odredbama koje se
odnose na opšte uslove o isporuci električne energije i čl. 59 st. 3 važećih
Pravila o snadbijevanju ( Službeni list CG broj 54/09 ) sud je utvrdio da je
okrivljeni u periodu od 20.01.2010. godine do 20.04.2010. godine vršio
neovlašćenu potrošnju električne energije i na taj način izvršio kradju iste,
u novčanoj protivvrijednosti od 254,26 €, koliko je utvrdjeno po nalazu i
mišljenju vještaka elektro struke Radović Gordane.
Iz iskaza svjedoka S.M.a i N.V.a proizilazi da je predmetno brojilo u kući
okrivljenog bilo neaktivno odnosno isključeno sa elektro mreže preko osam
godina, pa činjenica da se brojilo vodi na ime oca okrivljenog M.B.a koji je
po kazivanju okrivljenog umro 2000 godine je bez bitnog uticaja na drugačije
odlučivanje u ovoj krivično pravnoj stvari jer iz iskaza svjedoka S.a i N.a i
zapisnika o kontroli mjernog mjesta E. br. 19/17 od 20.04.2010 godine,
proizilazi da su u stambenom objektu okrivljenog sa konzole direktno mimo
brojila bili priključeni potrošači kablom presjeka PGP 4x2,5 mm2, što znači da
za neovlašćenu potrošnju električne energije nije angažovano brojilo kao
sredstvo izvršenja djela pa je bez značaja na koga je brojilo iz kuće
okrivljenog registrovano kao potrošač.
Odlučujući u pogledu vrste i visine krivične sankcije, a cijeneći sve
okolnosti iz čl. 42 Krivičnog zakonika sud je kod okrivljenog kao olakšavajuće
okolnosti našao da se radi o oženjenom čovjeku, ocu četovor maloljetno djece,
u obavezi izdržavanja istih, lošeg imovnog stanja, a od otežavajućih okolnosti
sud je cijenio raniju osudjivanost, pa cijeneći sve olakšavajuće i otežavajuće
okolnosti sud je okrivljenog osudio na kaznu zatvora od 30 dana, smatrajući da
će se istom kaznom dovoljno uticati na okrivljenog da u buduće ne vrši ova i
slična krivična djela i ostvariti se svrha kažnjavanja, predvidjena u čl. 32
Krivičnog zakonika.
Shodno čl. 226 Zakonika o krivičnom postupka, odlučeno je u pogledu paušala,
pri čemu je sud vodio računa o imovinskim prilikama optuženog i dužini
trajanja postupka.
Sud je okrivljenog shodno čl. 229 Zakonika o krivičnom postupku obavezao na
plaćanje troškova krivičnog postupka u iznosu od 27,50 € koji troškovi se
odnose na troškove vještačenja po vještaku elektro struke Radović Gordani.
U smislu čl. 239 ZKP-a, sud je okrivljenog obavezao da na ime pričinjene štete
oštećenoj E.i Bijelo Polje plati iznos od 254,26 €, dok je za preostali dio
istaknutog imovinsko pravnog zahtjeva oštećenu uputio na parnični postupak.
Sa iznijetih razloga shodno čl. 374 Zakonika o krivičnom postupku, odlučeno je
kao u izreci presude.
OSNOVNI SUD U BIJELOM POLJU
Dana 08. 05. 2012. godine
ZAPISNIČAR, S U D I J A
Koviljka Lješnjak s.r. Dragan Mrdak s.r.
ZAPISNIČAR, S U D I J A
Koviljka Lješnjak Dragan Mrdak
DN-a: prepis presude, s pravnom poukom, dostaviti:
1.ODT-u u Bijelom Polju,
2.okrivljenom: M.A.u Kulje B. Polje
3. braniocu okrivljenog: advokatu Muzurović Rešadu
4.oštećenj: E.i Bijelo Polje
S U D I J A