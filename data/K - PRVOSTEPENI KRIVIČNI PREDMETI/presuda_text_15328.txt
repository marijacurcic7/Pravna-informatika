
                                                                                                                        K.br.72/12  
U IME CRNE GORE 
        Osnovni sud u Pljevljima, kao prvostepeni krivični sud po sudiji Branku Pejoviću uz sudjelovanje zapisničara Djondović Milenke u krivičnom prdmetu protiv okrivljene K. A. iz P., koju brani advokat M. J. iz P., zbog krivičnog djela falsifikovanje isprave iz čl.412. st.2. u vezi st. 1. Krivičnog zakonika, po optužnom predlogu ODT Pljevlja Kt.br.119/12 od 17.05.2012. godine, nakon održanog glavnog i javnog pretresa u prisustvu zamjenika ODT Pljevlja Gačević Božidarke, branioca okrivljene advokata M. J. i oštećene Š. M., a u odsutnosti okrivljene K. A., dana 14.12.2012. godine, donio je i javno objavio

P R E S U D U 
        Okrivljena **K. A.** , JMBG .... od oca M.i majke A., rodjena .... godine u P., gdje i živi ul. I. bb, državljanka  CG, a sada nepoznatog boravišta.

K r i v a    j e 
        Što je:  
        septembra mjeseca 2007. godine lažnu javnu ispravu - mjenicu seriskog broja AA 0096098 navodno potpisanu od strane oštećene Š. M., upotrebila kao pravu na način što je istu predala zajedno sa ostalom lažnom dokumentacijom - izjavom za žiranta i admistrativnom zabranom, u Agroinvest  VFI  DOO P., sa kojom je zaključila ugovor o kreditu br. LD 0724900043 na iznos od 4.000,00 eura i naznačeni kredit podigla,  
        čime je izvršila krivično djelo falsifikovanje isprave iz čl.412. st.2. u vezi st. 1. Krivičnog zakonika,  
        pa joj sud na osnovu već citiranog zakonskog propisa, a primjenom članova 4, 5, 13, 15, 32, 33, 36, 42, 53. i 54. Krivičnog zakonika te članova 226, 229. i 239. ZKP CG   i z r i č e

USLOVNU OSUDU 
        S tim da joj utvrdjuje kaznu zatvora u trajanju od 6 mjeseci  (šest mjeseci) i istovremeno odredjuje da se ista neće izvršiti ukoliko okrivljena u roku od godinu dana ne izvrši novo krivično djelo.  
        Okrivljena se obavezuje da na ime troškova vodjenja krivičnog postupka plati ovom sudu iznos od 250,00 eura, a na ime paušala iznos od 55,00 eura.  
        Okrivljena je dužna troškove krivičnog postupka i paušal platiti ovom sudu u roku od 15 dana po pravnosnažnosti presude pod prijetnjom prinudnog izvršenja.

        Oštećena Š. M. radi ostvarivanja imovinsko-pravnog zahtjeva upućuje se na parnicu kod ovog Suda.

O b r a z l o ž e n j e 
        Osnovno državno tužilaštvo u Pljevljima optužnim prdlogom Kt.br.119/12 od 17.05.2012. godine optužilo je K.A.  iz P. zbog krivičnog djela falsifikovanje isprave iz čl.412. st.2. u vezi st. 1. Krivičnog zakonika navodeći da je okrivljena krivično djelo izvršila na način mjesto i vrijeme kako je to bliže opisano u izreci ove presude.  
        U završnoj riječi zamjenik ODT Pljevlja je u cjelosti ostala pri podnesenom optužnom predlogu i predlaže da sud okrivljenu oglasik rivom i osudi po zakonu.  
        Svjedok - oštećena Š. M. u završnoj riječi je istakla da se ne pridružuje krivičnom gonjenju protiv okrivljene, a imovinsko-pravni zahtjev će ostvarivati u parnici kod ovog suda.  
        Današnji glavni pretres je održan u odsutnosti okrivljene pošto je Vijeće ovog Suda donijelo rješenje da se okrivljenoj sudi u odsutnosti, a u pristnosti branioca po službenoj dužnosti.  
        U dokaznom postupku sud je saslušao svjedoka - oštećenu Š. M., pročitao nalaz i mišljenje Forenzičkog centra D.br. 07-244/11-2-34 od 28.03.2012. godine, izvršio uvid u ugovor o zajmu br. LD 0724900043 Agroinvest VFI DOO P. i Aneks ugovora istoga broja, izvršio uvid u mjenicu seriskog broja AA 0096098, izvršio uvid u izjavu za žiranta i admistrativnu zabranu na ime Š. M. od 04.09.2007. godine i pročitao izvještaj iz  KE za okrivljenu.  
        Nakon provedenog dokaznog postupka i nakon ocjene svih izvedenih dokaza, kako skupa tako i pojedinačno i u njihovoj medjusobnoj povezanosti sud je utvrdio da je okrivljena K. A. iz P. izvršila krivično djelo koje joj je optužnim predlogom ODT-a stavljeno na teret, a na način mjesto i vrijeme kako je to bliže opisano u izreci ove presude. Ovakvu svoju odluku sud je zasnovao na činjenicama koje slijede iz dokaza izvedenih na glavnom pretresu.  
        Naime svjedok - oštećena Š. M.je istakla na glavnom preresu da joj je u oktobru 2010. godine na kućnu adresu došlo pismo upozorenja od banke gdje je ona navodno bila žirant po nekom kreditu. Korisnik kredita je okrivljena K. A. koju ona poznaje jer je oštećena bila kućna prijateljica sa njenom svekrvom Ž. M.. Obzirom da nije ništa potpisivala za kredit koji je okrivljena podigla kod Agroinvest banke, došla je u banku pa su joj objasnili da će okrivljena redovno isplaćivati sve rate s tim što je ovog puta malo prikasnila i da se oštećena neće novčano opterećivati. Takodje, dodaje da je tokom proljeća 2011. godine njoj došlo preko Fonda PIO da po ovom kreditu otplaćuje ratu u iznosu od 62,50 eura, pa je nakon toga otišla da provjeri kako joj se odbija rata, pa su joj objasnili da je taj kredit podigla okrivljena. Rekli su joj takodje da je okrivljena podigla kredit u iznosu od 4.000,00 eura u kojem su pored nje žiranti G.B., Ž. M. i Č. A. Posebno napominje da okrivljenoj nikada nije ništa potpisivala, a jedino što može da istakne da je prije ovog kredita dobrovoljno bila žirant svekrvi okrivljene Ž. M., pa je taj kredit u cjelosti izmiren, pa iz tog razloga sumnja da je njena dokumentacija od tog kredita zlupotrebljena za podizanje ovog novog kredita. Za sada je isplatila preko 500,00 eura okrivljenoj na ime kredita.  
        Takodje napominje da je okrivljena veći dio kredita vratila oštećenoj, a ostala joj je dužna nešto oko 260,00 eura.  
        Sud je u cjelosti prihvatio iskaz svjedoka - oštećene smatrajući da je svjedokinja objektivno svjedočila iz čijeg se kazivanja vidi da ona nikada okrivljenoj nije bila žirant da nikakvu dokumentaciju nije potpisivala već da je samo prije ovog kredita jedanput bila žirant svekrvi okrivljene i taj kredit je u potpunosti izmiren.  
        Iz nalaza i mišljenja Forenzičkog centra D. od 28.03.2012. godine se zaključuje da oštećena Š. M. nije potpisla kako mjenicu tako ni admistrativnu zabranu i izjavu za žiranta. Iz ovog nalaz se jasno vidi da su ova dokumenta falsifikovana i da su potpisana od strane drugih lica, a ne od strane oštećene. Tome treba dodati i iskaz oštećene. Vršenjem uvida u ugovor o zajmu se zaključuje da je taj ugovor sa Agroinvest bankom zaključila okrivljena, a takodje i iz Aneksa ugovora se vidi da je okrivljena takodje zaključila sa Agroinvest bankom Aneks ugovor.  
        Uvidom u mjenicu seriskog broja AA 0096098 se zaključuje da je i mjenica falsifikovana i da istu nije potpisala oštećena kao ni izjave za žiranta i admistrativnu zabranu što je utvrdjeno nalazom i mišljenjem vještaka.  
        Iz izjave iz  KE za okrivljenu utvrdjeno je da okrivljena ranije nije osudjivana.  
        Kod ovakvog činjeničnog stanja sud je na osnovu svih izvedenih dokaza utvrdio da je okrivljena izvršila predmetno krivično djelo koje joj se stavlja na teret, odnosno utvrdjeno je da je okrivljena na svoje ime sa Agroinvest bankom zaključila ugovor o kreditu sa Aneksom ugovora na iznos od 4.000,00 eura, a da dokumentaciju po ovom kreditu nije potpisala oštećena već sasvim neko drugo lice. Dakle, utvrdjeno je da je okrivljena izvršila krivično djelo falsifikovanje isprave iz čl.412. st. 2. u vezi st.1. Krivičnog zakonika iz razloga što je utvrdjeno da je ista napravila falsifikovana dokumenta i ista upotrebila apliciranjem za kredit kod Agroinvest banke, pa je taj kredit i odboren na iznos od 4.000,00 eura.  
        Prilikom odredjivanja vrste kazne i prilikom odmjeravanja njene visine sud je u okviru opšte svrhe krivičnih sankcija cijenio i svrhu uslovne osude pa je sud mišljenja da u konkretnom slučaju radi krivično-pravne zaštite protiv okrivljene nije bilo potrebno izricati drugu vrstu krivične sankcije jer je sud mišljenja da je i uslovna osuda dovoljna da bi se prema okrivljenoj postigla svrha kažnjavanja i da će ista krivična sankcija uticati na to da okrivljena u buduće ne vrši krivična djela. Pri tome sud je kao olakšavajuću okolnost okrivljenoj uzeo u obzir činjenicu da se trudila da vrati oštećenoj dospjele rate što je djelimično i učinila i na kraju oštećenoj ostala dužna sveta oko 260,00 eura, što ukazuje na činjenicu da je okrivljena ipak pokušavala da oštećenoj nadomjesti nastalu štetu, ali očigledno to nije uspjela, zatim je sud imao u vidu i olakšavajuću okolnost da okrivljena ranije nije osudjivana, da se radi o porodičnoj ženi kao i da se oštećena protiv nje nije pridružila krivičnom gonjenju. Na kraju sud je mišljenja da je ova krivična sankcija upravo ona mjera koja je potrebna da bi se prema okrivljenoj postigla svrha kažnjavanja predvidjena u članu 32. Krivičnog zakonika.  
        U smislu člana 226. i 229. ZKP CG sud je obavezao okrivljenu da ovom sudu na ime troškova vodjenja krivičnog postupka plati iznos od 250,00 eura, a isti iznos predstavlja naknadu i nagradu braniocu po službenoj dužnosti, a iznos paušala od 55,00 eura sud je odredio imajući u vidu dužinu trajanja i složenost krivičnog postupka kao i imovno stanje okrivljene.  
        Shodno članu 239. ZKP CG sud je oštećenu Š. M. radi ostvarivanja imovinsko-pravnog zahtjeva uputio na parnicu kod ovog Suda pošto je oštećena to sama tražila u završnoj riječi.

        Sa iznijetih razloga odlučeno je kao u izreci presude.

OSNOVNI SUD U PLJEVLJIMA
dana 14.12.2012. godine 
Zapisničar,
S u d i j a,
       Djondović Milenka                                                                           Branko Pejović

PRAVNA POUKA: protiv ove presude dozvoljena je žalba u roku od   8 dana po
pirjemu iste
                                  Višem sudu u Bijelom Polju, a preko ovog suda.  
DOSTAVLJENO:
1x ODT Pljevlja
1x braniocu okrivljene
4x u predmet  