K. br. 63/12
U IME CRNE GORE
OSNOVNI SUD U BIJELOM POLJU, sudija pojedinac Ivan Adamović, uz učešće
zapisničara Jovanke Raičević u krivičnom postupku po optužnom predlogu ODT-a
iz B. Polja Kt. br.427/10 od 09.08.2010. godine, protiv okrivljenih O.Z.a,
O.V.a i O.S.a svi iz Bijelog Polja, zbog krivičnog djela šumska kradja
izvršenog u saizvršilaštvu iz čl. 324 st. 1 Krivičnog zakonika, po održanom
glavnom i javnom pretresu u prisustvu zamjenika ODT-a u B.Polju Ljubice Jelić,
okrivljenih O.Z.a, O.V.a i O.S.a, njihovog branioca adv. N.M.a a u odsustvu
predstavnika oštećene U. za Š.P., dana 21. 03. 2012. godine, donio je i
objavio.
P R E S U D U
Okrivljeni O.Z.O, od oca V., majke S., rodjene J., rodjen ... godine u Bijelom
Polju, sa prebivalištem u mjestu M.a, opština Bijelo Polje, državljanin CG,
neoženjen, završio VSS, dobrog imovnog stanja, osuđivan presudom Osnovnog suda
u Bijelom Polju: K. br. 223/99 od 11.06.2000. godine zbog krivičnog djela iz
čl. 136 st.2 KZ RCG na kaznu zatvora u trajanju od 3 mjeseca uslovnom osudom
na godinu dana i presudom Višeg suda u Bijelom Polju: K. br. 1218/06 od
26.12.2006. godine zbog krivičnog djela iz čl. 189 st.2 u vezi st.1 KZ RCG na
kaznu zatvora u trajanju od 3 mjeseca,
K R I V J E
Zato što je:
Dana 19.06.2010. godine u državnoj šumi u odjeljenju br. 79 GJ "Bjelasica", u
mjestu Drvarska Sičava, opština Bijelo Polje, radi krađe oborio 35 bukovih
stabala ukupne drvne mase 1,318 m3 i time oštećenoj U.i za Š.P. pričinio
štetu,
-čime je izvršio krivično djelo šumska krađa iz čl. 324 st. 1 Krivičnog zakonika,
-pa ga sud, primjenom citiranog zakonskog propisa, te čl. 2, 4, 5, 13, 15, 32, 36, 39 i 42 Krivičnog zakonika i čl. 226, 229, 239 i 374 Zakonika o krivičnom postupku, 
O S U Đ U J E
Na kaznu zatvora od 30 (trideset) dana, kao glavnu kaznu i na novčanu kaznu od
250,00€ (dvijestotineipedeseteura), kao sporednu kaznu, koju kaznu je dužan da
plati ovom sudu u roku od 3 (tri) mjeseca, po pravosnažnosti presude, na račun
Depozita novčanih kazni, troškova postupka i paušala CG, broj: 832-151-35, s
tim što je dokaz o uplati iste dužan dostaviti krivičnoj pisarnici ovog suda.
Ako osuđeni ne plati novčanu kaznu u određenom roku, sud će novčanu kaznu
zamijeniti kaznom zatvora, tako što će za svakih započetih 25,00 eura novčane
kazne odrediti jedan dan zatvora, a ako osuđeni plati samo dio novčane kazne,
sud će ostatak kazne srazmjerno zamijeniti kaznom zatvora, pa ako osuđeni
isplati ostatak novčane kazne, izvršenje kazne zatvora će se obustaviti.
Okrivljeni se obavezuje da ovom sudu plati na ime paušala iznos od 30,00€, kao
i na ime troškova krivičnog postupka iznos od 143,00 €, koje iznose će
uplatiti na račun Depozita novčanih kazni, troškova postupka i paušala CG,
broj: 832-151-35, u roku od 15 dana, po pravosnažnosti presude, pod prijetnjom
prinudnog izvršenja, s tim što je dokaz o uplati istih dužan dostaviti
krivičnoj pisarnici ovog suda.
Oštećena “U.a za Š." P.a, radi ostvarivanja imovinsko - pravnog zahtjeva,
upućuje se na parnični postupak.
Naprotiv!
Okrivljeni O.V., od oca R., majke M., rođene Ž., rodjen ..... godine u Bijelom
Polju, sa prebivalištem u mjestu M.a, opština Bijelo Polje, državljanin CG,
oženjen, otac troje djece, završio osnovnu školu, poljoprivrednik, lošeg
imovnog stanja, osuđivan presudom Opštinskog suda u Bijelom Polju K.br.40/88
od 25.03.1988. godine za krivično djelo iz čl. 48 KZ SRCG na novčanu kaznu u
iznosu od 50.000 dinara, presudom Osnovnog suda u Bijelom Polju K.br.402/96 od
15.10.1996. godine za krivično djelo iz čl. 136 st.2 KZ SRCG na kaznu zatvora
u trajanju od 30 dana, presudom Osnovnog suda u Bijelom Polju K.br.180/98 od
19.10.1999. godine za krivično djelo iz čl. 136 st.2 KZ SRCG na kaznu zatvora
u trajanju od 45 dana, (kaznu izdržao), presudom Osnovnog suda u Bijelom Polju
K.br.418/02 od 11.02.2003. godine za krivično djelo iz čl. 136 st.2 u vezi
st.1 KZ SRCG na kaznu zatvora u trajanju od 30 dana, presudom Osnovnog suda u
Bijelom Polju K.br.409/04 od 31.03.2006. godine za krivično djelo iz čl. 136
st.2 u vezi st.1 KZ SRCG na kaznu zatvora u trajanju od 3 mjeseca, presudom
Višeg suda u Bijelom Polju K.br.1218/06 od 26.12.2006. godine za krivično
djelo iz čl. 189 st.2 u vezi st.1 KZ SRCG na kaznu zatvora u trajanju od 3
mjeseca, (kaznu izdržao),
Okrivljeni O.S., od oca V., majke S., rodjene J., rodjen ..... godine u
Bijelom Polju, sa prebivalištem u mjestu M.a, opština Bijelo Polje,
državljanin CG, neoženjen, završio srednju školu, nezaposlen, lošeg imovnog
stanja, neosuđivan
Na osnovu člana 373 stav 1 tačka 2 Zakonika o krivičnom postupku,
OSLOBAĐAJU SE OD OPTUŽBE
Kojom je predstavljeno da su:
Dana 19.06.2010. godine u državnoj šumi u odjeljenju br. 79 GJ "Bjelasica", u
mjestu Drvarska Sičava, opština Bijelo Polje, radi krađe oborili 35 bukovih
stabala ukupne drvne mase 1,318 m3 i time oštećenoj U.i za Š.P. pričinili
štetu,
-čime bi kao saizvršioci izvršili krivično djelo šumska kradja iz čl. 324 st. 1 Krivičnog zakonika,
-jer nije dokazano da su izvršili krivično djelo za koje su optuženi.
Troškovi krivičnog postupka, za oslobađajući dio presude, padaju na teret
budžetskih sredstava suda.
Oštećena “U.a za Š." P.a, radi ostvarivanja imovinsko - pravnog zahtjeva, u
odnosu na O.V.a i O.S.a, upućuje se na parnični postupak.
O b r a z l o ž e nj e
Optužnim predlogom Osnovnog državnog tužilaštva u Bijelom Polju, Kt. br.
427/2010 od 09.08.2010. godine optuženi su O.Z.o, O.V. i O.S., da su kao
saizvršioci izvršili krivično djelo šumska kradja iz čl. 324 st. 1 Krivičnog
zakonika, s tim što je zamjenik ODT-a, prije davanja završne riječi
precizirala činjenični opis, pa je u tom smislu i sadržano u izreci presude.
Glavni pretres je održan u prisustvu zamjenika ODT-a Ljubice Jelić i
okrivljenih O.Z.a, O.V.a i O.S.a, njihovog branioca advokata N.M.a, a u
odsustvu, uredno obaviještenog predstavnika oštećene »U. za Š. CG« - P.a.
Okrivljeni O.Z.o, u svojoj odbrani u bitnom je istakao da je dana 19.06.2010.
godine u državnoj šumi u mjestu Drvarska, opština Bijelo Polje, posjekao
četrdesetak šprajceva ili podupirača za potrebe izgradnje štale. Istakao je da
se ne može izjasniti koliko je bukovih stabala oboreno, ali drvna masa je
iznosila oko 1,5 m3, da je tačno da je tom prilikom bio prisutan njegov brat
S. koji nije sjekao stabla, već je vršio transport šprajceva svojim kamionom
marke Tam, a njegov otac V. ih je čekao pored puta i nije učestvovao ni u
sječi ni u transportu. Kada je naišao lugar B.B.a tada su se spremali za
polazak, isti je trčao za njima, zaustavili su vozilo i razgovarali su sa
lugarem koji mu je rekao da je mislio da sijeku ćokove, a ne šprajceve.
Napomenuo je da on nije imao namjeru da bukova stabla sječe radi prodaje i sl.
već je zbog ranijeg iskustva sa čišćenjem Š. - puta na toj relaciji znao da je
te šprajceve sjekao zbog osvetljenja puta. Pošto ne radi, on je imao namjeru
da posiječe šprajceve zbog izgradnje štale, da bi sebi stvorio neku imovinsku
korist, odnosno da bi sebe zaposlio, jer je imao namjeru da drži stoku, a na
isto je bio prinudjen zato što poslije završene visoke škole ne radi već pet
godina. On je tog dana osim što su mu šprajcevi bili potrebni zbog pomenute
štale htio da učini uslugu državi, sa razloga što su se ti šprajcevi nalazili
na putu i sjekli su ih putari, a uzimali mještani. Na glavnom pretresu,
ponovio je ranije datu odbranu i dodao da nije imao odobrenje za sječu i znao
je da sječu vrši u državnoj šumi. Pojasnio je da je sam sjekao stabla, a da je
kasnije pozvao svog brata O.S.a da dotjera kamion, kako bi transportovali
šprajceve, a da njegov otac O.V. nije učestvovao u sječi stabala, niti u
utovaru šprajceva.
Okrivljeni O.V., u svojoj odbrani, negirao je da je zajedno sa svojim sinovima
Z. i S.om dana 19.06.2010. godine u državnoj šumi u mjestu zv. Drvarska oborio
37 bukovih stabala u drvnoj masi 2,46 m3. Istakao je da se kritičnog dana
nalazio 500 m udaljen od njegovih sinova koji su pošli u nabavku šprajceva za
potrebe gradnje štale - kolibe. Istakao je da njemu nije poznato ko je od njih
dvojice sjekao bukova stabla, koliko je bukovih stabala posjekao i u kojoj
količini, ali zna da su se oni našli kasnije na putu do kuće. Istakao je da se
kritičnog dana nije nalazio na mjestu sječe i ne zna na osnovu čega lugar B.
tvrdi da je on bio učesnik te sječe.
Okrivljeni O.S., u svojoj odbrani u bitnom je istakao da je kritičnog dana i
vremena došao kamionom marke Tam po pozivu njegovog brata Z.a u mjestu
zv.Drvarska - Sičava, opština Bijelo Polje. Tom prilikom njegov brat je u tom
mjestu posjekao bukova stabla u dužini od 3 - 4 m i od njih napravio šprajceve
za potrebe gradnje štale a koja je trebao da mu transportuje do kuće. Njegov
otac se nije nalazio na licu mjesta, a brat Z.o je utovario šprajceve na
kamion i tada je došao lugar B.B.a. Istakao je da on bratu nije pomagao ni u
sječi ni u uovaru drvnih sortimenata sa razloga što je povrijedio ruku.
Napomenuo je i to da je njegov brat objasnio šumaru da su drvni sortimenti
posječeni pored šumskog puta da je nekad postojalo lice koje je bilo dužno da
uklanja stabla koja smetaju putu, zbog čega se lugar B.B.a dvoumio da li će
podnijeti prijavu ili ne. Istakao je da su on i njegov brat po povratku kući
naišli na oca V.a koji nije bio prisutan u momentu sječe drvnih sortimenata,
transporta, kao ni u trenutku razgovora sa lugarom.
U završnoj riječi okrivljeni O.Z.o, O.V. i O.S. su prihvatili u potpunosti
završnu riječ svog branioca adv. N.M.a, koji je u završnoj riječi istakao, da
je tokom dokaznog postupka nesporno, utvrdjeno da u sječi predmetnih
satabalaca kao i u drugim radnjama u vezi utovara istih nijesu učestvovali
okrivljeni O.V. i O.S., pa sa tih razloga nijesu ni izvršili krivično djelo
stavljeno im na teret, niti je to dokazano. Posječena stablaca su bila pored
puta na terenu blagog nagiba što je omogućavalo jednom licu bez ičije pomoći
da može manipulisati sa istim tj. povlačiti i utovariti, što dodatno
potvrdjuje odbrane okrivljenog O.V.a i okrivljenog O.S.a. Iz odbrane
okrivljenog O.Z.a te ostalih izvedenih dokaza proizilazi da je on posjekao
predmetnih 35 stabalaca i obzirom da se u konkretnom slučaju radi o stabalcima
a ne o stablima što je i zakonska odrednica krivičnog djela onda proizilazi da
u radnjama istog nema elemenata bića krivičnog djela jer od ukupno posječenih
35 stabala, prema nalazu i mišljenju vještaka šumarske struke kao i
pojašnjenju istog sa predhodnog glavnog pretresa proizilazi da 33 stabalca su
tanja od 10 cm na prsnoj visini dok preostala 2 stabalca pripadaju kategoriji
stabala i da je njihova drvna masa 0,147m3, što je ispod drvne mase koja je
neophodna, odnosno koja bi predstavljala obilježje krivičnog djela pa kako
radnje istog ne predstavljaju krivično djelo stavljeno mu na teret, to sa tog
razloga predlaže da se isti oslobodi od optužbe.
Radi utvrdjivanja odlučnih činjenica i krivice okrivljenih, sud je u dokaznom
postupku, na glavnom pretresu, izveo dokaze: saslušao svjedoka B.B.u, pročitao
iskaze svjedoka DJ.M.a i M.M.a, pročitao zapisnik o uvidjaju, pročitao nalaz i
mišljenje vještaka šumarske struke K.P.a od 17.10.2011 godine i saslušao
vještaka na glavnom pretresu, pročitao prijavu za šumsku štetu Škr.br. 34/10
od 28.06.2010. godine, pročitao zapisnik o izvršenom kontrolnom pregledu br.
8/10 od 19.06.2010. godine, izvršio uvid u izvod iz kaznene evidencije za
okrivljene O.Z.a, O.V.a i O.S.a.
Cijeneći odbrane okrivljenih i dokaze pojedinačno i u međusobnoj vezi, shodno
čl. 370 ZKP, sud je utvrdio činjenično stanje i na osnovu tako utvrđenog
činjeničnog stanja zaključio, da je okrivljeni O.Z.o, izvršio krivično djelo
stavljeno mu na teret, za koje je kriv, iz sledećih razloga.
Nesporno je tokom postupka utvrdjeno da je okrivljeni O.Z.o kritičnog dana i
vremena, na kritičnom mjestu izvršio sječu bukovih stabalaca i stabala, a da
za ovu sječu nije imao potrebna odobrenja. Takodje, nesporno je utvrdjeno da
je sječa izvršena motornom testerom od strane jednog lica, kako to proizilazi
iz nalaza i mišljenja vještaka šumarske struke.
Naime, iz iskaza svjedoka B.B.e, datog u istražnom postupku, proizilazi da je,
dana 19. 06. 2010. godine, dobio anonimnu dojavu da se u državnoj šumi u
mjestu Drvarska-Sicava, opština Bijelo Polje u Odjeljenju br. 79 čuju zvuci
motorne testere. On je u večernjim časovima negdje oko 21:00h došao do tog
mjesta gdje je zatekao kamion “Tam” reg. oznake BP – AE 326, kojim je U.ljao
O.S., a na čijem tovarnom sanduku su bila natovarena dužinska drva
(šprajcevi). Kamion se nalazio pored posječenih stabala spreman za polazak. U
tom momentu njemu je prišao O.Z.o i povišenim tonom mu je saopštio da je on
izvršio bespravnu sječu, a kojom prilikom mu je pokazao i panjeve od te sječe.
Tu se nalazio i otac O.Z.a – O. V., koji je u jednom trenutku na njega fizički
nasrnuo, u čemu su ga spriječili sinovi. Dalje je naveo da je nekako uspio da
izmjeri nekoliko dozemaka, koji su se nalazili na kamionu, koje je uporedio sa
prečnikom panjeva sa mjesta sječe, nakon čega je zaključio da se radi o
identičnim stablima. U pomenutom odjeljenju oboreno je 37 bukovih stabala čija
je ukupna drvna masa iznosila 2,46m3, a prečnik panjeva sa predmetne bespravne
sječe odgovarao je prečniku drvnih sortimenata utovarenih na kamionu
okrivljenih. Na glavnom pretresu od 21. 09. 2010 godine, ponovio je iskaz dat
u istražnom postupku i dodao da je o nađenom stanju sačinio zapisnik o
izvršenom kontrolnom pregledu br. 304 od 23. 06. 2010. godine, a nakon
nekoliko dana je ispunio prijavu za šumsku štetu. Dana 19. 06. 2010. godine,
bili su prisutni svi okrivljeni i kada je došao na lice mjesta već su vršili
utovar bukovih stabala i to sva trojica okrivljenih. On je krivičnu prijavu za
šumsku štetu podnio na ime O.Z.a, s tim što je kao sukrivce naveo O.V.a i
O.S.a, a to je uradio iz razloga što su isti bili na lice mjesta, a ne može se
izjasniti ko je sjekao bukova stabla i oborio 37 bukovih stabala sa razloga
što je došao kada su oni bukova stabla utovarali na kamion. Na glavnom
pretresu od 30. 06. 2011. godine je izjavio u svemu kao u stražnom postupku i
ranijem pretresu od 21. 09. 2010. godine i dodao da je on sve panjeve iz
bespravne sječe premjerio i evidentirao, a svi panjevi su se nalazili u
blizini puta, najdalje po njegovoj procjeni oko 5 m od puta, bilo je panjeva i
ispod i povrh puta u dužini od oko 100m uz put. Kritičnom prilikom nije vidio
nikakve pritke na licu mjesta. Na kamionu je kritičnom prilikom izmjerio
prečnike nekoliko dozemnih trupaca. Na glavnom pretresu od 13. 03. 2012 godine
svjedok B. je ponovio ranije date iskaze, pojašnjavajući da obzirom da je na
dan uvidjaja nađeno ukupno 35 panjeva, a da je on u zapisniku o kontrolnom
pregledu našao 37 panjeva, da je moguće da je greškom unio i dva panja više,
pa predpostavlja da je vršenjem uvidjaja zapravo utvrđen tačan broj posječenih
stabala, a takodje vjerovatno je preciznije vještak izračunao ukupnu drvnu
masu posječenih stabala od one koju je on utvrdio. Kazao je još da mu je
poznata podjela na stabla i stabalca a granica je 10 cm na prsnoj visini
odnosno ispod 10 cm su stabalca a iznad 10 cm. su stabla. Cijeneći iskaz ovog
svjedoka sud isti prihvata osim u dijelu da je posiječeno 37 stabala jer je
uviđajem na licu mjesta ustanoljeno postojanje 35 panjeva.
Iz iskaza svjedoka Đ.M.a, datog na glavnom pretresu od 21. 09. 2010. godine,
proizilazi da je njemu poznato da su nekoliko dana nakon 19. 06. 2010. godine,
kod njega u prostorijama U. za Š. u B.Polju, došli O.V. i O.Z.o. Pošto je
prethodno bio upoznat od lugara B.B.e o bespravnoj sječi, on je tada O.Z.a
pitao: “Zašto si izvršio bespravnu sječu” i uputio mu kritiku što je to morao
da uradi. Otac Z.ov je tada tražio drvne sortimente za izgradnju krovne
konstrukcije za štalu koju pravi. Dalje je naveo da ga je uputio da se obrati
U.i za Š. za pomoć i da mu nije ništa više poznato, osim to što mu je Z.o tada
rekao da je posjekao određeni broj šprajceva – bukovih stabala. Sud je iskaz
ovog svjedoka u potpunosti prihvatio kao objektivan.
Iz iskaza svjedoka M.M.a, datog na glavnom pretresu od 30. 06. 2011. godine,
proizilazi da je 2010. godine radio kao putar na održavanju lokalnog puta M.a
– Bjelasica s obzirom da ga je angažovao Zavod za zapošljavanje u sklopu
javnih radova. Tokom održavanja tog putnog pravca vrlo često je vršio sječu
stabala u blizini puta i sa jedne i sa druge strane i otprilike na udaljenosti
od 3 metra od ivice puta. Stabla je sjekao ručno kosijerom ili sjekirom, a
dionica puta koju je pročišćavao je od mjesta Drvarska prema mjestu Sicava, s
tim što ne zna da li je vršio sječu i na mjestu sječe zbog koje se vodi ovaj
postupak, jer mu isto nije poznato gdje se nalazi, a mogao bi na licu mjesta
da pokaže sudu do kojeg mjesta je vršio raščišćavanje puta. U tim akcijama
često je učestvovao okrivljeni O.Z.o. Stabla koja bi on (svjedok) posjekao
tokom raščišćavanja ostavljao je pored puta i uzimao ih je kome je trebalo,
tj. svako ko je htio. Sud je cijenio iskaz ovog svjedoka, međutim iz njegovog
iskaza nije mogao utvrditi pravno relevantne činjenice bitne za ovaj krivični
postupak.
Iz nalaza vještaka šumarske struke K.P.a od 17. 10. 2011. godine i neposrednog
saslušanja istog vještaka na glavnom pretresu od 19. 03. 2012. godine,
proizilazi, da je na kritičnom mjestu posiječeno 35 stabalaca i stabala ukupne
drvne mase 1,318 m2. Broj posiječenih stabalaca i stabala sud je utvrdio iz
nalaza i mišljenja ovog vještaka, jer je uvidjajem na licu mjesta svjedok
lugar B.B.a, pokazao sudu u prisustvu vještaka, panjeve posiječenih stabala
kojih je bilo 35 i koji su dvojno-unakrsno premjereni, pa sa navedenih razloga
nije prihvatio broj posiječenih stabala koje je u zapisniku o kontrolnom
pregledu naveo lugar B., jer svjedok B. nije mogao pokazati svih 37 panjeva, a
pri tom na dan uvidjaja, nije bio od strane suda ograničen u pogledu vremena,
niti je bilo drugih razloga, da ne pokaže svaki panj koji je navodno pronašao
na dan kontrolnog pregleda. U nalazu i mišljenju vještak K. je dao tabelarni
prikaza u kome je naveden prečnik svakog panja, koji je pronadjen na dan
uvidjaja na kritičnom mjestu, te shodno tome i prečnik stabla na prsnoj
visini, i kubaturu svakog stabla. U tabelarnom prikazu od ukupno 35 panjeva,
za koje je dao i prikaz prečnika na prsnoj visini, proizilazi da su dva stabla
na prsnoj visini imali prečnik veći od 10 cm i to stablo broj 17 koje je na
prsnoj visini imalo prečnika 12 cm, i stablo broj 25, koje je na prsnoj visini
imalo prečnik 11 cm, dok ostala, dakle, njih 33 na prsnoj visini, imali su
prečnik do 10 cm. Takodje u svom nalazu je naveo da stabla čiji su prečnici na
prsnoj visini do 10 cm, pripadaju kategoriji stabalaca, pa analogno tome
stabla koja na prsnoj visini imaju prečnik veći od 10 cm, pripadaju kategoriji
stabala. U pojašnjenju nalaza na glavnom pretresu, vještak K. navodi, da je
panjeve pronađene na dan uviđaja njih 35, unakrsno premjerio, što je
pojedinačno prikazano u osnovnom nalazu. Sva stabla osim stabala pod rednim
brojem 17 i 25 na prsnoj visini su imali prečnik 10 cm i manji, a stabla pod
rednim broj 17 je imalo na prsnoj visni prečnik 12 cm a stablo br. 35 je na
prsnoj visini imalo prečnik 11 cm. Kazao je i da je po osnovu stručne
literature, iz oblasti gajenja šuma - razvojne faze šumskog drveća koje prate
rast i razvoj drveća od nastanka prvih godina starosti pa do zrelosti i
izumiranja, utvrdio da stabla ispod 10 cm prsnog prečnika pripadaju kategoriji
stabalca čija je starost od 10 do 20 godina, dok stabla čiji je presnik, veći
od 10 cm, pripadaju kategoriji stabala. Mišljenja je i da samo stabla pod
rednim br. 17 i 25, navedena u tabelarnom prikazu, spadaju u kategoriju
"stabala" a sva ostala, navedena u tabelarnom prikazu, imajući u vidu njiihov
prsni prečnik, spadaju u kategoriju "stabalca". Dodao je i da Zakon o šumama,
kao i podzakonski akti (pravilnici) ne poznaju, niti definišu pojmove stabla i
stabalce. Nalaz i mišljenje vještaka K.a sud je prihvatio kao stručan i
objektivan, dat po osnovu pravila struke i nauke, a kategorije stablo i
stablce koje, kako vještak navodi poznaje stručna literature, su bez uticaja
na postojanje predmetnog krivičnog djela.
Iz sadržine pisanog dokaza, prijave za šumsku štetu Škr.br. 34/10 od
28.06.2010. godine, proizilazi da vrijednost 37 stabala bukve iznosi 206,60 €,
međutim u ovom dijelu sadržinu ovog pisanog dokaza sud nije prihvatio obzirom
da je vrijednost posječenih stabala sud utvrdio iz nalaza i mišljenja vještaka
šumarske struke a koju je vrijednsot vještak utvrdio za 35 stabala ukupne
bruto drvne mase 1,318 m3, i iznosi 49,16 €.
Iz sadržine pisanog dokaza zapisnika o izvršenom kontrolnom pregledu br. 8/10
od 19.06.2010. godine, proizilazi da je lugar B.B.a dana 19.06.2010. godine,
izlaskom na lice mjesta, u reonu mjesta "Drvarska - Sicava" zatekao tmv. na
koje su bili natovareni šprajcevi. U zapisniku su navedeni i prečnici panjeva,
i ukupno 37 panjeva. Sadržinu ovog pisanog dokaza sud je prihvatio, osim u
dijelu da je nađeno 37 panjeva na kritičnom mjestu obzirom da je uviđajem suda
na licu mjesta ustanovljeno postojanje 35 panjeva, koje je pokazao lugar B. a
takođe sadržinu ovog pisanog dokaza u pogledu ukupne drvne mase posječenih
drvnih stabla sud nije prihvatio obzirom da je iz nalaza i mišljenja vještaka
šumarske struke utvrđeno drugačije.
Iz zapisnika o uviđaju ovog suda, utvrđuje se da je na dan uviđaja lugar B.B.a
pokazao sudu, ukupno 35 panjeva, koje je vještak šumarske struke dvojno-
unakrsno premjerio.
Iz izvoda iz KE na ime okrivljenog O.Z.a utvrđeno je da je isti do sada
osuđivan i to presudama Osnovnog suda u Bijelom Polju: K. br. 223/99 od
11.06.2000. godine zbog krivičnog djela iz čl. 136 st.2 KZ RCG na kaznu
zatvora u trajanju od 3 mjeseca uslovnom osudom na godinu dana i presudom
Višeg suda u Bijelom Polju: K. br. 1218/06 od 26.12.2006. godine zbog
krivičnog djela iz čl. 189 st.2 u vezi st.1 KZ RCG na kaznu zatvora u trajanju
od 3 mjeseca.
Iz izvoda iz KE na ime okrivljenog O.V.a utvrđeno je da je isti do sada
osuđivan i to presudama, Opštinskog suda u Bijelom Polju K.br.40/88 od
25.03.1988. godine za krivično djelo iz čl. 48 KZ SRCG na novčanu kaznu u
iznosu od 50.000 dinara, presudom Osnovnog suda u Bijelom Polju K.br.402/96 od
15.10.1996. godine za krivično djelo iz čl. 136 st.2 KZ SRCG na kaznu zatvora
u trajanju od 30 dana, presudom Osnovnog suda u Bijelom Polju K.br.180/98 od
19.10.1999. godine za krivično djelo iz čl. 136 st.2 KZ SRCG na kaznu zatvora
u trajanju od 45 dana, (kaznu izdržao), presudom Osnovnog suda u Bijelom Polju
K.br.418/02 od 11.02.2003. godine za krivično djelo iz čl. 136 st.2 u vezi
st.1 KZ SRCG na kaznu zatvora u trajanju od 30 dana, presudom Osnovnog suda u
Bijelom Polju K.br.409/04 od 31.03.2006. godine za krivično djelo iz čl. 136
st.2 u vezi st.1 KZ SRCG na kaznu zatvora u trajanju od 3 mjeseca, presudom
Višeg suda u Bijelom Polju K.br.1218/06 od 26.12.2006. godine za krivično
djelo iz čl. 189 st.2 u vezi st.1 KZ SRCG na kaznu zatvora u trajanju od 3
mjeseca, (kaznu izdržao).
Iz izvoda iz KE na ime okrivljenog O.S.a utvrđeno je da je isti do sada nije
osuđivan.
Okrivljeni O.Z.o nije sporio da je izvršio sječu stabala na kritičnom mjestu,
dana 19.06.2010. godine, međutim branio se da je stabla posjekao sa namjerom
čišćenja Š. - puta, radi bolje osvijteljenosti puta. Naveo je još da obzirom
da nije zaposlen, da je imao namjeru da posiječe šprajceve zbog izgradnje
štale, kako bi sebe zaposlio, jer je imao namjeru da drži stoku, a na isto je
bio prinudjen zato što poslije završene visoke škole ne radi već pet godina.
Ovakvu odbranu okrivljenog sud ne prihvata cijeneći je smišljenom radi
izbjegavanja sopstvene krivice, obzirom da okrivljeni nije angažovan od strane
nadležnog organa radi vršenja bilo kakvih radova oko lokalnog putnog pravca, a
osim toga i odbrana okrivljenog kako je zapravo stabla posjekao radi
obezbeđivanja šprajceva ukazuje da mu namjera nije bila da stabla posiječe
radi bolje osvijetljenosti puta, već radi obezbeđivanja tzv. šprajceva radi
izgradnje štale. Okrivljeni nije sporio da za sječu predmetnih stabala nije
imao nikakvih odobrenja, a razvrstavanje posječenih drvnih sortimenata na
stabla i stabalca u konkretnom slučaju po ocjeni ovog suda je bez uticaja na
postojanje predmetnog krivičnog djela, već je relevanatna samo bruto drvna
masa posiječenih stabala, koja je u konkretnom slučaju veća od 1m3.
S toga, ne prihvatajući u cjelosti odbranu okrivljenog, a iz dokaza izvedenih
tokom postupka, sud je utvrdio činjenično stanje koje odgovara činjeničnom
opisu iz izreke precizirane optužbe, s obzirom da je na nesumnjiv način
utvrdjeno da je okrivljeni O.Z.o, dana 19.06.2010. godine u državnoj šumi u
odjeljenju br. 79 GJ "Bjelasica", u mjestu Drvarska Sičava, opština Bijelo
Polje, radi krađe oborio 35 bukovih stabala ukupne drvne mase 1,318 m3 i time
oštećenoj U.i za Š.P. pričinio štetu, u iznosu od 49,16 €.
Postupajući na opisani način, obarajući stabla u državnoj šumi, bez odobrenja
i doznake za ista, a u namjeri pribavljanja protivpravne imovinske koristi,
okrivljeni je svojim radnjama ostvario sve bitne elemente, bića krivičnog
djela šumska krađa iz čl. 324 st. 1 Krivičnog zakonika, obzirom da kubatura
oborenih stabala iznosi 1,318 m3.
Krivično djelo okrivljeni je izvršio sa umišljajem, jer je bio svjestan da
stabla obara u državnoj šumi i da ne posjeduje odgovarajuće odobrenje, niti
doznaku za obaranje istih, pa kako nije imao potrebna odobrenja a ipak je
izvršio obaranje, krivično djelo je htio i izvršio sa umišljajem.
Odlučujući u pogledu vrste i visine krivične sankcije, sud je cijenio sve
okolnosti iz čl. 42 Krivičnog zakonika, pa je na strani okrivljenog od
olakšavajućih okolnosti našao: da se radi o licu relativno mlađe životne dobi,
nezaposlenom licu sa završenom VSS. Od otežavajućih okolnosti na strani
okrivljenog sud je našao raniju osudjivanost, pa je istog osudio na kaznu
zatvora od 30 dana. Sud je okrivljenom uz glavnu kaznu izrekao i novčanu kaznu
u iznosu od 350,00 €, obzirom da su za krivično djelo šumska krađa iz čl. 324
st. 1 Krivičnog zakonika, propisane kazna zatvora i novčana kazna.
Shodno čl. 226 i 229 ZKP-a, sud je obavezao okrivljenog da na ime paušala,
plati iznos od 30,00 €, pri čemu je vodio računa o složenosti i trajanju
krivičnog postupka i imovinskim prilikama okrivljenog, kao i da na ime ostalih
troškova krivičnog postupka, plati sudu iznos od 143,00 €, koji troškovi se
odnose na dati nalaz i pojašnjenje, vještaka šumarske struke, a koja sredstva
su vještaku isplaćena iz predračunskih sredstava suda.
Shodno čl. 239 ZKP-a, oštećena U.a za Š. CG - P.a, radi ostvarivanja
imovinsko-pravnog zahtjeva, upućena je na parnični postupak, obzirom da je
oštećena, u prijavu za šumsku šttetu postavila imovinsko-pravni zahtjev, koji
je iznos štete oštećena i utvrdila, a vještak šumarske struke je u svom nalazu
obračunao iznos pričinjene štete, na koji iznos je okrivljeni prigovorio,
smatrajući da je previsoko određen, pa je sud cijeneći da bi utvrđivanje ovog
iznosa vodilo odugovlačenju postupka, odlučio kao u izreci presude.
Naprotiv!
Sud je okrivljene O.V.a i O.S.a oslobodio od optužbe iz razloga što stanje
izvedenih dokaza ne upućuje na jasan i nedvosmislen zaključak da su isti
kritičnom prilikom postupali kao saizvršioci zajedno sa okrivljenim O.Z.om u
radnjama izvršenja krivičnog djela. Naime, krivično djelo šumska krađa svršeno
je obaranjem stabala bez odgovarajućeg odobrenja. U konkretnom slučaju
okrivljeni O.Z.o naveo je da je sam izvršio sječu svih stabala, što je
potvrđeno nalazom i mišljenjem vještaka šumarske struke, koji je naveo da je
sječu stabala izvršilo jedno lice, a takođe imajući u vidu i prečnik
posječenih stabala kao i lokacija gdje su se nalazili - blizina puta, jasno
upućuje na zaključak da je u radnjama izršenja predmetnog krivičnog djela
učestvovao samo okrivljeni O.Z.o kako je to i priznao, jer je mogao sam da
posiječe predmetna stabla kao i da manipuliše istima. Kasnije prisustvo
okrivljenih O.V.a i O.S.a, na licu mjesta imajući u vidu stanje izvedenih
dokaza ne upućuje na zaključak da su planski i zajedno sa okrivljenim O.Z.om
učestvovali u radnji izvršenja krivičnog djela pa sa navedenih razloga sud
nije mogao izvesti nedvosmislen zaključak da su O.V. i O.S. postupali kao
saizvršioci sa okrivljenim O.Z.om.
Kod ovakvog činjeničnog stanja imajući u vidu zakonska obilježja krivičnog
djela šumska kradja, pri tom imajući u vidu i načelo "in dubio pro reo" po
kojem činjenice koje idu na teret okrivljenom, moraju biti na nesumnjiv način
dokazane a što tokom postupka nije učinjeno, sud je oslobodio okrivljene O.V.a
i O.S.a od optužbe da su kritičnom prilikom kao saizvršioci izvršili krivično
djelo šumska kradja iz čl. 324 st. 1 Krivičnog zakonika.
Shodno čl. 230 ZKP-a, sud je odlučio da troškovi krivičnog postupka za
oslobađajući dio presude padaju na teret budžetskih sredstava suda, o kojima
će sud odlučiti posebnim rješenjem.
Shodno čl. 239. ZKP-a, sud je oštećenu U.u za Š. - P.a, radi ostvarivanja
imovinsko-pravnog zahtjeva uputio na parnični postupak, obzirom da je
oštećena, u prijavu za šumsku štetu postavila imovinsko-pravni zahtjev, koji
je iznos štete oštećena i utvrdila.
Sa iznijetog, shodno čl.373 i 374 ZKP-a, odlučeno je kao u izreci presude.
OSNOVNI SUD U BIJELOM POLJU
Dana 21. 03. 2012. godine
Zapisničar, S u d i j a
Jovanka Raičević s.r Ivan Adamović, s.r