K. br. 65/12
U IME CRNE GORE
OSNOVNI SUD U BIJELOM POLJU, sudija pojedinac Ivan Adamović, uz učešće
namještenika suda Jovanke Raičević, kao zapisničara, u krivičnom predmetu
protiv okrivljenog P.M.a, iz Mojkovca, zbog krivičnih djela falsifikovanje
isprave iz čl. 412 st. 2 u vezi st. 1 Krivičnog zakonika i posebni slučajevi
falsifikovanja isprave iz čl. 413 st. 1 tač. 2 u vezi čl. 412 st. 2 u vezi st.
1 Krivičnog zakonika, po optužnom predlogu Osnovnog državnog tužilaštva u
Bijelom Polju, KT. br. 695/10 od 24. 01. 2012 godine, nakon održanog glavnog i
javnog pretresa, u prisustvu zamjenika ODT-a u Bijelom Polju Ljubice Jelić a u
odsustvu okrivljenog, dana 09. 04. 2012 godine, donio je i objavio,
P R E S U D U
Okrivljeni P.M., od oca M., majke D., rođene M., rođen ... godine u Mojkovcu,
sa prebivalištem u mjestu rođenja – naselje Rudnica, Crnogorac, drž. CG,
oženjen, otac jednog djeteta, završio SSS, lošeg imovnog stanja, osuđivan
presudom Višeg suda u Bjelom Polju Kž. br. 865/10 od 22. 10. 2010 godine zbog
kriv. djela laka tjelesna povreda iz čl. 152/2-1 KZ CG na kaznu zatvora od 30
dana i presudom Osnovnog suda u Bijelom Polju K. br. 87/10 od 11. 06. 2010
godine zbog kriv. djela iz čl. 166 i 152 st. 2/1 KZ na 8 mjeseci zatvora
uslovno za 3 godine,
K R I V J E
Zato što je:
-Dana 23. 05. 2008 godine u Mojkovcu, izdao lažnu mjenicu serijskog broja AA0333482 u ime oštećenog P.R.a, bez njegovog ovlašćenja, sa njegovim podacima pod brojem 2 na poleđini mjenice i napravio lažne isprave – administrativnu zabranu i izjavu za žiranta, na način što je u obrasce »administrativna zabrana« i »izjava žiranta« N. »M.« B. AD Podgorica - F.a Mojkovac, unio neistinite podatke da je P.R.o saglasan da bude žirant Z.V.za kredit u iznosu od 7.000,00 €, pa je ovakve lažne isprave i mjenicu upotrijebio kao prave, tako što ih je, uz zahtjev za kredit na ime Z.V., dana 23. 05. 2008 godine, predao u N. »M.« banku u Mojkovcu i podigao novac u iznosu od 7.000,00 €,
-čime je izvršio krivično djelo falsifikovanje isprave iz čl. 412 st. 2 u vezi st. 1 Krivičnog zakonika. 
-Neutvrđenog dana, u maju mjesecu 2008 godine, u Mojkovcu, obmanuo oštećenog B.I.a o sadržaju isprava koje potpisuje – mjenice, administrativne zabrane i izjave za žiranta, govoreći mu da će da podigne kredit u N. »M.« B. na svoje ime u iznosu od 1.000,00 € i tako ga naveo da stavi svoj potpis na mjenicu, administrativnu zabranu i izjavu za žiranta N. »M.« B., smatrajući da potpisuje obrasce na osnovu kojih bi okrivljeni podigao kredit na svoje ime u iznosu od 1.000,00 €, nakon čega je takve isprave predao N. »M.« B. u Mojkovcu za kredit u iznosu od 7.000,00 € na ime Z.V.,
-čime je izvršio krivično djelo posebni slučajevi falsifikovanja isprave iz čl. 413 st. 1 tač. 2 u vezi čl. 412 st. 2 u vezi st. 1 Krivičnog zakonika, 
-pa mu sud, primjenom citiranih zakonskih propisa, te čl. 2, 4, 5, 13, 15, 32, 36, 42, 45 i 46 Krivičnog zakonika (Kz-a) i čl. 226, 229 i 374 Zakonika o krivičnom postupku (Zkp-a), u t v r đ u j e
-za krivično djelo falsifikovanje isprave iz čl. 412 st. 2 u vezi st. 1 Krivičnog zakonika – kaznu zatvora od 30 (trideset) dana.
-za krivično djelo posebni slučajevi falsifikovanja isprave iz čl. 413 st. 1 tač. 2 u vezi sa čl. 412 st. 2 u vezi st. 1 Krivičnog zakonika - kaznu zatvora od 30 (trideset) dana.
-pa ga sud, primjenom odredbi člana 48 Kz-a, 
O S U Đ U J E
Na jednistvednu kaznu zatvora od 50 (pedeset) dana.
Okrivljeni se obavezuje da plati ovom sudu na ime paušala iznos od 25,00€, kao
i na ime ostalih troškova iznos od 247,50€, koje iznose će uplatiti na račun
Depozita novčanih kazni, troškova postupka i paušala CG, broj: 832-151-35, u
roku od 15 dana, po pravosnažnosti presude, pod prijetnjom prinudnog
izvršenja, s tim što je dokaz o uplati istih dužan dostaviti krivičnoj
pisarnici ovog suda.
O b r a z l o ž e nj e
Optužnim predlogom Osnovnog državnog tužilaštva u Bijelom Polju, Kt. br.
695/10 od 24. 01. 2012 godine, optuženom P.M.u, iz Mojkovca, stavljeno je na
teret izvršenje krivičnog djela falsifikovanje isprave iz čl. 412 st. 2 u vezi
st. 1 Krivičnog zakonika i krivičnog djela posebni slučajevi falsifikovanja
isprave iz čl. 413 st. 1 tač. 2 u vezi sa čl. 412 st. 2 u vezi st. 1 Krivičnog
zakonika.
Glavni pretres je zaključen u prisustvu zamjenika ODT-a u Bijelom Polju
Ljubice Jelić a u odsustvu uredno pozvanog okrivljenog P.M.a, shodno čl. 457
Zkp-a.
Zamjenik ODT-a u Bijelom Polju Ljubica Jelić, u završnoj riječi, je izjavila
da ostaje pri podnijetom optužnom predlogu obzirom da je iz izvedenih dokaza
nesporno utvrđeno da je okrivljeni izvršio krivična djela, na način kako mu je
optužbom stavljeno na teret, pa je predložila da ga sud oglasi krivim i osudi
na kaznu zatvora.
Okrivljeni P.M. u svojoj odbrani, u istražnom postupku, je izjavio da je
negdje u maju mjesecu 2008 godine imao svoju firmu O. »P.-C.« u kojoj je bila
zaposlena Z.V.a, iz Mojkovca. Pošto on nije bio u mogućnosti da podigne kredit
zamolio je Z.V.u da na njeno ime podigne kredit u iznosu od 7.000,00€ kod N.
»M.B.« u Mojkovcu, na šta je V.a pristala i on je pronašao žirante za taj
kredit. Za žirante su pristali da budu P.R.o i njegov kum B.I., kojima je
rekao koliki iznos kredita želi da podigne, kod koje B. i da će isti glasiti
na ime Z.V.. Oba žiranta su bili upoznati sa ovim činjenicama a isti su u
svojim firmama, odnosno ustanovama u kojima su zaposleni, ovjerili
administrativne zabrane i to B.I. u policiji, jer je tamo zaposlen, a P.R.o u
Opštini Mojkovac, gdje je zaposlen u službi zaštite. Isti su mu ovjerene
obrasce predali, nakon čega je on V.i dao ove obrasce, sa zahtjevom za kredit,
koji je ista podigla. Istakao je da je potpis P.R.a na administrativnoj
zabrani njegov (R.) a takođe je on (R.) nosio administrativnu zabranu u
Opštinu Mojkovac gdje je istu ovjerio, jer to niko nije mogao učiniti osim on
lično. Smatra da je isti podnio lažnu krivičnu prijavu na njega iz razloga što
zadnjih par mjeseci nijesu u dobrim odnosima, a takođe je u saznanju da je R.
povremeno od 2008 godine često dolazio u banku N. »M.« PJ Mojkovac, gdje se
informisao da li se rate kredita uredno vraćaju.
Završne riječi okrivljenog nije bilo, s obzirom da je glavni pretres održan i
zaključen u njegovom odsustvu, shodno članu 457 ZKP-a.
Radi utvrđivanja odlučnih činjenica i krivice okrivljenog sud je, u dokaznom
postupku na glavnom pretresu, izveo dokaze, saslušao svjedoke P.R.a; B.I.a;
B.M.; M.D.; B.B.a; T.D.a; M.D.a i Z.V.u; suočio svjedoke B.M. i P.R.a; suočio
svjedoke M.D. i P.R.a; suočio svjedoke B.I.a i M.D.; pročitao ugovor o kreditu
br.UGKR 2008/7143 zaključen izmedju N. “M.” B. i Z.V.; pročitao
administrativnu zabranu i izjavu za žiranta P.R.a; pročitao administrativnu
zabranu i izjavu za žiranta B.I.a; pročitao mjenicu serije AA0333482; izvršio
uvid u kopiju izvoda iz djelovodnika Opštine Mojkovac; pročitao zapisnik o
suočenju Kri. br. 440/10 od 01.07.2011. godine; pročitao nalaz i mišljenje
vještaka grafološke struke N.V.br. 48/11 od 05. 06. 2011 godine; pročitao
nalaz i mišljenje vještaka grafološke struke J.Z.a i izvršio uvid u izvod iz
kaznene evidencije na ime okrivljenog.
Cijeneći izvedene dokaze pojedinačno i u vezi jedne sa drugim a u kontekstu sa
navodima iz odbrane okrivljenog shodno čl. 370. ZKP-a, sud je utvrdio
činjenično stanje i na osnovu istog zaključio da je P.M. izvršio krivična
djela koja su mu stavljena na teret, za koja je kriv iz sledećih razloga.
Sud je cijenio iskaz svjedoka P.R.a, dat u istražnom postupku, iz kojeg
proizilazi da je njemu, početkom ljeta 2010 godine, stigla opomena od strane
N. »M.« B. iz Mojkovca, da nosilac kredita Z.V.a, iz Mojkovca, ne otplaćuje
kredit koji je kod iste B. podigla u iznosu od 7.000,00 €, po kojem je on
navodno žirant. Dalje je naveo da nikad nije bio žirant Z.V.i, koju ne
poznaje, a koja ga nikada nije ni pitala da joj bude žirant. Takođe, naveo je
da potpis njegovog imena i prezimena na administrativnoj zabrani po ovom
kreditu je falsikovan tj. istu on nije ispunio niti potpisao. Dalje je izjavio
da u 2008 godini, nije bio nikom žirant, te ako je kome bio žirant, bio je
P.R., bratu od strica okrivljenog P.M.a, koji je od njega tražio da mu bude
žirant, na šta je on pristao, ali pošto je tada bio finansijski preopterećen,
nije mogao biti žirant, ali tom prilikom mu je davao fotokopiju svoje lične
karte.
Na glavnom pretresu ponovio je iskaz dat u istražnom postupku i dodao da ga
nikada Z.V.a nije pitala da joj bude žirant, niti ga je pitao P.M. da mu bude
žirant, niti njemu, niti nekom drugom licu za njegove potrebe. Tvrdio je da
nije potpisao administrativnu zabranu i izjavu koje su priložene za kredit,
kao ni mjenicu, niti je uzlazio u prostorije F.e »M.« B. u Mojkovcu radi
potpisivanja dokumenata a u banku je ulazio tek kada je dobio opomenu, obzirom
da se interesovao o čemu se radi. Sud je iskaz ovog svjedoka u potpunosti
prihvatio kao jasan, određen i objektivan.
Sud je cijenio iskaz svjedoka B.I.a, dat u istražnom postupku, iz kojeg
proizilazi da on nikada nije bio žirant Z.V.i, licu koje ne poznaje, u iznosu
od 7.000,00 €. Dalje je naveo da je on P.M.u, u maju mjesecu 2008 godine, koji
mu je tada bio kolega, potpisao blanko obrasce i to administrativnu zabranu i
izjavu za žiranta, smatrajući da na taj način potpisuje obrasce na osnovu
kojih će P. na svoje ime podići kredit u iznosu od 1.000,00 € kod N. »M.« B..
P.M. mu tom prilikom nijednom nije rekao da će nosilac kredita biti izvjesna
Z.V.a, te da će iznos kredita biti u visini od 7.000,00 €, a za to je saznao
kada su ga iz N. »M.« B. pozvali i saopštili da je, navodno, žirant licu Z.V.u
iznosu od 7.000,00 €. Dalje je naveo da smatra da ga je P.M. obmanuo u pogledu
sadržine isprava – administrativne zabrane i izjave za žiranta i naveo ga da
upiše svoje podatke na tim obrascima, da bi kasnije u tim obrascima upisao kao
nosioca kredita Z.V.u i iznos kredita od 7.000,00 €, a on je smatrao da će
biti žirant samo P.M.u u iznosu od 1.000,00 €.
Na glavnom pretresu ponovio je iskaz dat u istražnom postupku i dodao da ga je
okrivljeni P. pitao da mu bude žirant, za kredit koji je imao namjeru da
podigne u visini od 1.000,00 € i kazao je da će ga podići na svoje ime i on
(svjedok) je na to pristao, ali tom prilikom nije se potpisao na bilo kakve
obrasce - administrativne zabrane izjave i mjenice, već je sve to on
(okrivljeni) uradio i takva dokumenta ovjerio u Upravi policije tada u
Mojkovcu, a zatim ih iskoristio za podizanje kredita na ime Z.V. u iznosu od
7.000,00 €. Dalje je naveo da nakon što mu je od suda prezentirana orginalna
dokumentacija i to mjenica i izjava žirnata koje su priložene za dobijanje
predmetnog kredita, tvrdio je da ni na jednom od ovih dokumenata nije njegov
potpis, odnosno, da je neko je njega potpisao u predmetnim dokumentima. Sud je
iskaz ovog svjedoka dat u istrazi u cjelosti prihvatio obzirom da je i
potvrđen nalazom i mišljenjem vještaka dok navode iz iskaza svjedoka B.a da se
zapravo nije potpisao na spornim dokunetima sud ne prihvata.
Sud je cijenio iskaz svjedokinje B.M., dat u istražnom postupku, iz kojeg
proizilazi da je ista zaposlena u N. »M.« B. F.a u Mojkovcu, na radnom mjestu
službenika, gdje između ostalih obavlja poslove obrade i isplate kredita. Što
se konkretno tiče kredita koji je, u maju mjesecu 2008 godine, odobren i koji
je podigla Z.V.a, iz Mojkovca, sjeća se da joj je jedan od žiranata bio P.R.o,
iz Mojkovca. Dalje je navela da je ona obrađivala dokumentaciju po tom kreditu
i P.R.o je morao doći i došao je, lično on radi potpisivanja izjave žiranta i
mjenice, a što je inače politika B. da obrasce vezano za žirante potpisuje
isključivo žirant na koga glasi. Takođe, dalje je navela da, koliko se sjeća,
P. priložio potvrdu o visini primanja, a nije sigurna pošto je to bilo davno a
misli da je tom prilikom došao u društvu sa P.M.om. Inače, P.M.a i P.R.a
poznaje, kao i Z.V.u. Nakon što je P.R.o potpisao obrasce koji su glasili na
njega i mjenicu, ona je dokumentaciju predala kolegi M.D.i, na dalju obradu.
Navela je i to da što se tiče visine kredita ne sjeća se na koliki iznos je
glasio kredit, ali visina kredita morala je biti prethodno ispisana u zahtjevu
za kredit, kao i u potvrdi o visini primanja koju donosi žirant.
Na glavnom pretresu ponovila je iskaz dat u istražnom postupku i dodala da je
P.R.o dolazio u prostorije »M.« B. – F.a u Mojkovcu i u njenom prisustvu se
potpisao na mjenici, izjavi žiranta i donio je potvrdu o visini primanja,
nakon čega je ona ova dokumenta priložila uz ostala dokumenta za odobravanje
kredita. Zna da je i B.I. dolazio u prostorije F.e »M.« B. u Mojkovcu i da je
bio žirant Z.V.i, s tim što dokumentaciju od B.I.a nije ona primila, već njen
kolega M.D.a. Sud je cijenio iskaz svjedokinje, pa isti ne prihvata cijeneći
da je usmjeren kako u cilju olakšavanja krivično pravnog položaja okrivljenom
tako i radi izbjegavanja eventualne sopstvene odgovornosti, koji je i
obezvrijeđan mišljenjima vještaka grafološke struke.
Sud je cijenio iskaz svjedoka M.D.e, dat u istražnom postupku, iz kojeg
proizilazi da je on zaposlen u N. »M.« B. u Mojkovcu, na radnom mjestu
komercijaliste – blagajnika i njegov posao se sastoji u prijemu i obradi
zahtjeva za kredite. Dalje je naveo da što se tiče kredita koji je podignut na
ime Z.V., iz Mojkovca, kao korisnika kredita u iznosu od 7.000,00 €, koja je
isti podigla 23. 05. 2008 godine, istakao je da je on primio zahtjev za kredit
Z.V., koja mu je dostavila uredno popunjenu i ovjerenu dokumentaciju sa
zahtjevom za kredit. Jedan od žiranata po ovom kreditu P.R.o, iz Mojkovca je
dolazio, koliko se sjeća, kod koleginice B.M., kod koje je dostavio potvrdu o
visini zarade i kod nje je potpisao mjenicu za ovaj kredit. Takođe, istakao je
da je predmetni kredit glasio na 10.000,00 €, ali je Kreditni odbor B., zbog
neispunjavanja uslova, smanjio kredit na 7.000,00 €, pa je Z.V.odobren kredit
u iznosu od 7.000,00 €. Dalje je istakao da je P.R.o dolazio u F.u , gdje se
kod njega interesovao da li se rate kredita redovno uplaćuju, a koliko se
sjeća tada je došlo do kašnjenja sa uplatom rata, pa ga je P. pitao koliko
rate kasne i slično. Po ponašanju P.R.a nije zaključio da je isti bio prevaren
po pitanju ovog kredita, kao i da je isti eventualno zloupotrebljen, a ovo
tvrdi iz razloga što je isti potpisivao mjenicu u B. za ovaj kredit i
interesovao se za otplatu kredita.
Na glavnom pretresu ponovio je iskaz dat u istražnom postupku i dodao da on ne
zna ko je primio dokumentaciju od B.I.a, s tim što je on dolazio u prostorije
B. i dostavio dokumentaciju ovjerenu od firme u kojoj radi, a u prostorijama
B. B. je potpisao mjenicu i izjavu za žiranta. Analizirajući iskaz ovog
svjedoka sud isti prihvata u dijelu da je predmetni kredit odobren Z.V.kao i
navode da je prvobitno zahtjevom tražen iznos od 10.000,00 € a da je kreditni
Odbor B. odobrio iznos od 7.000,00 €, dok ostale navode iz iskaza ovog
svjedoka sud ne prihvata obzirom da su obezvrijeđeni ostalim izvedenim
dokazima.
Sud je cijenio iskaz svjedoka B.B.a, dat u istražnom postupku, iz kojeg
proizilazi da je zaposlen u Opštini Mojkovac u pisarnici, gdje obavlja redovne
poslove a između ostalih i upis u djelovodniku svega što se u Opštini
ovjerava. U maju mjesecu 2008 godine u pisarnici, zbog obima posla, pored
njega obavljao je iste poslove i T.D., tako da je u djelovodniku pod brojem
796 od 06. 05. 2008 godine, u kojem je predmet ovjere bila izjava žiranta,
potvrda o visini primanja i administrativna zabrana za žiranta P.R.a, upis
izvršio T.D.. Ne zna da li je tom prilikom bio prisutan P.R.o, a s obzirom da
zna kakva je procedura oko zavođenja i upisa u djelovodnik, misli da je morao
P. biti prisutan tokom upisa u djelovodnik Opštine Mojkovac. Na glavnom
pretresu ponovio je iskaz dat u istražnom postupku. Iz iskaza ovog svjedoka
sud nije mogao utvrditi pravno relevantne činjenice bitne za donošenje odluke
u ovoj krivično pravnoj stvari.
Sud je cijenio iskaz svjedoka T.D.a, dat u istražnom postupku, iz kojeg
proizilazi da je zaposlen u Skupštini Opštine Mojkovac, na radnom mjestu
namještenika i da je, u maju mjesecu 2008 godine, radio na ispomoć u pisarnici
Opštine, gdje je vodio upis podataka u djelovodnicima. Izjavu žiranta, potvrdu
o visini primanja i administrativnu zabranu za žiranta P.R.a upisao je on pod
brojem 796, dana 06. 05. 2008 godine. Naveo je i to da i ako ne poznaje lice
P.R.o, isti je morao biti prisutan prilikom upisa ovih podataka u djelovodniku
Opštine Mojkovac. Inače, svi dokumenti koji se zavode, a koji glase na ime
neke osobe, pa i u slučaju P.a, mora biti lično prisutna osoba na koju se isti
odnose.Ponovo je naveo da lice P.R.o lično ne poznaje, a napomenuo je da se
dokumentacija zavodi u djelovodniku Opštine tek nakon što bude uredno
ispunjena i potpisana od starješine organa i Sekretarijata za finansije, pa je
i u predmetnom slučaju moralo tako biti.
Na glavnom pretresu ponovio je istaz dat u istražnom postupku i dodao da se ne
sjeća sa sigurnošću, da li je P. dolazio lično radi ovjere, a moguće i da
nije, s tim što on nije provjeravao dokumentaciju na koju su se prethodno
potpisali glavni administrator i starješina organa i nije sumnjao u validnost
te dokumentacije. Sud je cijenio iskaz ovog svjedoka pa navode ovog svjedoka
date tokom istražnog postupupka kako je navodno zbog principa po kojima se on
rukovodio, lice na koje se ovjera odnosi moralo biti prisutno prilikom
ovjeravanja sud ne prihvata obzirom da je na glavnom pretresu zapravo kao
bitno jedino naveo postojanje potpisa od strane glavnog administratora i
starješine organa, ne tvrdeći da je P.R.o i bio prisutan prilikom ovjeravanja
za koga pri tom i navodi da ga ne poznaje.
Sud je cijenio iskaz svjedoka M.D.a, dat u istražnom postupku, iz kojeg
proizilazi da je zaposlen u Opštini Mojkovac kao rukovodilac Službe zaštite na
radu i komunalne policije. U sklopu redovnih poslova obavlja i poslove povodom
administracije i ovjere obrazaca zaposlenih u ovoj službi radi podizanja
kredita. P.R.o je zaposlen u službi gdje je on rukovodilac i što se tiče
kredita po kojem je P. žirant, a koji je ovjeren 2008 godine, ne može se tačno
sjetiti kada je on dolazio kod njega i kada je on (svjedok) iste obrasce
potpisao. Dalje je izjavio da tvrdi, sa sigurnošću, da nikada nije nijednom
zaposlenom ovjerio i potpisao obrasce za kredit bez prisustva lično osobe na
koju se kredit odnosi, ili koja se pojavljuje kao žirant po nekom kreditu.
Samo u prisustvu osobe kojoj se ovjerava traženi obrazac on je potpisivao
rješenja o administrativnoj zabrani ili zahtjev za kredit i slično. Naveo je i
to da iako se ne sjeća kada je i povodom čega P.R.o dolazio kod njega, a kako
je izvršio uvid u rješenje o administrativnoj zabrani koja glasi na ime P.R.a,
a koju je on (svjedok) lično potpisao, to je sa sigurnošću tvrdio da je P. bio
prisutan, odnosno morao biti prisutan da bi on (svjedok) to potpisao.
Na glavnom pretresu ponovio je iskaz dat u istražnom postupku i dodao da se
dešavalo da on nekome od radnika Službe zaštite komunalne policije ovjeri
administrativnu zabranu i izjavu a da on lično tu nije prisutan, s tim što bi
u takvom slučaju stupio u kontakt sa tim licem telefonom i pitao ga oko
žiriranja. Dodao je i to da se konkretno za predmetni slučaj ne sjeća da li je
dolazio lično P.R.o, ili ga je eventualno zvao putem telefona. Upozoren na
razlike u iskazima izjavio je da je tačan iskaz dat na glavnom pretresu,
odnosno desilo se možda u dva navrata da ovjeri podatke za žirante, a da ti
žiranti nijesu lično prisutni, što je kazao tokom istražnog postupka ali
smatra da je neprecizno unijeto, a što može potvrditi i svjedok P.R.o.
Analizirajući iskaz ovog svjedoka, sud prihvata navode iz iskaza ovog svjedoka
datog na glavnom pretresu iz čega proizilazi da se u praksi njegovog
postupanja moglo desiti i to dva navrata da ovjeri podatke za žirante, a da ti
žiranti nijesu lično prisutni.
Sud je cijenio iskaz svjedoka Z.V., dat u istražnom postupku zamolbenim putem
pred istražnim sudijom Osnovnog suda u Podgorici, iz čijeg iskaza proizilazi
da poznaje lice P.M. jer je isti bio suprug njene sestre od tetke D.T.. Kako
je M. imao trafiku u Mojkovcu ona se kod njega zaposlila u avgustu mjesecu,
kako joj se čini 2007 godine. Negdje tokom 2008 godine M. je zamolio da
podigne kredit na njeno ime u iznosu koliko se sjeća 7.000,00 €, a ovo sa
razloga što on nije mogao podići kredit na svoje ime, jer je imao već nekoliko
kredita. Pristala je da podigne kredit na svoje ime, a za račun okrivljenog, a
jedino čega se sjeća je to da je otišla sa njim u banku N. u Mojkovcu i tamo
potpisala neke mjenice i istog tog dana banka je lično M.u predala iznos
kredita. Ona ga nije ništa pitala u smislu ko će mu biti žirant, niti je on
njoj nešto o tome govorio. Krajem 2008 godine M. je zatvorio svoju trafiku i
ona je prestala da radi kod njega i tada se preselila za Podgoricu. Negdje u
ljeto (2011god.) kod nje u Podgoricu je dolazio brat P.R.a i tada se žalio da
P.M. ne uplaćuje rate po kreditu koji je ona podigla i da se njegovom bratu
odbijaju rate, te da je P.M. falsifikovao potpis njegovog brata.
Na glavnom pretresu ponovila je iskaz dat u istražnom postupku, navodeći da je
u B. potpisala nekakve mjenice, s tim što sada nije sigurna da li je tada
potpisala mjenice, ili neke druge papire vezano za ovaj kredit, a zna da su
tog dana, kada je potpisala ove papire, bili su prisutni ona, P.M. i službenik
B. M.D.a. Iskaz ove svejdokinje sud je prihvatio osim u dijelu da joj je
okrivljeni predočio da će na njeno ime podići kredit u iznosu od 7.000,00 €,
obzirom da je svjedok M. jasno naveo da je zapravo tražen kredit u iznosu od
10.000,00 € a kreditni Odbor je odobrio kredit u iznosu od 7.000,00 €, pa
logično ovoj svjedokinji okrivljeni nije mogao predočiti da će podići kredit u
iznosu od 7.000,00 €˘, jer je to opredijelio ne okrivljeni već kreditni Odbor
u kasnijoj fazi.
Suočenjem svjedoka B.M. i P.R.a, svjedok P.R.o je izjavio da se nikada nije
potpisao na mjenici ili izjavu žiranta pred svjedokom B.M., niti je ulazio u
F.u te B., niti tamo prima lični dohodak, nakon čega je svjedokinja B.M.a
izjavila da je u prostorijama B. vrlo često gužva i da je poprilično ubijeđena
da je P. dolazio u banku, nakon kojih riječi je svjedok P. izjavio da se kune
u sina da nije u prostorijama ove B. potpisao dokumenta za kredit koji je
podigla Z.V.a, na koje riječi svjedokinja B.M.a je izjavila da se ne bi
zaklela u svoju djecu vezano za predmetni slučaj.
Suočenjem svjedoka M.D.e i P.R.a, svjedok P. je izjavio da je u prostorije F.e
ove B. u Mojkovcu došao tek kada je dobio opomenu od B. zbog predmetnog
kredita i tada je razgovarao sa M.em kome je kazao da nije bio žirant za
predmetni kredit i M. mu nije odmah dao na uvid predmetna dokumenta već nakon
nekoliko dana, kada mu je pokazao dokumentaciju i rekao mu je tada da se radi
o falsifikatu, na koje riječi je svjedok M.D.a izjavio da je P.R.o dolazio u
prostorije F.e sa opomenom i tada se interesovao o kašnjenju kredita. On mu je
tada kazao da sačeka nekoliko dana kako bi pribavio dokumentaciju i nakon
nekoliko dana dolazio je P. i zajedno su izvršili uvid u dokumentaciju i sjeća
se da se tada P. nije slagao govoreći da nije bio žirant. Nakon ovoga svjedok
P. je izjavio da prilikom razgovora sa M.em vezano za predmetni kredit on mu
je kazao da ima video zapis iz prostorija B. gdje se vidi kako on navodno
potpisuje mjenicu u prostorijama B., na koje riječi svjedok M. je izjavio da
nije tvrdio da ima snimak gdje se vidi P. kako potpisuje dokumentaciju, već mu
je rekao da će pokušati da pribavi snimak iz tog perioda, kako bi vidjeli da
li je on dolazio u prostorije B..
Suočenjem svjedoka B.I.a i M.D.e, svjedok M. je izjavio da je B. dolazio u
prostorije F.e B., gdje se potpisao na dokumentaciju i to izjavu za žiranta i
mjenicu, na koje riječi je B.I. izjavio da nije potpisao izjavu i mjenicu za
predmetni kredit, niti je dolazio u banku vezano za predmetni kredit, a tačno
je da je dolazio u banku obzirom da prima lični dohodak kod te B.. Za ovim je
svjedok M. izjavio da je B.I.u bio blokiran tekući račun od njihove B. zbog
neizmirenja obaveza korisnika kredita, s tim što ne zna tačno koliko dana, o
čemu je on obavijestio B.I.a i predočio mu povodom kog kredita je izvršena
blokada, na koje riječi je svjedok B. izjavio da nije tačno da mu je račun bio
blokiran, odnosno on o tome ništa ne zna i ako je račun bio blokiran on to
nije znao, s tim što je tvrdio da je svaku platu redovno primio bez ikakvog
kašnjenja.
Suočenjem svjedoka P.R.a i M.D.a na zapisniku Kri. br. 440/10 od 05.07.2011.
godine, svjedok P.R.o ostao je u potpunosti pri iskazu datom u istrazi dok je
svjedok M.D. izjavio da on samo potpisuje obrazac na kome stoji da je neko
stalno zaposlen u službi Zaštite u Mojkovcu, tako da njemu P.R.o nije lično
donosio rješenje o administrativnoj zabrani na potpis.
Iz pisanog dokaza – ugovora o kreditu br.UGKR 2008/7143 zaključen između N.
“M.” B. i Z.V., utvrđeno je da je zaključen nakon što je kreditni odbor B.,
dana 23. 05. 2008 godine, odobrio kredit. Ugovorom je banka korisniku odobrila
kredit u iznosu od 7.000,00€. Članom 7. pomenutog Ugovora propisano je da je
korisnik kredita radi obezbeđenja predmetnog kredita dostavio, administrativnu
zabranu na lični dohodak korisnika kredita i solidarnih jemaca B.I.a i P.R.a
te kolaterale sopstveno blanko potpisanu mjenicu te mjenicu i mjenično
ovlašćenje D. "P." - Mojkovac.
Iz administrativne zabrane i izjave za žiranta P.R.a proizilazi da se na
zahtjev i uz saglasnost P.R.a stavlja administrativna zabrana na lična
primanja u korist N. M.B.. Navedeno rješenje zavedeno u Opštini Mojkovac pod
br. 08-796 bez datuma zavođenja, dok iz izjave zavedene u Opštini Mojkovac pod
br. 08-796 proizilazi da P.R.o izjavljuje da je saglasan da bude žirant
korisniku Kredita Z.V., sa potpisom u rubrici "izjavu dao žirant" P.R.o.
Iz administrativne zabrane i izjave za žiranta B.I.a proizilazi, da se na
zahtjev i uz saglasnost B.I.a stavlja administrativna zabrana na lična
primanja u korist N. M.B.. Navedeno rješenje zavedeno u Upravi policije pod
brojem 14-403-30/1067 dana 18.03.2008. godine, dok iz izjave na ime B.I.a, na
kojoj ne postoji djelovodni pečat, proizilazi da je B.I. saglasan da bude
žirant korisniku kredita Z.V.dok je u rubrici "izjavu dao žirant" upisano ime
B.I..
Uvidom u mjenicu serije AA0333482 utvrđeno je da su na prednjoj strani iste
upisani podaci B.I.a, kao i njegov potpis dok se na poleđini mjenice pod br.
1. nalaze lični podaci B.I.a sa potpisom, a pod br. 2. lični podaci P.R.a sa
potpisom R.P..
Uvidom u kopiju izvoda iz djelovodnika Opštine Mojkovac sud je utvrdio da su
pod osnovnim brojem 796 zavedeni izjava žiranta, potvrda o visini primanja i
administrativna zabrana za žiranta P.R.a sa datumom prijama 06.05.2008.
godine.
Sud je cijenio nalaz i mišljenje vještaka grafološke struke N.V.br. 48/11 od
05. 06. 2011 godine i iz istog utvrdio da međusobnim upoređenjem rukopisa
kojim su popunjene rubrike sporne Izjave i Rješenja o administrativnoj zabrani
i napisan sporni potpis P.R.a, konstatovane su izrazite sličnosti, kako
opšteg, tako i individualnog karaktera koje upućuju na zaključak da se radi o
rukopisu istog lica. Sporni potpis “P.R.o”, koji se nalazi u rubrici “Izjavu
dao žirant”, dostavljene izjave N. “M.” B. broj 08-796 od 06. 05. 2008 godine,
nije svojeručno ispisao P.R.o. Nalaz i mišljenje ovog vještaka sud je
prihvatio kao stručan, objektivan i dat u skladu sa pravilima nauke i struke,
te podudaran sa nalazom i mišljenjem vještaka J.a.
Sud je cijenio nalaz i mišljenje vještaka grafološke struke J.Z.a od 26. 12.
2011 godine, dostavljene pod brojevima 541/11, 542/12, 543/11, 544/11, 545/11i
546/11 i iz istog takođe utvrdio da sporne potpise koji glase na ime P.R.a
konstatovane kako na originalu sporne Izjave N. “M.” B. A.D. Podgorica, kojom
P.R.o, dana 06. 05. 2008 godine, izjavljuje da je saglasan da bude žirant
korisniku kredita Z.V.neophodnom pri realizaciji Ugovora broj UGKR 2008/7143 o
kreditu za adaptaciju poslovnog i stambenog prostora zaključenim dana 23. 05.
2008 godine (rubrika “Izjavu dao žirant”) kao i na naličju originala sporne
Mjenice serije AA 0333482 neophodne pri realizaciji Ugovora broj UGKR
2008/7143 o kreditu za adaptaciju poslovnog i stambenog prostora, zaključenim
dana 23. 05. 2008 godine, nije ispisao P.R.o.
Takođe tesktualnu sadržinu kojom se konstatuju lični podaci P.R.a, ispisanu na
naličju mjenice serije AA 0333482, nije ispisao P.R.o. Vještak J. je mišljenja
i da je sporne tekstualne sadržine kojim se konstatuju lični podaci B.I.a,
ispisane kako na orginalu sporne izjave N. M.B., od 16.05.2008. godine,
(rubrika: prezime, očevo ime, ime žiranta; rubrika, adresa žiranta; rubrika,
prezime i ime korisnika kredita; rubrika, adresa korisnika kredita; rubrika,
mjesto), kao i na licu i na naličju mjenice serije AA0333482, nije ispisao
jedan te isti skripter, konkretno jedan dio spornih tekstualnih sadržina kojom
se konstatuju lični podaci B.I.a ispisanih na izjavi N. M.B. (rubrika,
prezime, očevo ime, ime žiranta i rubrika adresa žiranta), kao i na naličju
mjenice serije AA0333482, ispisalo je jedno lice dok je drugi dio spornih
tekstualnih sadržina kojim se takođe konstatuju lični podaci B.I.a ispisani na
izjavi N. M.B., i to ( rubrika, prezime i ime korisnika kredita; rubrika,
adresa korisnika kredita; rubrika, mjesto), kao i na licu mjenice serije
AA0333482, je ispisalo drugo lice, dok je potpise koji glase na ime B.I.a a
konstatovani na izjavi N. M.B. u rubrici "izjavu dao žirant", kao i na licu i
naličju mjenice serije AA0333482,ispisalo je jedno te isto lice. Nalaz i
mišljenje ovog vještaka sud je prihvatio kao stručan, objektivan i dat u
skladu sa pravilima nauke i struke, te podudaran sa nalazom i mišljenjem
vještaka N..
Iz izvoda iz kanene evidencije na ime okrivljenog proizilazi da je isti
osuđivan presudom Višeg suda u Bjelom Polju Kž. br. 865/10 od 22. 10. 2010
godine zbog kriv. djela laka tjelesna povreda iz čl. 152/2-1 KZ CG na kaznu
zatvora od 30 dana i presudom Osnovnog suda u Bijelom Polju K. br. 87/10 od
11. 06. 2010 godine zbog kriv. djela iz čl. 166 i 152 st. 2/1 KZ na 8 mjeseci
zatvora uslovno za 3 godine.
Tokom postupka, nesporno je utvrđeno da je N. M.banka korisniku kredita Z.V.i,
a na osnovu Odluke kreditnog odbora od 23.05.2008. godine, odobrila namjenski
kredit za adaptaciju poslovnog i stambenog prostora u iznosu od 7.000,00 €, po
osnovu Ugovora br. UGKR2008/7143. Nesporno je i da je uz ostalu dokumentaciju
priložena i mjenica serije AA0333482, te da je svu dokumentaciju neophodnu za
dobijanje kredita, pribavio okrivljeni, a da je kredit samo formalno podižen
na ime Z.V..
Sporno je da li se P.R.o, svojeručno potpisao u mjenicu serije AA0333482, ili
je ovlastio nekog drugog da to učini u njegovo ime, te da li je pristao da
bude žirant, po predmetnom kreditu, odnosno da li je ispunio i ovjerio
administratvnu zabranu i izjavu za žiranta N. M.B. koji su priloženi prilikom
traženja kredita, koji je kasnije odobren Z.V.i.
Svjedok P.R.o u svom iskazu decidno negira da ga je Z.V.a pitala da joj bude
žirant a takođe negira i da ga je okrivljeni P.M. eventualno pitao da mu bude
žirant, govoreći i da potpisi na administrativnoj zabrani i izjavi nijesu
njegovi potpisi te da su falsifikovani, dok okrivljeni P.M. u svojoj odbrani
navodi da je pitao P.R.a da mu bude žirant, te da mu je tom prilikom i
predočio da će kredit biti podižen na ime Z.V. a kazao je i da je na forularu
administrativne zabrane N. M.B., zapravo potpis P.R.a. Medjutim, iz nalaza i
mišljenja vještaka grafološke struke, kako N.V.tako i J. S.a nedvosmisleno se
utvrđuje da sporni potpis “P.R.o”, koji se nalazi u rubrici “Izjavu dao
žirant”, dostavljene izjave N. “M.” B. broj 08-796 od 06. 05. 2008 godine,
nije svojeručno ispisao P.R.o. Imajući u vidu iskaz svjedoka P.R.a, doveden u
vezu sa nalazima i mišljenjima vještaka grafološke struke, sud odbranu
okrivljenog ne prihvata i cijeni je sračunatom u cilju izbjegavanja sopstvene
krivice, obzirom da je nesporno utvrdjeno da je predmetna izjava N. “M.” B.
broj 08-796 od 06. 05. 2008 godine, sačinjena kao lažna isprava te da P.R.o
nije pristao da bude žirant niti Z.V.niti okrivljenom P.M.u. Kod činjenice, da
je nesporno utvrđeno da je predmetna izjava sačinjena kao lažno, te da P.R.o,
nije pristao da bude žirant po predmetnom kreditu to je životno logično i da
je administrativna zabrana N. »M.« B. A.Podgorica - F.a Mojkovac na ime P.R.a
lažna isprava.
Takođe je utvrđeno iz nalaza i mišljenja vještaka grafološke struke J.Z.a da
potpis na naličju mjenice serije AA0333482, nije ispisao P.R.o što on takođe
navodi u svom iskazu, dodajući da nikoga nije ni ovlastio da ovo učini za
njega iz čega ovaj sud zaključuje i da je sporna mjenica serije AA0333482, kao
takva lažna a izdata očigledno od strane okrivljenog P.M.a koji je, postupao u
postupku pribavljanja dokumentacije za predmetni kredit lično, pa je s toga i
izdao predmetnu spornu mjenicu on a ne Z.V.a i ako se ista pojavljuje kao
korisnik kredita obzirom da je novac od predmetnog kredita zapravo uzeo
okrivljeni P.M., pa je jedino on imao interesa za preduzimanjem radnji u cilju
izdavanja lažne mjenice, zbog dobijanja predmetnog kredita.
Nesporno je utvrđeno i da se kao žirant po predmetnom kreditu pojavljuje i
B.I., s tim što je sporno da li je B.I. pristao da bude žirant korisniku
kredita Z.V.ili eventualno P.M.u i to za kredit u iznosu od 7.000,00 €.
Okrivljeni P.M. u svojoj odbrani tvrdio je da je B.I.u, rekao koliki iznos
kredita želi da podigne, kod koje B. i da će isti glasiti na ime Z.V., te da
je B., ovjerio administrativnu zabranu u policiji. Svjedok B.I. u svom iskazu
negirao je da je bio žirant Z.V.te da nju i ne poznaje a za kredit u iznosu od
7.000.00 €, kazao je da je okrivljenom P.M.u u maju mjesecu 2008. godine,
potpisao tada blanko obrasce i to administrativnu zabranu i izjavu za žiranta
smatrajući da će ovaj tada podići kredit u iznosu od 1.000,00 €, kod N. M.B.,
a kazao je još da ga P.M. nije upoznao da će nosilac kredita biti Z.V.a te da
će kredit biti u visini od 7.000,00 €, zašta je saznao tek kada su ga iz N.
M.B. pozvali i saopštili mu ove činjenice. Analizirajući odbranu okrivljenog,
dovodeći je u vezu sa iskazom svjedoka B.I.a, sud istu ne prihvata i cijeni je
sračunatom u cilju izbjegavanja sopstvene krivice, te zaključuje da okrivljeni
P.M. svjedoku B.u nije saopštio činjenicu da će podići kredit u iznosu od
7.000,00 €, na ime Z.V. a ovo iz razloga što svjedok M.D.a radnik N. M.B. u
svom iskazu jasno navodi da je predmetni kredit na ime Z.V. tražen u iznosu od
10.000,00 €, s tim što je kreditni Odbor B. a zbog neispunjavanja uslova
smanjio kredit na 7.000,00 €, u kom iznosu je Z.V.odobren kredit, a što se sve
očigledno dešavalo nakon ovjere administrativne zabrane i izjave žiranta B.I.a
pa je s toga životno nelogično da je okrivljeni P.M. mogao da saopšti B.I.u
iznos kredita od 7.000,00 €, obzirom da je ova suma tek kasnije opredijeljena
od strane kreditnog Odbora M.B.. Iz navedenih razloga sud odbranu okrivljenog
P.M.a u dijelu da je navodno predočio činjenice B.I.u da će podići kredit od
7.000,00 €, na ime Z.V., ne prihvata, a prihvata iskaz svjedoka B.I.a u dijelu
da je zapravo on pristao da bude žirant i to okrivljenom P.M.u za kredit u
iznosu od 1.000,00 €.
Iz navednih razloga, ne prihvatajući odbranu okrivljenog, a iz dokaza
izvedenih tokom postupka, sud je utvrdio činjenično stanje da je okrivljeni
P.M. dana 23. 05. 2008 godine u Mojkovcu, izdao lažnu mjenicu serijskog broja
AA0333482 u ime oštećenog P.R.a, bez njegovog ovlašćenja, sa njegovim podacima
pod brojem 2 na poleđini mjenice i napravio lažne isprave – administrativnu
zabranu i izjavu za žiranta, na način što je u obrasce »administrativna
zabrana« i »izjava žiranta« N. »M.« B. A. Podgorica - F.a Mojkovac, unio
neistinite podatke da je P.R.o saglasan da bude žirant Z.V.za kredit u iznosu
od 7.000,00 €, pa je ovakve lažne isprave i mjenicu upotrijebio kao prave,
tako što ih je, uz zahtjev za kredit na ime Z.V., dana 23. 05. 2008 godine,
predao u N. »M.« banku u Mojkovcu i podigao novac u iznosu od 7.000,00 €, pa u
opisanim radnjama okrivljenog, po ocjeni ovog suda stekla su se sva bitna
obilježja bića krivičnog djela falsifikovanje isprave iz čl. 412 st. 2 u vezi
st. 1 Krivičnog zakonika, pri čemu je okrivljeni bio svjestan da mjenicu,
izjavu i administrativnu zabranu izdaje u ime P.R.a bez njihove saglasnosti
niti odobrenja, te da ih kao takve-lažne upotrebljava predavanjem službenicima
banaka, uz zahtjev, po osnovu kojih je između ostalog i odobren kredit, čime
je opisane lažne isprave upotrijebio kao prave, pa je time i bio svjestan svog
djela i krivično djelo je izvršio sa direktnim umišljajem.
Takođe je utvrđeno i da je okrivljeni neutvrđenog dana, u maju mjesecu 2008
godine, u Mojkovcu, obmanuo oštećenog B.I.a o sadržaju isprava koje potpisuje
– mjenice, administrativne zabrane i izjave za žiranta, govoreći mu da će da
podigne kredit u N. »M.« B. na svoje ime u iznosu od 1.000,00 € i tako ga
naveo da stavi svoj potpis na mjenicu, administrativnu zabranu i izjavu za
žiranta N. »M.« B., smatrajući da potpisuje obrasce na osnovu kojih bi
okrivljeni podigao kredit na svoje ime u iznosu od 1.000,00 €, nakon čega je
takve isprave predao N. »M.« B. u Mojkovcu za kredit u iznosu od 7.000,00 € na
ime Z.V., pa su se u opisanim radnjama okrivljenog po ocjeni ovog suda stekla
sva bitna obilježja bića krivičnog djela, posebni slučajevi falsifikovanja
isprave iz čl. 413 st. 1 tač. 2 u vezi čl. 412 st. 2 u vezi st. 1 Krivičnog
zakonika, za koje je i oglašen krivim, jer je okrivljeni svjestan činejnice da
je svjedok B. pristao da njemu bude žirant za kredit u iznosu od 1.000,00 € i
stavio je svoj potpis na blanko administrativnu zabranu, izjavu i mjenicu, da
bi predmetne isprave okrivljeni upotrijebio za dobijanje kredita u iznosu od
7.000,00 € na ime Z.V., pa je time i bio svjestan svog djela i krivično djelo
je izvršio sa direktnim umišljajem.
Prilikom odlučivanja o vrsti i visini krivične sankcije, sud je cijenio sve
okolnosti iz čl. 42 Krivičnog zakonika koje utiču da kazna bude veća ili
manja, pa je od olakšavajućih okolnosti na strani okrivljenog našao da se radi
o porodičnoj osobi, ocu jednog djeteta, licu relativno mlađe životne dobi,
lošeg imovnog stanja. Od otežavajućih okolnosti na strani okrivljenog sud je
našao da je osuđivan i to presudom Višeg suda u Bjelom Polju Kž. br. 865/10 od
22. 10. 2010 godine zbog kriv. djela laka tjelesna povreda iz čl. 152/2-1 KZ
CG na kaznu zatvora od 30 dana i presudom Osnovnog suda u Bijelom Polju K. br.
87/10 od 11. 06. 2010 godine zbog kriv. djela iz čl. 166 i 152 st. 2/1 KZ na 8
mjeseci zatvora uslovno za 3 godine, s tim što iste nije cijenio kao raniju
osuđivanost obzirom da su predmetne osude izrečene nakon izvršenja djela
stavljenih na teret okrivljenom optužnim predlogom Kt. br. 695/10, pa je
mišljenja da sve olakšavajuće okolnosti na strani okrivljenog predstavljaju
osobito olakšavajuće okolnosti, koje kao takve mogu biti osnov za izricanje
kazne ispod granice propisane zakonom, te da će se i sa blažom kaznom postići
svrha kažnjavanja i okrivljenom za izvršeno krivično djelo falsifikovanje
isprave iz čl. 412 . st. 2. u vezi st. 1 Krivičnog zakonika, utvrdio kaznu
zatvora od 30 (trideset) dana a za krivično djelo posebni slučajevi
falsifikovanja isprave iz čl. 413 st. 1 tač. 2 u vezi sa čl. 412 st. 2 u vezi
st. 1 Krivičnog zakonika, utvrdio kaznu zatvora od 30 (trideset) dana, pa
primjenom odredbi o sticaju utvrdio jedinstvenu kaznu zatvora od 50 (pedeset)
dana. Sud je mišljenja da će se sa jedinstvenom kaznom zatvora od 50 (pedeset)
dana postići svrha kažnjavanja iz čl. 32 Krivičnog zakonika i time dovoljno
uticati na okrivljenog da u buduće ne vrši ova ili druga krivična djela.
Shodno čl. 226 i 229 Zakonika o krivičnom postupku, odlučeno je u pogledu
troškova postupka, pa je okrivljeni obavezan da na ime paušala plati sudu
iznos od 25,00 €, pri čemu je sud vodio računa o složenosti i dužini trajanja
krivičnog postupka, te imovinskom stanju okrivljenog, kao i da plati ostale
troškove i to vještačenja po vještaku grafološke struke isplaćenih iz
predračunskih sredstava suda, u iznosu od 247,50€.
Iz iznijetog je odlučeno kao u izreci presude, a shodno čl. 374 Zakonika o
krivičnom postupku.
OSNOVNI SUD U BIJELOM POLJU
Dana 09. 04. 2012 godine,
Zapisničar, S u d i j a,
Jovanka Raičević s.r. Ivan Adamović s.r.