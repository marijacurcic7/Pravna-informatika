K.br.74/12
U IME CRNE GORE
OSNOVNI SUD U BIJELOM POLJU, kao prvostepeni krivični sud i to sudija Violeta
Raičević, uz učešća zapisničara Ljiljane Joksimović, rješavajući po optužnom
predlogu ODT-a u B.Polju Kt. 621/10 od 06.02.2012.godine, izmijenjenom dana
20.09.2012.godine, protiv okrivljenog R.D.a iz Bečaja, zbog krivičnog djela
falsifikovanje isprave iz čl.412. st.1. Krivičnog zakonika Crne Gore, nakon
održanog usmenog, glavnog i javnog pretresa u prisustvu zamjenika ODT-a Zvrko
Denisa i oštećenih Č.V.a i M.D.a te branioca po službenoj dužnosti okrivljenog
adv. Č.B.a a u odsustvu okrivljenog R.D.a, donio je dana 20.09.2012. godine i
javno objavio:
P R E S U D U
Okrivljeni R.D., od oca M., rodjen ...godine u Prijepolju Republika Srbija, sa
prebivalištem u mjestu J. opština bIjelo Polje i boravištem u Bačkom Gradištu
opština Bečej ul. N.V.broj .. Rebulika Srbija, neosudjivan.
K R I V J E
Što je :
- dana 19.10.2007.godine, u B.Polju, upotrijebio kao prave lažne isprave -
adminsitrativne zabrane i izjave žiranta "O.B.AD" u koje su unijeti neistiniti
podaci da su Č.V. i M.D. saglasni da budu žiranti R.D.u za kredit u iznosu od
4.000,00 €, tako što ih je u zahtjev za kredit predao u "O.B.AD" na osnovu
čega je po osnovu tog kredita podigao novac u u iznosu od 4.000,00 €.
- čime je izvršio krivično djelo falsifikovanje isprave iz čl.412.st.1
Krivičnog zakonika CG.
-pa mu sud primjenom citiranih zakonskih propisa i članova 2, 4, 5, 13, 15, 32, 36, 42, 52, 53 i 54 Krivičnog zakonika Crne Gore te članova 226, 229 i 374 Zakona o krivičnom postupku Crne Gore, i z r i č e 
USLOVNU OSUDU
Kojom mu utvrdjuje kaznu zatvora u trajanju od 2 /dva/ mjeseca i istovremeno
odredjuje da se kazna neće izvršiti ukoliko okrivljeni u roku od 1 /jedne/
godine po pravosnažnosti presude ne izvrši novo krivično djelo.
Okrivljeni se obavezuje na plaćanje paušala ovom sudu u iznosu od 30
€,/trideset eura/ te troškova krivičnog postupka u iznosu od 75,00 /sedamdeset
pet eura/ a sve u roku od 15 dana po pravosnažnosti presude, pod prijetnjom
prinudnog izvršenja na račun broj 832-151-35.
O b r a z l o ž e nj e
ODT-e u B.Polju optužnim predlogom, Kt.br. 621/10 od 06.02.2012.godine,
okrivljenom R.D.u, stavio je na teret izvršenje krivičnog djela falsifikovanje
ispravae iz čl.412.st.1. KZ.
Glavni pretres je održan u prisustvu zamjenika ODT-a, oštećenih i branioca po
službenoj dužnosti okrivljenog a u odsustvu okrivljenog na osnovu rješenja
ovog suda KV.br.258/12 od 06.09.2012.godine, kojim je usvojen predlog ODT-a u
B.Polju i odredjeno da se okrivljenom R.D.u sada nedostižnom državnim
organima, sudi u odsustvu.Naime, iz spisa predmeta ovog suda proizilazi da
okrivljeni R.D. ima prijavljeno boravište u Bačkom Gradištu pa je sud u
nekoliko navrata slao pozive za glavne pretrese koje okrivljeni nije primio
jer je na povratnicama stajala konstatcija da su pismena vraćena.Stoga imajući
u vidu da okrivljenom nijesu uručeni pozivi za glavne pretrese na adresu kojom
raspolaže ovaj sud te kako isti nije obavijestio sud o promjeni adrese i kako
prijeti nastupanje zastarjelosti krivičnog gonjenja s obzirom na izvršenje
krivičnog djela to je obezbidjivanja prisustva okrivljenog glavnom pretresu
vremenski neizvjesno a načelo ekonomičnosti nalaže da se sudjenje sprovedfe
bez odugovlačenja i sa što manje troškova pa je odlučeno da se istom sudi u
odsustvu.
Na glavnom pretresu održanom dana 20.09.2012.godine zamjenik ODT-a je
izmijenio činjenični opis optužnog predloga na način kako je to sadržano u
izreci, stim što je pravna kvalifikacija krivičnog djela koje je okrivljenom
stavljeno na teret ostala neizmijenjena. U završnoj riječi predložio je da se
okrivljeni oglasi krivim i osudi na kaznu po zakonu.
Okrivljeni R.D. tokom postupka nije saslušan.Njegov branilac po službenoj
dužnosti predložio je sudu da okrivljenog što blaže kazni ako utvrdi krivicu
na njegovoj strani, obzirom da se nije mogao odredjeno i kvalifikovano
izjasniti jer nije čuo odbranu okrivljenog.
Radi utvrđivanja odlučnih činjenica i krivične odgovornosti okrivljenog, sud
je u dokaznom postupku na glavnom pretresu izveo sledeće dokaze: saslušao
svjedoke M.D.a i Č.V.a, izvršio uvid u kopiju ugovora o kreditu LD/07292/00075
od 19.10.2007.godine na ime R.D.a kao korisnika kredita, u izjave za žirante i
administrativne zabrane na ime Č.V.a i M.D.a, pročitao nalaz i mišljenje
vještaka grafološke struke br.09/12 od 12.01.2012.godine, izvršio uvid u izvod
iz KE na ime okrivljenog.Drugih predloga za dopunu dokaznog postupka nije
bilo.
Sud je cijeneći dokaze pojedinačno i u medjusobnoj povezanosti, utvrdio
činjenično stanje i zaključio da je okrivljeni izvršio krivično djelo
falsifikovanje isprave iz čl.412.st.1.KZ, zbog čega je kriv .
Naime, sud je cijenio iskaz svjedoka Č.V.a i iz istog utvrdio da ga R.D.
nikada nije pitao niti je pristao da mu bude žirant za kredit kod O.B.i nije
mu bilo poznato da je R. podigao kredit kod te banke u iznosu do 4.000,00 €
sve dok mu to nije saopštio M.D. i upoznao ga sa tim da su njih dvojica
žiranti za kredit. Nakon što je otišao u P.B.tražio je da mu daju na uvid
dokumentaciju a uvidom u istu utvrdio je da je neko falsifikovao tu
dokumentaciju i unio njegove lične podatke u administrativnu zabranu i izjavu.
Kategorično je tvrdio da nije pristao da bude žirant za navedeni kredit i nije
ispunjavao administrativnu zabranu i izjavu.Pored toga istakao je da je R.D.
bio radnik Uprave policije pa smatra da je isti sačinio takvu dokumentaciju i
zaveo u djelovodne knjige.
Iz iskaza svjedoka M.D.a takodje proizilazi da nije bio žirant R.D.u za kredit
koji je podigao kod O.B.u iznosu od 4.000,00 € jer ga nije ni pitao da mu bude
žirant, niti je pristao na to. Dakle, nije ispunio administrativnu zabranu i
izjavu izdatu od O.B.niti je tu dokumentaciju ovjerio u Upravi policije.Nakon
saznanja da se pojavio kao žirant u predmetnom kreditu telefonskim putem je
kontaktirao R.a koji je bio u Srbiji i koji mu je obećao da će sve završiti
tj. otplatiti kredit. U medjuvremenu na osnovu administrativne zabrane počele
su da mu se vrše obustave od ličnog dohotka po osnovu predmetnog kredita pa mu
je od plate mjesečno odbijano oko 80,00 €.
Uvidom u rješenja o administrativnim zabranama utvrdjuje se da su u rubrikama
»na zahtjev i uz saglasnost zaposlenog« upisana imena - Č.V.a i M.D.a, te da
su u iste unijeti podaci da su Č.V. i M.D. saglasni da budu žiranti R.D.u za
kredit u iznosu od 4.000,00 €.
Iz ugovora o kreditu broj LD/07292/00075 od 19.10.2007.godine sud je utvrdio
da je isti zaključen izmedju R.D.a kao korisnika kredita i O.B.kao davaoca
kredita na iznos od 4.000,00 €.
Sud je cijenio iskaze svjedoka Č.V.a i M.D.a i iste u potpunosti prihvatio
obzirom da su bili kategorični u pogledu odlučnih činjenica da nijesu bili
žiranti R.D.u za kredit u iznosu od 4.000,000 € kod O.B.i nijesu unijeli
podatke u administrativne zabrane i izjave žiranata te banke.Njihovi iskazi su
pouzdani jer imaju utemeljenje u nalazu i mišljenju vještaka grafološke struke
N.V.od 12.01.2012.godine, koji nalaz je sud prihvatio kao stručno i objektivno
sačinjen na bazi raspoloživih podataka i iz istog utvrdio da sporni potpisi
"M. D" koji se nalaze u rubrici "svojeručni potpis žiranta " dostavljene
izjave i "potpis radnika (jemca) dužnika" na administrativnoj zabrani broj
15957 od 19.10.2007.godine koje glase na ime R.D.a kao korisnika kredita,
najvjerovatnije nije svojeručno ispisao M.D.. Sporne podatke "Č. V" koji se
nalaze u rubrici "svojeručni potpis žiranta" dostavljene izjave i "potpis
radnika (jemca dužnika " na administrativnoj zabrani broj 15958 od
19.10.2007.godine koje glase na ime R.D.a kao korisnika kredita nije
svojeručno ispisao Č.V..
Iz izvoda iz kaznene evidencije na ime okrivljenog R.D.a utvrdjuje se da isti
nije osudjivan.
Krivično djelo falsifikovanje isprave iz čl.412.st.1. KZ postoji kad počinilac
napravi lažnu ili izda neistinitu ispravu ili perinači pravu ispravu u namjeri
da se takva isprava upotrijebi kao prava ili ko takvu lažnu ili neistinitu
ispravu upotrijebi kao pravu ili je nabavi radi upotrebe.
Imajući u vidu izloženo i to iskaze svjedoka te materijalne dokaze koje čine
administrativne zabrane i izjave žiranta i stim u vezi nalaz i mišljenje
vještaka grafološke struke nedvosmisleno se zaključuje da je okrivljeni R.D.
dana 19.10.2007.godine, u B.Polju, upotrijebio kao prave lažne isprave -
adminsitrativne zabrane i izjave žiranta "O.B.AD" u koje su unijeti neistiniti
podaci da su Č.V. i M.D. saglasni da budu žiranti R.D.u za kredit u iznosu od
4.000,00 €, tako što ih je u zahtjev za kredit predao u "O.B.A." na osnovu
čega je po osnovu tog kredita podigao novac u u iznosu od 4.000,00 €.
Postupajući na opisani način u radnjama okrivljenog stekla su se sva obilježja
krivičnog djela za koje je oglašen krivim. Pri tom je okrivljeni bio svjestan
da je upotrijebio lažne isprave u kojima je neovlašćeno naznačeno da je
odredjena izjava koja se odnosi na pravno relevantne okolnosti izdata od lica
koje tu izjavu nije izdalo pa se jasno zaključuje da je njegov umišljaj bio
obuhvaćen sviješću o lažnoj sadržini isprave a njegova namjera je očigledno
izražena u upotrebi falsifikovane isprave kao prave što ukazuje da je riječ o
direktnom umišljaju.
Za predmetno krivično djelo o krivičnom Zakoniku propisana je kazna zatvora do
tri godine.
Odlučujući o vrsti i visini kazne okrivljenom sud je cijenio sve okolnosti iz
čl. 42 KZ, pa je na strani istog od olakšavajućih okolnosti cijenio da isti
nije osudjivan što je rezultat njegovog dosadašnjeg pozitivnog vladanja.
Otežavajućih okolnosti po ocjeni suda nije bilo, pa je okrivljenom utvrdio
kaznu zatvora u trajanju od 2 /dva/ mjeseca i istovremeno odredio da se kazna
neće izvršiti ukoliko okrivljeni u roku od 1 /jedne/ godine po pravosnažnosti
presude ne učini novo krivično djelo, cijeneći da će se i sa uslovnom osudom
kao mjerom upozorenja u potpunosti ostvariti svrha kažnjavanja, uticati na
okrivljenog da ubuduće ne vrši krivična djela, a time postići ciljevi
specijalne i generalne prevencije shodno čl. 32 KZ.
Sud je obavezao okrivljenog na plaćanje paušala u iznosu od 30 €, koji
troškovi paušala su odredjeni obzirom na složenost i trajanje postupka, ovo
shodno odredbi čl. 226.ZKP-a.
Sud je obavezao okrivljenog na plaćanje troškova krivičnog postupka u iznosu
od 75,00 € a koji troškovi se odnose na nagradu braniocu po službenoj
dužnosti, shodno čl.229.ZKP-a.
Sa iznijetog odlučeno je kao u izreci presude, shodno čl. 374 ZKP.
OSNOVNI SUD U BIJELOM POLJU
Dana, 20.09.2012. godine
Zapisničar, S u d i j a,
Joksimović Ljiljana s.r Violeta Raičević s.r
DN-a: Po primjerak presude s poukom
o pravu na žalbu dostaviti strankama:
-ODT-u B.Polje
-braniocu po službenoj dužnosti okrivljenog
adv.Č.B.u.
S u d i j a,