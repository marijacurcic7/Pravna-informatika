
                                                                                                             K.br.113/12  
U IME CRNE GORE 
        Osnovni sud u Pljevljima, kao prvostepeni krivični sud po sudiji Branku Pejoviću uz sudjelovanje zapisničara Djondović Milenke u krivičnom predmetu protiv okrivljenog S. N. sa Ž. zbog krivičnog djela ugrožavanje javnog saboraćaja iz čl. 339. st.1. Krivičnog zakonika po optužnom predlogu ODT Pljevlja Kt.br.150/12 od 02.08.2012. godine, nakon održanog glavnog i javnog pretresa u prisustvu zamjenika ODT Pljevlja Gačević Božidarke i oštećenih V. M. i V. V. iz P., a u odsutnosti uredno pozvanog okrivljenog, dana 24.09.2012. godine, godine donio je i javno objavio

P R E S U D U 
        Okrivljeni **S. N.** ,  JMNG ....  od oca D. i majke B. rodjena P., rodjen .... godine u Ž. gdje i živi naselje B. bb, državljanin CG, govori crnogorskim jezikom, ne zaposlen, oženjen, otac troje djece, pismen završio srednju školu za automehaničara, lošeg imovnog stanja, ranije osudjivan presudom Osnovnog suda u Žabljaku K.br.12/88 od 16.05.1988. godine, zbog krivičngo djela iz čl.152. st.1. Krivičnog zakonika izrečena mu kazna zatvora u trjanju od 2 mjeseca, kaznu izdržao, presudom Osnovnog suda u Žabljaku K.br.7/99 od 05.10.1999. godine zbog krivičnog djela iz čl.177. st.1. u vezi čl. 172. st.1. Krivičnog zakonika izrečena mu kazna zatvora u trajanju od 3 mjeseca i presudom Osnovnog suda u Žabljaku K.br.4/09 od 02.03.2009. godine zbog krivičnog djela iz čl.220. st.3. u vezi st. 2. i 1. Krivičnog zakonika, osudjen na kaznu zatvora od 5 mjeseci.

K r i v    j e 
        Što je:  
        dana 18.03.2012. godine oko 17,05 časova na regionalnom putu Pljevlja - Djurdjevića Tara upravljajući PMV marke "Opel zafira" reg.br.  ŽB .... pod dejstvom alkohola u krvi od 2,33 promila, suprotno odredbi člana 200. ZOBS-a na putevima, ne pridržavajući se saobraćajnih propisa, ugrozio saobraćaj i doveo u opasnost život i tijelo oštećenih V. M. i V. V. iz P., na način što je krećući se vozilom iz pravca P. prema D. T.u mejstu V. opština P., svojim vozilom prešao sa desne kolovozne trake na lijevu suprotno odredbi člana 27. ZOBS-a na putevima i tom prilikom je predjnjim dijelom svog vozila udario u prednji dio PMV marke "Pežo" reg.br. PG ..., kojim je iz suprotnog smjera propisano upravljao oštećeni V. M., kojom prilikom su oštećeni V.M. i saputnica V. V. zadobili lake tjelesne povrede i to V. M. kontuziju glave,

-2-  
polovine grudnog koša, lijevog ramena, kontuziju oba koljena, površnu
oguljotinu kože lijevog koljena i potres mozga, a oštećena V. V. kontuziju
glave i prelom nosnih kostiju,
            čime je izvršio krivično djelo ugrožavanje javnog saobraćaja iz čl.339. st.1. Krivičnog zakonika,
            pa ga sud na osnovu već citiranog zakonskog propisa, a primjenom članova 4, 5, 13, 15, 32, 33, 36. i 42. Krivičnog zakonika te članova 226. i 229. ZKP CG  
O S U D J U J E 
        Na kaznu zatvora u trajanju od 3 mjeseca (tri mjeseca).  
        Okrivljeni se obavezuje da na ime troškova vodjenja krivičnog postupka plati ovom sudu iznos od 187,00 eura, a na ime paušala iznos od 27,50 eura.  
        Troškove krivičnog postupka i paušal okrivljeni će platiti ovom sudu u roku od 15 dana po pravnosnažnosti presude pod prijetnjom prinudnog izvršenja.

O b r a z l o ž e n j e 
        Osnovno državno tužilaštvo u Pljevljima optužnim predlogom Kt.br.150/12 od 02.08.2012. godine, optužilo je okrivljenog S. N. iz Ž. zbog krivičnog djela ugrožavanje javnog saobraćaja iz čl. 339. st. 1. Krivičnog zakonika navodeći da je okrivljeni krivično djelo izvršio na način mjesto i vrijeme kako je to bliže opisano u izreci ove presude.  
        U završenoj riječi zamjenik ODT je u cjelosti ostao pri podnesenom optužnom predlogu i predložio da sud okrivljenog oglasi krivim i osudi po zakonu.  
        Današnji glavni pretres je održan u odsutnosti uredno pozvanog okrivljenog.  
        Okrivljeni S. N. u svoju odbranu na zapisniku pred zamjenikom ODT Pljevlja je istakao da je dana 18.03.2012. godine sa svojim  PMV marke "Opel zafira"  reg.br. ŽB ... došao iz sela B. opština Ž. gdje inače živi u selo K. u lokal "Krčma" K. koju drži izvjesni V. Tu se zadržao duže vrijeme i sa gazdom lokala je konzumirao alkohol i ne može se tačno sjetiti kada je krenuo kući. Bio je u dosta alkoholisanom stanju tako da se ne može sjetiti šta se sve desilo prilikom povratka kući, samo se sjeća da ga je na putu Dj. T. u mjestu V. kod česme neko izvukao iz vozila jer je najevjerovatnije bio u nesvijesti usled saobraćajne nezgode koju je izazvao sa V. M. koji se kretao u svom  PMV iz pravca Dj. T. prema P. Dodaje i to da uopšte nezna kako je došlo do saobraćajne nezgode i da li je bio zaspao ili ne, a sjeća se da je sa svojim vozilom bio prešao na suprotnu kolovoznu traku. Smatra da je kriv za ovaj saobraćajni udes i kaje se zbog svega što  se desilo.  
        U dokaznom postupku sud je saslušao svjedoke - oštećne V. M. i V. V., saslušao vještaka saobraćjne struke dipl.ing. Š. M. iz P., pročitao izvještaj KC CG br. 311 od 23.03.2012. godine za oštećenog V. M., pročitao izvještaj  KC CG br. 310 o stanju alkohola u organizmu za okrivljenog, pročitao zapisnik o uvidjaju UP PJ P. br. 02-229/12-5077/1 od 02.04.2012. godine, pročitao izvještaj ljekara specijaliste opšte bolnice P. za oštećenu V. V., pročitao izvještaj ljekara specijaliste Opšte bolnice P. za oštećenog V. M. od 18.03., 19.03. i 20.03.2012. godine, pročitao nalaz i mišljenje vještaka hirurga dr. P. M. sa zapisnika ODT Pljevlja od dana 31.07.2012. godine, izvršio uvid u fotoelaborat i skicu lica mjesta od 18.03.2012. godine i pročitao izvještaj iz KE za okrivljenog izdat od strane UP PJ Pljevlja Ispostava Ž. od 13.08.2012. godine.




        Nakon provedenog dokaznog postupka i nakon ocjene svih izvedenih dokaza kako pojedinačno tako i skupa i u njihovoj medjusobnoj povezanosti jednog sa drugim, a imajući u vidu i potpuno priznanje okrivljenog sud je utvrdio da je okrivljeni S. N. iz Ž. izvršio krivično djelo koje mu je optužnim predlogom ODT Pljevlja stavljeno na teret, a na način mjesto i vrijeme kako je to bliže opisano u izreci ove presude. Ovakvu svoju odluku sud je zasnovao na činjenicama koje slijede iz dokaza izvedenih na glavnom pretresu kao i na osnovu potpunog priznanja okrivljenog.  
        Svjedok - oštećeni V. M. je istakao da se kritičnog dana kretao iz pravca Žabljaka prema Pljevljima sa svojim PMV marke "Pežo" i da se kretao svojom saobraćajnom trakom, a u mjestu Vlaškovac je primijetio iz suprotnog smjera da se kreće PMV marke  "Opel zafira" koje se kreće lijevom saobraćajnom trakom. Oštećeni ističe da je najprije pomislio da se neko sa njim šali i da želi da ga uplaši, a kasije kada se vozilo "Opel " primicalo njegovom vozilu vidio je da je vozač tog vozila naslonio glavu na upravljač i da najvjerovatnije spava. To vozilo je nastavilo kretanje lijevom trakom i došlo je do kontakta izmedju njihovih vozila kojom prilikom je oštećeni zadobio tjelesne povrede koje su navedene u ljekarskim uvjerenjima, a povrede je zadobila i njegova supruga Vera koja je sjedela na zadnjem sjedišu sa njihovim maloljetnim sinom. Primijetio je da je okrivljeni bio u vidno pijanom stanju. U završnoj riječi je istakao da se ne pridružuje krivičnom gonjenju protiv okrivljenog niti ističe imovinsko-pravni zahtjev.  
        Svjedok - oštećena V. V. je istakla da je sjedela na zadnjem sjedištu vozila sa maloljetnim sinom i da prethodno ništa nije vidjela šta se dešavalo, ali je osjetila jak udar drugog vozila u njihovo vozilo kojom prilikom je zadobila povrede nosa, a takodje i njen suprug M. zadobio više lakih tjelesnih povreda. U završnoj riječi je istakla da se ne pridružuje krivičnom gonjenju protiv okrivljenog niti ističe imovinsko-pravni zahtjev.  
        Sud je u cjelosti prihvatio iskaze svjedoka - oštećenih smatrajući da su oštećeni veoma objektivno svjedočili jer se njihovo svjedočenje uklapa u sve ostale izvedene dokaze kao i u nalaz i mišljenje vještaka sobraćajne struke.  
        Vještak saobraćajne struke Š. M. je u svom nalazu i mišljenju istakao da je do nezgode došlo usled propusta u vožnji od strane okrivljenog jer isti nije održavao bezbjedni smjer kretanja vozila, nije se kretao desnom stranom kolovoza dok na strani oštećenog V. M.  ne postoji propusta u vožnji niti dopirnosa i nastalim posledicama ove nezgode.  
        Vještak hirurg dr. P. M. u svom nalazu i mišljenju koji je dao na zapisniku ODT Pljevlja od dana 31.07.2012. godine je istakao da uvodom u medicinsku dokumentaciju na ime V. V.se vidi da je konstatovano da je oštećena V. V. imala prelom nosnijih kostiju bez pomaknuća te da se radi o lakim tjelesnim povredama, a iste su nastale u saobraćjnom udesu udarom glavom i nosom o tupe tvrde predmete u vozilu.  
        Što se tiče oštećenog V. M. isti je imao povrede glave i lijeve strane grudnog koša lijevog ramena i oba koljena. U dijagnozama na latinskom jeziku kada se prevedu na naš jezik stoji kontuzija glave, zatim polovine grudnog koša, lijevog ramena, kontuzija oba koljena, površna oguljotina kože lijevog koljena i potres mozga. Vještak ističe da se radi o lakim tjelesnim povredama koje su nastale u saobraćjnom udesu udarom povrijedjenih djelova tijela o tupe tvrde predmete u vozilu.  
        Sud je u cjelosti prihvatio nalaze i mišljenja ovih vještaka smatrajući da su vještaci veoma objektivno i stručno vještačili u skladu sa strukom i naukom, a inače radi se o stalnim sudskim vještacima.  
        Iz zapisnika o uvidjaju se utvrdjuje u kakvim sulovima se nezgoda desila gdje je opisan put kao i vremenske prilike kritičnog dana.  
        Iz izvještaja KC CG za oštećenog V. M. se utvrdjuje da isti nije imao alkohola u krivi dok iz izvještaja KC CG br. 310 od 23.03.2012. godine se utvrdjuje da je okrivljeni S. N. imao 2,33 promila alkohola u krvi.

         Iz izvještaja ljekara za oboje oštećenih se utvrdjuje da su oštećeni zadobili povrede u saobraćjnoj nezgodi.

        Uvidom u fotoelaborat i skicu lica mjesta se utvrdjuje da su OSL  policije izvršili uvidjaj, fotografisali lice mjesta i sačinili fotoelaborat i skicu lica mjesta iz kojih se vidi bliži izgled lica mjesta.  
        Iz izvještaja iz  KE za okrivljenog se utvrdjuje da je okrivljeni do sada osudjivan 3 puta i to svaki put na efektivnu kaznu zatvora u ukupnom trajanju od 10 mjeseci.  
        Kod ovakvog činjeničnog stanja na osnovu svih izvedenih dokaza sud je utvrdio da se okrivljeni S. N. kritičnog dana kretao svojim PMV marke "Opel zafira" upravljajući pod dejstvom alkohola u krivi od 2,33 promila što je suprotno odredbi člana 200. ZOBS-a na putevima, a zatim se kretao lijevom kolovoznom trakom koja je namijenjena za vozila iz suprotnog smejra suprotno odredbi člana 27. ZOBS-a na putevima pa je tom prilikom ostvario kontakt sa PMV marke  "Pežo" koje se propisano kretalo iz suprotnog smjera. Dakle, okrivljeni je kršeći propisa ZOBS-a na putevima ostvario kontakt sa vozilom iz suprotnog smjera koje se kratalo u skladu sa zakonskim propisima.  
        Prilikom odredjivanja vrste kazne i prilikom odmjeravanja njene visine sud je u okviru opšte svrhe krivičnih sankcija cijenio i svrhu kazne zatvora pa je mišljenja da je u konkretnom slučaju jedino opravdano okrivljenom izreći kaznu zatvora, pa mu je sud izrekao kaznu zatvora u trajanju od 3 mjeseca smatrajući da je to neophodno kako bi se okrivljeni odvratio da u buduće ne čini ista ili slična krivična djela. Sud je posebno kao otežavajuću okolnost okrivljenom uzeo u obzir činjenicu da je u konkretnom slučaju mogla nastati i mnogo teža posledica, iz razloga što  okrivljeni zbog dejstva alkohola u organizmu nije vladao vozilom, dakle, vozilom je prešao na suprotnu saobraćajnu traku koja je namijenjena za saobraćaj vozila iz suprotnog smjera.  
        Sud je mišljenja da je izrečena kazna ztvora u trajanju od 3 mjeseca adekvatna i primjerena stepenu društvene opasnosti, konkretno učinjenog djela, samog učinioca kao i nastalim posledicama te da će se istom kaznom po mišljenju suda u cjelosti ostvariti svrha kažnjvanja predvidjena u članu 32. Krivičnog zakonika.  
        U smislu člana 226. i 229. ZKP CG sud je obavezao okrivljenog da na ime troškova vodjenja krivičnog postupka plati ovom sudu iznos od 187,00 eura, a isti iznos predstavlja naknadu i nagradu dvojici vještaka za izvršeno vještačenje, a iznos paušala od 27,50 eura  sud je odredio imajući u vidu dužinu trajanja i složenost krivičnog postupka kao i imovno stanje okrivljenog.  
        Sa iznijetih razloga odlučeno je kao u izreci presude.

OSNOVNI SUD U PLJEVLJIMA
dana 24.09.2012. godine 
Zapisničar,
S u d i j a,
Djondović Milenka
Branko Pejović  
PRAVNA POUKA : protiv ove presude dozvoljena je žalba u roku od 8 dana po
prijemu iste
                                 Višem sudu u Bijelom Polju, a preko ovog suda.
DOSTAVLJENO:
1x ODT Pljevlja
1x okrivljenom
6x u predmet  