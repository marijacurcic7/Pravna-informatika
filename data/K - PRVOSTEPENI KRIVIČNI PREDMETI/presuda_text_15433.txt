
                                                                                                                        K.br.136/12  
U IME CRNE GORE 
        Osnovni sud u Pljevljima, kao prvostepeni krivični sud po sudiji Branku Pejoviću uz sudjelovanje zapisničara Djondović Milenke u krivičnom prdmetu protiv okrivljenog A.E. iz P., zbog krivičnog djela narušavanje nepovredivosti stana iz čl.169.st.1. Krivičnog zakonika po privatnoj tužbi privatne tužiteljice B. J. iz P., od dana 24.09.2012. godine, nakon održanog glavnog i javnog pretresa u prisustvu privatne tužiteljice B. J., njenog punomoćnika, advokata G. M.  iz P. i okrivljenog dana 26.12.2012. godine, donio je i javno objavio

P R E S U D U 
        Okrivljeni **A. E.** , JMBG ...., od oca E. i majke N., rodjena K., rodjen .... godine u P.. gdje i živi ul. M. P. 4A, ne oženjen, bez djece, pismen, završio 8 razreda osnovne škole, ne zaposlen, lošeg imovnog stanja, živi od majkine penzije, govori crnogorskim jezikom, državljanin  CG, radnije osudjen presudom ovog Suda K.br.291/07 od 04.01.2008. godine, zbog krivičnog djela iz čl.152. st.2. Krivičnog zakonika izrečena mu novčana kazna,

K r i v   j e 
        Što je dana 01.09.2012. godine u Pljevljima u ul. Mila Peruničića 4A oko 16,00 časova neovlašćeno ušao  u stan privatne tužiteljice B. J. na način što je odvalio ulazna vrata  koja su bila zaključana, ušao u kuhinju i počeo lupati pesnicama od sto upućujući joj uvredljive riječi, a nakon što ga je privatna tužiteljica upozorila da se tako ne ponaša i da izadje iz stana isti je skinuo ljetnje pantalone - bermude pokazujući joj polni organ i upućujući joj uvredljive riječi "jebem li ti mater",

        čime je izvršio krivično djelo narušavanje nepovredivosti stana iz čl.169.st.1. Krivičnog zakonika pa mu sud na osnovu već citiranog zakonskog propsa, a primjenom članova 4, 5, 13, 15, 32, 36, 42, 53. i 54. Krivičnog zakonika te članova 226. i 229. ZKP CG    i z r i č e

USLOVNU OSUDU 
        S tim da mu utvrdjuje kaznu zatvora u trajanju od 2 mjeseca (dva mjeseca) i istovremeno odredjuje da se ista neće izvršiti ukoliko okrivljeni u roku od godinu dana ne izvrši novo krivično djelo.  
        Okrivljeni se obavezuje da na ime troškova vodjenja krivičnog postupka plati privatnoj tužiteljici B. J. iznos od 350,00 eura, a na ime paušala ovom Sudu iznos od 27,50 eura.  
        Troškove krivičnog postupka privatnoj tužiteljici i paušal sudu okrivljeni će platiti u roku od 15 dana po pravnosnažnosti presude pod prijetnjom prinudnog izvršenja.

O b r a z l o ž e n j e 
        Privatna tužiteljica B. J. iz P. privatnom tužbom od dana 24.09.2012. godine optužila je okrivljenog A. E. iz P. zbog krivičnog djela narušavanje nepovredivosti stana iz čl.169.st.1. Krivičnog zakonika navodeći da je okrivljeni krivično djelo izvršio na način mjesto i vrijeme kako je to bliže opisano u izreci ove presude.  
        U završnoj riječi privatna tužiteljica preko svog punomoćnika je istakla da ostaje pri podnesenoj privatnoj tužbi i predlaže da sud donese presudu po zakonu. Troškove postupka traži i to za pisanje privatne tužbe  75,00 eura, 50,00 eura za taksu i odluku suda, 4 odložena glavna pretresa po 37,50 eura i za održani glavni pretres iznos od 75,00 eura što sve ukupno iznosi 350,00 eura.  
        Okrivljeni A. E.u svoju odbranu je istakao da je tačno sve što je napisano u privatnoj tužbi da je on dana 01.09.2012. godine oko 16,00 časova neovlašćeno ušao u stan privatne tužiteljice B. J.jer se sjeća da su vrata bila od njenog stana zaključana pa je on ta vrata odvalio, ali nije tačno da je odvalio štok jer su vrata nakon njegovog odlaska mogla da se zaključaju i takva su bila narednih dana. Daklje ističe da je ostalo sve tačno što je navedeno u privatnoj tužbi da je on vrijedjao privatnu tužiteljicu. Posebno ističe da je to uradio u pijanom stanju, a da je sa privatnom tužiteljicom oduvijek živio u finim odnosima i da nikada nikave svadje nisu imali, ali joj je samo rekao da se ne obraća njegovoj majki. Posebno je istakao da se ovo ništa nebi dogodilo da on nije bio u pripitom stanju.  
        U završnoj riječi je istakao da se osjeća krivim da priznaje krivicu, da se kaje što je ovo uradio, a to je uradio u pripitom stanju, pa je na kraju svoju odgovonost ostavio sudu na slobodnu procjenu.  
        U dokazno postupku sud je saslušao privatnu tužiteljicu B. J. kao i svjedoke V. B. i V.M., pročitao službenu zabilješku UP PJ Pljevlja br. 03-240/12-8737/5 od 04.09.2012. godine, pročitao službenu zabilješku UP PJ Pljevlja br. 03-240/12-87337/4 od 04.09.2012. gdine, izvršio uvid u fotoelaborat UP PJ Pljevlja br. 420/12 od 01.09.2012. godine i pročitao izvještaj iz KE za okrivljenog.

         Nakon provedenog dokaznog postupka i nakon ocjene svih izvedenih dokaza, kako pojedinačno tako i skupa i u njihovoj medjusobnoj povezanosti jednog sa drugim, sud je utvrdio da je okrivljeni A. E. iz P. izvršio krivično djelo koje mu je optužnim predlogom ODT-a stavljeno na teret, a na način mjesto i vrijeme kako je to bliže opisano u izreci ove presude. Ovakvu svoju odluku sud je zasnovao na činjenicama koje slijede iz dokaza izvedenih na glavnom preresu, kao i na potpunom priznanju okrivljenog.  
        Naime, privatna tužiteljica B. J. je na glavnom pretresu istakla da u cjelosti ostaje pri svojoj privatnoj tužbi koju je podnijela ovom Sudu i od toga nema ništa da oduzme niti šta da doda, niti želi šta više da kaže osim ono što je navedeno u privatnoj tužbi.  
        Sud je prihvatio iskaz privatne tužiteljice smatrajući da je privatna tužiteljica istinito svjedočila, a i sam okrivljeni je priznao izvršenje krivičnog djela kao i navode privatne tužiteljice u privatnoj tužbi.  
        Svjedoci V. B. i V. M. su jednoglasno istakli da su bliže komšije sa privatnom tužiteljicom i okrivljenim i da su sa njima na istom ulazu. Dana 01.09.2012. godine i sišli su niz stepenice i ispred stana privatne tužibeljice su vidjeli da se privatna tužiteljica i okrivljeni raspravljaju i da to nije bila neka žučna rasprava, ali su takodje vidjeli da je bravica iz vrata bila ispala i da se nalazi u hodniku zgrade. Zamolili su okrivljenog da ide sa lica mjesta da se više ne ponaša tako, a nakon toga su otišli na selo, a u tom momentu je došla i policija. Policija je nakon toga izvršila uvidjaj i sačinila fotoelaborat, pa su oni davali izjavu u policiji. Poznato mu je da je nakon ovog dogadjaja privatna tužiteljica promijenila vrata.  
        Iz službenih zabilješke UP PJ Pljevlja od dana 04.09.2012. godine sud je zaključio da je policija po prijavi privatne tužiteljice izašla na lice mjesta dana 01.09.2012. godine, izvršila uvidjaj sačinila fotoelaborat te da su poučili privatnu tužiteljicu da se obrati sudu privatnom tužbom pošto u radnjama okrivljenog se nisu stekla obelježa bilo kog krivičnog djela koje se goni po službenoj dužnosti.  
        Iz fotoelaborata UP PJ Pljevlja se vidi da je na vratima privatne tužiteljce vidno oštećenje te da je bravica na ulaznim vratima ispala i nalazi se u hodniku stana.  
        Iz izvještaja iz KE za okrivljenog sud je utvrdio da je okrivljeni od strne ovog suda jedanput osudjen i to presudom K.br.291/07 od 04.01.2008. godine zbog krivičnog djela laka tjelesna povreda iz čl.152. st.2. Krivičnog zakonika te da mu je izrečena novčana kazna u iznosu od 1.200,00 eura.  
        Kod ovakvog činjeničnog stanja na osnovu svih izvedenih dokaza kao i na osnovu potpunog priznanja orkivljenog sud je utvrdio da je okrivljeni dana 01.09.2012. godine oko 16,00 časova neovlašćeno ušao u stan privatne tužiteljice na način što je odvalio ulazna vrata stana koja su bila zaključana te da je ušao u kuhinju privatne tužiteljice lupao pesnicama od sto i izgovarao privatnoj tužiteljici uvredljive riječi. Dakle, u radnjama okrivljenog stekla su se sva bitna obelježja bića krivičnog djela koje se okrivljenom stavlja na teret.  
        Prilikom odredjivanja vrste kazne i prilikom odmjeravanja njene visine sud je u okviru opšte svrhe krivičnih sankcija cijenio i svrhu uslovne osude pa je sud mišljenja da u konkretnom slučaju radi krivično pravne zaštite protiv okrivljenog nije bilo nužno izricati drugu vrstu krivične sanikcije osim uslovne osude jer je sud mišljenja da će i sama uslovna osuda dovoljno uticati na okrivljenog da u buduće više ne vrši krivična djela. Sud je takodje prilikom izricanja ove vrste krivičnih sankcija cijenio činjenicu da je okrivljeni bio u pripitom stanju pa mu je tu uzeo kao olakšavajuću okolnost, a sud je na kraju mišljenja da izrečena krivična sankcija prema okrivljenom predstavlja upravo onu mjeru koja je neophodna da bi se prema njemu ostvarila svrha kažnjvanja predvidjena u članu 32. Krivičnog zakonika.  
        U smislu člana 226. i 229. ZKP CG sud je obavezao okrivljenog da privatnoj tužiteljici na ime torškova vodjenja krivičnog postupka plati iznos od 350,00 eura, a isti iznos predstavlja nagradu advokatu za pisanje privatne tužbe od  75,00 eura, iznos od 50,00 eura za taksu i odluku

suda, 150,00 eura za 4 odložena glavna pretresa po 37,50 eura kao i za
današnji održani glavni pretres od  75,00 eura što sve ukupno iznosi 350,00
eura.
            Sud je takodje obavezao okrivljenog da na ime paušala plati ovom sudu iznos od 27,50 eura, a isti iznos sud je odredio imajući u vidu dužinu trajanja i složenost krivičnog postupka kao i imovno stanje okrivljenog.
            Sa iznijetih razloga odlučeno je kao u izreci presude.  
OSNOVNI SUD U PLJEVLJIMA
dana 26.12.2012. godine 
Zapisničar,
S u d i j a,
Djondović Milenka
Branko Pejović  
PRAVNA POUKA : protiv ove presude dozvoljena je žalba u roku od 8 dana po
prijemu iste
                                  Višem sudu u Bijelom Polju, a preko ovog suda.  
DOSTAVLJENO:
1x privatnoj tužiteljici
1x punomoćniku privatne tužiteljice
1x okrivljenom
4x u predmet  