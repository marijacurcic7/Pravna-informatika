K.br.55/12
U IME CRNE GORE
OSNOVNI SUD U DANILOVGRADU, kao prvostepeni krivični, po sudiji Vladimiru
Novoviću, kao sudiji pojedincu, uz učešće Branke Nikolić, kao zapisničara, u
krivičnom predmetu okrivljene K. A. iz D., zbog krivičnog djela ugrožavanje
javnog saobraćaja iz čl.339 st.3 u vezi st.1 KZ, odlučujući po optužnom
predlogu Osnovnog državnog tužilaštva iz Podgorice Kt.br.703/12 od
29.05.2012.godine, koji je na glavnom pretresu zastupao Grujo Radonjić,
zamjenik ODT-a iz Podgorice, nakon glavnog i javnog pretresa održanog dana
20.11.2012.godine, u prisustvu zastupnika optužnog predloga i okrivljene,
donio je dana 23.11.2012.godine i istog dana javno objavio
PRESUDU
Okrivljena K. A. od oca R. i majke I., rođene D., rođena ....godine u P., sa
mjestom prebivališta u D., K. b.b., državljanin Crne Gore, udata nema djece,
pismena, završila predškolski fakultet u Nikšiću-pedagogija, nezaposlena,
srednjeg imovnog stanja, neosuđivana.
Na osnovu čl. 373 tač.2 ZKP-a
OSLOBAĐA SE OD OPTUŽBE
Da je:
Dana 30.10.2010.godine, oko 12,30 časova na lokalnom putu Danilovgrad-
Podgorica, u mjestu Lazine, opština Danilovgrad, upravljajući putničkim
vozilom marke "Peugeot 405" reg. oznaka DG AF ..., iz pravca Danilovgrada u
pravcu Podgorice, preduzela radnju skretanja ulijevo, a da se prethodno nije
uvjerila da tu radnju može preduzeti bez opasnosti za druge učesnike u
saobraćaju, ne vodeći pri tom računa o položaju vozila, pravcu i brzini
kretanja u trenutku kada je putničko vozilo marke "Ford fiesta" reg. oznaka DG
CH ..., kojim je upravljao oštećeni V.M., vršilo preticanje vozila okrivljene,
a na što je bila obavezna shodno čl.22 st.1 ZOBS-a na putevima, pa je bila
svjesna da takvom svojom vožnjom ugrožava saobraćaj i dovodi u opasnost život
i tijelo ljudi, ali je olako držala da do toga neće doći, usljed čega je došlo
do sudara označenih vozila, kojom prilikom je oštećeni V.M. zadobio laku
tjelesnu povredu u vidu nagnječine glave i tijela i posjekotine čeono-tjemenog
dijela glave,
- čime bi počinila krivično djelo ugrožavanje javnog saobraćaja iz čl. 339
st.3 u vezi st.1 KZ.
Na osnovu čl. 230 st.1 ZKP-a troškovi krivičnog postupka padaju na teret
budžetskih sredstava suda.
Obrazloženje
Optužnim predlogom ODT-a u Podgorici Kt.br.703/12 od 29.05.2012.godine,
preciziranim u završnoj riječi, stavljeno je na teret okrivljenoj Kovačević
Anđelki da je izvršila krivično djelo ugrožavanje javnog saobraćaja iz čl.339
st.3 u vezi st.1 KZ, činjenično opisano kao u izreci presude. Zastupnik
optužnog predloga je u završnoj riječi predložio da sud okrivljenu oglasi
krivom i osudi u okviru zakonom propisane kazne.
Okrivljena K.A. u odbrani datoj na glavnom pretresu u bitnom je navela da je
kritičnom prilikom upravljala putničkim vozilom karke "Peugeot 405", reg. br.
DG AF ... i da se kretala lokalnim putem Danilovgrad-Podgorica u pravcu
Podgorice. Iza nje kretao se njen otac K.R., koji je upravljao putničkim
motornim vozilom marke "Opel astra". Kada je bila udaljena jedno 100 metara od
skretanja prema mjestu Koljat, uključila je lijevi pokazivač pravca, a zatim
je pratila saobraćajnu situaciju, kako ispred sebe tako i iza sebe gledajući u
ogledala sva tri retrovizora. Iza sebe jedino je vidjela vozilo kojim je
upravljao njen otac. Tvrdi da je i na vozilu njenog oca bio uključen lijevi
pokazivač pravca. U fazi skretanja ulijevo kada se prednji dio njenog vozila
već nalazio van lokalnog puta i na putu u pravcu mjesta Koljat, a zadnji dio
vozila na kolovozu lokalnog puta osjetila je udar u zadnji lijevi dio vozila.
Od tog udara njeno vozilo se zarotiralo u smjeru suprotnom od smjera kretanja
kazaljke na satu, a zatim se zaustavilo tako što je prednji dio vozila bio
okrenut u pravcu Podgorice. Pojasnila je da se prilikom skretanja ulijevo
kretala brzinom od 20-30 km/h. Istakla je da je 150 metara prije saobraćajne
nezgode bio postavljen saobraćajni znak kojim je brzina kretanja vozila
ograničena na 50 km /h. U završnoj riječi je kazala da ona nije uzrokovala
saobraćajnu nezgodu.
Sud je na glavnom pretresu u dokaznom postupku saslušao svjedoka-oštećenog
V.M.a, saslušao svjedoka K.R., pročitao zapisnik o uvidjaju Uprave policije
Ispostava Danilovgrad br.173 sa datumom popunjavanja 02.11.2010.godine,
izvršio uvid u skicu lica mjesta, pročitao nalaz i mišljenje vještaka sudsko-
medicinske struke dr B.B. Kri.br. 81/11 od 22.06.2011.godine, pročitao nalaz i
mišljenje vještaka saobraćajne struke ing. M.Š. Kri.br. 165/11 od februara
mjeseca 2012.godine i saslušao ovog vještaka i pročitao izvod iz kaznene
evidencije Uprave policije PJ Podgorica od 07.06.2012.godine, izdat na ime
okrivljene.
Svjedok-oštećeni V.M. u iskazu datom u istražnom postupku u bitnom je naveo da
je dana 30.10.2010.godine, oko podneva, upravljao putničkim motornim vozilom
marke "Ford Fiesta" i da se kretao starim putem iz pravca Danilovgrada u
pravcu Podgorice. Kada se približavao mjestu zvanom Lazine, primijetio je da
se ispred njega kreću dva vozila. Ta vozila su se kretala dosta sporo i bila
su blizu jedno drugom, pa mu se učinilo da se šlepaju. Dao je pokazivač pravca
za skretanje ulijevo i pokušao je da izvrši njihovo preticanje. Na oko 26
metara od njegovog vozila ovo prvo vozilo marke "Peugeot", a kojim je
upravljala okrivljena K.A., se popriječilo na putu, odnosno skretalo je u
pravcu Koljata. Pokušao je da koči i nije pritisnuo kočnicu do kraja, jer je
računao da ima 26 metara rastojanja između njihovih vozila. Tvrdi da se iza
vozila kojim je upravljala okrivljena, kretao njen otac K.R.. Kako mu je
vozilo kojim je upravljala okrivljena K.A. prepriječilo put i zatvorilo prolaz
došlo je do kontakta na način što je svojim vozilom udario u zadnji desni
točak i blatobran vozila okrivljene. Tom prilikom udario je glavom u suncobran
u unutrašnjosti vozila i zadobio je povredu glave. Interesovao se za zdravlje
K.A., iako ona nije zadobila povrede. Pojasnio je da se kritičnom prilikom
kretao brzinom od 50-60 km/h.
Svjedok-oštećeni V.M. u iskazu datom na glavnom pretresu u bitnom je ponovio
iskaz dat u istražnom postupku, s tim što je za razliku od tog iskaza kazao da
je svojim vozilom udario u zadnji lijevi točak i zadnji lijevi blatobran
vozila okrivljene K.A.. Ovu različitost pravdao je greškom u zapisniku o
saslušanju iz istražnog postupka. Dodao je da je prije mjesta nezgode naišao
na saobraćajni znak kojim je brzina kretanja vozila bila ograničena na 50
km/h. Nije vidio da su na vozilima koja su se kretala ispred njega bili
uključeni lijevi pokazivači pravca. Nije se pridružio krivičnom gonjenju
protiv okrivljene i nije tražio naknadu štete.
Svjedok K.R., otac okrivljene, u iskazu datom na glavnom pretresu u bitnom je
naveo da se kritičnom prilikom kretao svojim putničkim vozilom marke "Opel
astra", lokalnim putem Danilovgrad-Podgorica u pravcu Podgorice. Ispred njega
vozilom marke "Peugeot" kretala se njegova kćerka A.. Kada su bili na jedno
100 m prije skretanja prema mjestu Koljat on i njegova kćerka su na vozilima
uključili lijeve pokazivače pravca. Pojasnio je da je na jedno 50 metara
ispred vozila njegove kćerke bilo još jedno nepoznato vozilo. Tvrdi da je iza
njega bilo vozilo kojim je upravljao V.M.. U momentu kada su on i kćerka
uključili lijeve pokazivače pravca na svojim vozilima, vozilo V.M.a nalazilo
se u desnoj kolovoznoj traci gledano u pravcu Podgorice i na oko 70-80 metara
iza njega. Na vozilu V.M.a tada nije bio uključen lijevi pokazivač pravca.
Kada je njegova kćerka A. sa svojim vozilom skrenula ulijevo kako bi se
isključila sa lokalnog puta i uključila na put koji vodi prema mjestu Koljat,
vozilo kojim je upravljao V.M. je prednjim dijelom udarilo u zadnji lijevi dio
vozila njegove kćerke. Istakao je da ni tada na vozilu V.M.a nije bio uključen
lijevi pokazivač pravca, te da je V.M. naglo i iznenada krenuo u radnju
preticanja njegovog vozila i vozila njegove kćerke. Dodao je da se na 150
metara prije saobraćajne nezgode gledano iz pravca i iz kojeg su se kretali
nalazio saobraćajni znak kojim je brzina kretanja ograničena na 50 km/h, te da
je V.M. preticao preko pune linije.
Iz zapisnika o uvidjaju Uprave policije Ispostava Danilovgrad br.173 sa
datumom popunjavanja 02.11.2010.godine i skice lica mjesta, utvrđuje se da se
predmetna saobraćajna nezgoda dogodila dana 30.10.2010.godine, u 12,25 časova,
na lokalnom putu Danilovgrad-Podgorica, u mjestu Lazine. Put je bez trotoara i
pješačke staze, ravan, suv, a okolina puta bila je naselje. Kolovoz lokalnog
puta je eksploatacione širine 6,00 metara, podijeljen središnjom, punom
razdjelnom linijom, koja je u samoj zoni raskršća lokalnog puta sa putem koji
vodi u pravcu Koljata isprekidan. Okrivljena K.A. je upravljala putničkim
motornim vozilom marke "Peugeot 405" reg.oznaka DG AF ..., svjedok oštećeni
V.M. upravljao je putničkim motornim vozilom marke "Ford Fiesta" reg.oznaka DG
AC 205, dok je svjedok K.R. upravljao vozilom marke "Opel Astra" reg.oznaka PG
CH .... Na vozilu marke "Opl Astra" nije bilo vidljivih neispravnosti. Na
vozilu marke "Ford Fiesta" bili su oštećeni prednja moto-hauba, prednji lijevi
i desni svjetlosno-signalni uređaji, prednji lijevi i desni blatobran, prednja
ukrasna maska, prednji branik, prednji vezni lim, desni retrovizor i prednje
vjetrobransko staklo, dok su na vozilu marke "Peugeot 405" bili oštećeni
zadnji lijevi blatobran, zadnji branik, zadnje lijevo štop svijetlo sa
pokazivačem pravca i zadnja lijeva vrata. Kao stajna tačka uzet je betonski
zid. Polaznim mjerenjem od ove tačke fiksirana je zaustavna pozicija putničkog
motornog vozila marke "Peugeot 405". Ovo vozilo zatečeno je van kolovoza po
lijevoj strani puta prednjim krajem okrenuto prema Danilovgradu, tako da je
zadnjim dijelom bilo udaljeno 0,40 metara, a prednjim dijelom 1,20 metara od
lijeve ivice puta, gledano prema Podgorici, odnosno 6,10 metara od stajne
tačke. Putničko motorno vozilo marke "Ford Fiesta" zatečeno je djelimično van
kolovoza u zoni rasrkšća lokalnog puta i puta koji vodi prema mjestu Koljat,
prednjim krajem okrenuto prema desnoj ivici lokalnog puta, gledano u pravcu
Podgorice, udaljeno od desne ivice kolovoza prednjim dijelom 4,20 metara, a
zadnjim dijelom 6,20 metara. Ovo vozilo ostavilo je tragove kočenja i to
desnih točkova u dužini od 26,7 metara, a lijevih točkova u dužini od 19,10
metara. Tragovi kočenja se svojom ukupnom dužinom prostiru duž lijeve
kolovozne trake, gledano od Danilovgrada prema Podgorici. Trag kočenja desnih
točkova počinje na 2,30 metara od lijeve ivice kolovoza lokalnog puta
Danilovgrad-Podgorica, gledano prema Podgorici, a trag kočenja lijevih točkova
0,80 metara od iste ivice kolovoza. Pri kraju ovih tragova isti se nastavljaju
u vidu tragova zanošenja u dužini od 2,10 metara. Putničko motorno vozilo
marke "Opel Astra" zatečeno je na prostoru desne kolovozne trake, prednjim i
zadnjim dijelom udaljeno 0,10 metara od desne ivice kolovoza, gledano prema
Podgorici, na distanci od 10,40 metara pozadi putničkog motornog vozila marke
"Ford Fiesta".
Iz nalaza i mišljenja vještaka sudsko-medicinske struke dr B.B. Kri.br.08/11
od 22.06.2011.godine utvrđuje se da je svjedok-oštećeni V.M. u predmetnoj
saobraćajnoj nezgodi zadobio laku tjelesnu povredu u vidu nagnječine kože i
rane posjekotine kože u čeono-tjemenom dijelu glave i nagnječine kože tijela.
Sud je cijenio nalaz i mišljenje ovog vještaka, pa je isti prihvatio kao
jasan, stručan, objektivan i dat prema pravilima struke i nauke.
Iz izvoda iz kaznene evidencije Uprave policije PJ Podgorica od
07.06.2012.godine, izdatog na ime okrivljene, utvrđuje se da ista nije
osuđivana.
U nalazu i mišljenju vještaka saobraćajne struke ing. M.Š. Kri.br.165/11 od
februara mjeseca 2012.godine navedeno je da je do predmetne saobraćajne
nezgode došlo usljed propusta u vožnji od strane vozača putničkog motornog
vozila marke "Ford Fiesta" reg. oznake DG AC 205 i dijelom vozača putničkog
vozila marke "Peugeot" reg. oznake DG AF .... Vozač putničkog motornog vozila
marke "Ford Fiesta " reg. oznake DG AC 205, preduzeo je mjere preticanja dva
putnička vozila na potezu puta, gdje je locirana puna, središnja razdjelna
linija, a gdje je zabranjeno prelaženje vozila sa desne na lijevu kolovoznu
traku u smjeru kretanja, odnosno preticanje u kojoj fazi je vozač vozila marke
"Peugeot" sa vozilom kojim je upravljao skrenuo na lijevo, radi uključivanja
na sporedni put, pri čemu vozač vozila marke "Ford Fiesta" prilikom kočenja
nije uspio zaustaviti vozilo, već je došlo do nalijetanja prednjeg kraja
vozila marke "Ford Fiesta" na zadnju bočnu lijevu stranu putničkog vozila
marke "Peugeot" na lijevoj kolovoznoj traci smjera kretanja, kojom prilikom je
na oba vozila nastupila materijalna šteta. Vozač vozila marke "Peugeot" reg.
oznake DG AF ..., skretao je sa prostora desne na prostor lijeve kolovozne
trake u trenutku kada se lijevom kolovoznom trakom nalazilo u kretanju
putničko vozilo marke "Ford Fiesta" što praktično znači da vozač ovog vozila
nije provjerio saobraćajnu situaciju, pozadi vozila kojim je upravljao da
radnju skretanja može bezbjedno obaviti, pa je doveo vozilo u poziciju fizičke
prepreke vozaču vozila marke "Ford Fiesta", usljed čega je nastupio fizički
kontakt vozila na lijevoj kolovoznoj traci. Putnim pravcem od Danilovgrada
prema Podgorici vozač V.M. upravljao je putničkim motornim vozilom marke "Ford
Fiesta" reg.oznake DG AC 205, a ispred ovog vozila istom putnom saobraćajnicom
u istom smjeru, K.R. upravljao je putničkim motornim vozilom marke "Opel
Astra" reg.oznake PG CH ..., dok je ispred vozila marke "Opel Astra", tj. na
čelu kolone ova tri vozila bila okrivljena koja je upravljala putničkim
motornim vozilom marke "Peugeot" reg.oznake DG AF .... Fizički kontakt između
putničkog motornog vozila marke "Ford Fiesta" i putničkog motornog vozila
marke "Peugeot", ostvaren je na prostoru lijeve kolovozne trake, smjera
kretanja vozila na početku tragova zanošenja vozila marke "Ford Fiesta",
odnosno na distanci oko 24,70 metara od početka tragova kočenja. Vozilo marke
"Ford Fiesta" svojom frontalnom regijom naletjelo je na zadnji bočni lijevi
kraj putničkog vozila marke "Peugeot", nakon čega je ovo vozilo rotiralo u
smjeru suprotnom od kretanja, dok je nastupilo zanošenje zadnjeg kraja vozila
marke "Ford Fiesta" na lijevo, da bi se zaustavilo na prostoru lijeve strane
puta, u smjeru kretanja. Vozač vozila marke "Opel Astra" uspio je zaustaviti
vozilo na strogo desnoj strani kolovoza prije fizičkog kontakta vozila "Ford
Fiesta" i "Peugeot", tako da nije došlo do fizičkog kontakta sa ovim vozilom.
Putničko motorno vozilo marke "Ford Fiesta" voženo je brzinom od 76 km/h, a
putničko motorno vozilo marke "Peugeot" voženo je brzinom do 20 km/h. Putničko
motorno vozilo marke "Ford Fiesta", nalazilo se na udaljenosti od oko 44,7
metara, prije tačke fizičkog kontakta, kada je vozač ovog vozila preduzeo
radnju kočenja, pa je mogao izbjeći nezgodu putem zaustavljanja vozila da se
sa vozilom kretao brzinom do 69 km/h ili da je odustao od preticanja vozila na
potezu puta gdje je to zabranjeno. Na glavnom pretresu vještak saobraćajne
struke ing. Milan Šljivančanin je naveo da su svi učesnici saobraćajne nezgode
saglasno potvrdili da je na kritičnom potezu puta bila ograničena brzina
kretanja na 50 km/h. Polazeći od ove činjenice proizilazi da vozač vozila
marke "Ford Fiesta", pored toga što je zabranjeno preticanje, jer je locirana
puna razdjelna linija, nije smio pribjeći preticanju i narušiti imperativno
ograničenje brzine kretanja. Da se vozač "Ford Fieste" kretao u granicama
dozvoljene brzine sa lakoćom je mogao izbjeći saobraćajnu nezgodu. I pored
aktiviranja pokazivača pravca, vozači su dužni da prate saobraćajnu situaciju,
jer je pokazivač pravca uređaj koji može da zataji. Prema svim podacima i
analizama saobraćajne nezgode vozač vozila "Ford Fiesta", nalazio se na
prostoru lijeve kolovozne trake gledano u pravcu Podgorice, u momentu prije
nego što je vozilo "Peugeot" skrenulo preko središnje razdjelne linije, pa je
stoga vozač "Peugeota", morao odustati od preduzete radnje skretanja. Propust
vozača "Peugeota" je marginalan u odnosu na propust vozača "Ford Fieste", jer
su učinjeni propusti vozača "Ford Fiesta" djelovali kao faktor iznenađenja na
vozača vozila marke "Peugeot". I pored toga propust vozača vozila "Peugeot",
stoji dijelom u uzročnoj vezi sa nastalom nezgodom.
Sud je cijenio iskaz svjedoka K.R. pa je našao da se isti objektivno, logično
i istinito izjasnio o činjenicama važnim za ovu krivičnu stvar. Naime, ovaj
svjedok je u iskazu naveo da se vozilom "Opel Astra" kretao lokalnim putem
Danilovgrad-Podgorica u pravcu Podgorice, da se ispred njega vozilom marke
"Peugeot" kretala okrivljena, a iza njega oštećeni V.M., da su on i okrivljena
100 metara prije skretanja prema mjestu Koljat, uključili lijeve pokazivače
pravca, da se u tom trenutku vozilo oštećenog V.M.a nalazilo u desnoj
kolovoznoj traci, gledano u pravcu Podgorice, da tada na vozilu V.M.a nije bio
uključen lijevi pokazivač pravca, te da je kasnije kada je okrivljena sa
svojim vozilom skrenula ulijevo kako bi se isključila sa lokalnog puta i
uključila na put koji vodi ka mjestu Koljat, oštećeni V.M. prilikom preticanja
preko pune razdjelne linije udario prednjim dijelom u zadnji lijevi dio vozila
okrivljene, a da ni tada na vozilu oštećenog V.M.a nije bio uključen lijevi
pokazivač pravca, a što je sve u skladnoj vezi sa zapisnikom o uviđaju Uprave
policije Ispostava Danilovgrad br. 173 sa datumom popunjavana od
02.11.2010.godine, skicom lica mjesta i nalazom vještaka saobraćajne struke
ing. M.Š.. Ovaj svjedok je tvrdio i da se na 150 metara prije saobraćajne
nezgode, a gledano iz njihovog smjera kretanja, tj. prema Podgorici, nalazio
saobraćajni znak kojim je brzina kretanja bila ograničena na 50 km/h. I
svjedok-oštećeni V.M. i okrivljena potvrdili su postojanje ovog saobraćajnog
znaka.
Sud je cijenio i iskaz svjedoka-oštećenog V.M.a, pa je našao da isti ne treba
prihvatiti u pogledu načina na koji se dogodila predmetna saobraćajna nezgoda,
a ovo iz razloga što je u tom dijelu u suprotnosti sa zapisnikom o uviđaju,
skicom lica mjesta, nalazom vještaka saobraćajne struke ing. M.Š. i iskazom
svjedoka K.R.. Naime, ovaj svjedok je tvrdio da je brzinom od 50-60 km/h vršio
preticanje vozila svjedoka K.R. i okrivljene K.A., da je prethodno uključio
lijevi pokazivač pravca, te da je na oko 26 metara udaljenosti od njegovog
vozila, vozilo okrivljene skrenulo ulijevo kada je pritisnuo kočnicu, a što je
u suprotnosti sa zapisnikom o uviđaju, skicom lica mjesta, nalazom vještaka
saobraćajne struke ing. M.Š. i iskazom svjedoka K.R. iz kojih dokaza
proizilazi da je oštećeni vršio radnju preticanja bez uključenog pokazivača
pravca, da se u momentu kada je preduzeo radnju kočenja nalazio na 44,7 metara
prije tačke fizičkog kontakta, te da se kretao brzinom od 76 km/h, a da je pri
svakoj brzini do 69 km/h mogao izbjeći saobraćajnu nezgodu.
Sud je cijenio nalaz i mišljenje vještaka saobraćajne struke ing. M.Š., pa je
cjelokupan nalaz ovog vještaka prihvatio kao stručan, objektivan, jasan i
zasnovan na pravilima struke i nauke.
Iz takvog nalaza vještaka sud je izveo zaključak da je do predmetne
saobraćajne nezgode došlo isključivo usljed propusta u vožnji od strane
oštećenog kao vozača vozila "Ford Fiesta" reg. oznake DG AC 205. Naime, vozač
putničkog motornog vozila marke "Ford Fiesta" lijevom kolovoznom trakom
preduzeo je radnju preticanja vozila, kojim su upravljali svjedok K.R. i
okrivljena K.A., na potezu puta gdje je locirana puna, središnja razdjelna
linija i brzinom od 76 km/h. Oštećeni u konkretnom slučaju nije smio vršiti
preticanje vozila okrivljene i svjedoka K.R. sa lijeve strane, već je ovo
preticanje morao vršiti sa desne strane, a shodno odredbi čl. 45 st.2 ZOBS-a
na putevima, obzirom da su, kako to proizilazi iz iskaza svjedoka K.R., a i iz
odbrane okrivljene K.A., 100 metara prije raskrsnice lokalnog puta
Danilovgrad-Podgorica i puta koji vodi prema mjestu Koljat i svjedok K.R. i
okrivljena K.A. uključili lijeve pokazivače pravca, pa se iz njihovog
položaja, usporenog kretanja što ni oštećeni ne spori i datih znakova sa
sigurnošću moglo zaključiti da skreću ulijevo. Kako je oštećeni prekršio
imperativne odredbe ZOBS-a o preticanju (čl.45 st.2 ZOBS-a na putevima) i
ograničenju brzine (čl.32 st.1 ZOBS-a na putevima), te da do saobraćajne
nezgode ne bi došlo da se kretao dozvoljenom brzinom i da je preticanje vršio
na propisani način, to ovakvi propusti oštećenog stoje u uzročnoj vezi sa
nastalom nezgodom
Sud nije prihvatio ni mišljenje vještaka saobraćajne struke ing. M.Š. u dijelu
da su i propusti vozača "Peugeota", tj. okrivljene, koje naziva marginalnim u
odnosu na propuste vozača "Ford Fiesta" dijelom u uzročnoj vezi sa nastalom
saobraćajnom nezgodom. Ovo stoga što je i po nalaženju vještaka saobraćajne
struke ing. M.Š. vožnja oštećenog djelovala kao faktor iznenađenja na
okrivljenu. Kako je oštećeni prekršio imperativne odredbe ZOBS-a o preticanju
(čl.45 st.2 ZOBS-a na putevima) i ograničenju brzine (čl.32 st.1 ZOBS-a na
putevima), te da do saobraćajne nezgode ne bi došlo da se kretao dozvoljenom
brzinom, pa čak ni nedozvoljenom brzinom do 69 km/h i da je preticanje vršio
na propisani način, to sud nalazi da ponašanje okrivljene K.A. u saobraćaju,
kod utvrđenog ponašanja oštećenog, nije u uzročnoj vezi sa nastalom nezgodom.
Naime, u saobraćaju važi načelo povjerenja pa okrivljena nije bila dužna da
predvidi dvostruko nepropisno ponašanje oštećenog V.M.a koji je kritičnom
prilikom njeno vozilo preticao sa lijeve strane preko pune linije, a morao je
da vrši preticanje isključivo sa desne strane i koji je preticao vozilo
okrivljene nedozvoljenom brzinom, tj. brzinom od 76 km/h, a brzina kretanja je
bila ograničena saobraćajnim znakom na 50 km/h, a pri svakom kretanju
oštećenog do 69 km/h do saobraćajne nezgode ne bi ni došlo. Zbog toga sud
nalazi da ponašanje okrivljene K.A. u saobraćaju, kod utvrđenog ponašanja
oštećenog, nije u uzročnoj vezi sa nastalom nezgodom. Najzad, sud je vezan
nalazom, ali ne i i mišljenjem vještaka, jer je zadatak vještaka da na osnovu
utvrđenih podataka ili na osnovu pretpostavki na koje mu sud ukaže utvrdi one
činjenice koje su odlučne za konkretno krivično djelo, a tumačenje i primjena
zakonskih propisa ne spada u domen vještačenja i o tome samostalno i nezavisno
odlučuje sud.
Cijeneći odbranu okrivljene i dokaze izvedene na glavnom pretresu sud je
zaključio da nema dokaza da je okrivljena K.A. počinila krivično djelo
ugrožavanje javnog saobraćaja iz čl. 339 st.3 u vezi st.1 KZ, na način mjesto
i vrijeme kako je to predstavljeno u izreci presude zbog čega je na osnovu
čl.373 tač.2 ZKP-a oslobodio od optužbe.
Naime, iz zapisnika o uvidjaju i skice lica mjesta utvrdjuje se da je dana
30.10.2010.godine, oko 12,30 časova, na lokalnom putu Danilovgrad-Podgorica u
mjestu Lazine, koje pripada opštini Danilovgrad, došlo do saobraćajne nezgode
u kojoj su se sudarila vozila kojima su upravljali okrivljena K.A. i oštećeni
V.M.. U ovoj saobraćajnoj nezgodi oštećeni V.M. je zadobio laku tjelesnu
povredu u vidu nagnječine kože i rane posjekotine kože u čeono-tjemenom dijelu
glave i nagnječine kože tijela što se utvrđuje iz nalaza i mišljenja vještaka
sudsko-medicinske struke dr B.B. Kri.br.08/11 od 22.06.2011.godine.
Iz zapisnika o uviđaju, skice lica mjesta, nalaza vještaka saobraćajne struke
ing. M.Š. i iskaza svjedoka K.R. utvrđuje se da se lokalnim putem Danilovgrad-
Podgorica iz smjera od Danilovgrada prema Podgorici kretala okrivljena K.A.,
upravljajući putničkim vozilom marke "Peugeot 405" reg. oznaka DG AF ..., da
se iza nje u istom smjeru kretao svjedok K.R., koji je upravljao putničim
vozilom marke "Opel Astra" reg.oznaka PG CH ..., te da se iza svjedoka K.R.
kretao svjedok-oštećeni V.M. vozilom marke "Ford Fiesta" reg.oznaka DG AC 205.
Iz iskaza svjedoka K.R. utvrđuje se da se 150 metara prije saobraćajne
nezgode, a gledano iz njegovog smjera kretanja, što je smjer kretanja i
okrivljene i oštećenog, nalazio saobraćajni znak kojim je brzina kretanja bila
ograničena na 50 km/h. I svjedok-oštećeni V.M. i okrivljena potvrdili su
postojanje ovog saobraćajnog znaka. Dalje se iz iskaza svjedoka K.R. i odbrane
okrivljene utvrđuje da su on i okrivljena 100 metara prije raskrsnice lokalnog
puta Danilovgrad-Podgorica i puta koji vodi prema mjestu Koljat uključili
lijeve pokazivače pravca, dok se iz iskaza svjedoka K.R. utvrđuje da je u tom
momentu vozilo oštećenog V.M.a bilo iza njega, te da na vozilu oštećenog V.M.a
ni jednog trenutka nije bio uključen lijevi pokazivač pravca. U momentu kada
je okrivljena preduzela radnju skretanja ulijevo sa prostora desne na prostor
lijeve kolovozne trake, vozilo oštećenog V.M.a se nalazilo na prostoru lijeve
kolovozne trake i vršilo je preticanje dva putnička vozila, tj. vozila
svjedoka K.R. i okrivljene K.A., brzinom od 76 km/h i preko pune razdjelne
linije i kada je oštećeni bio na 44,7 metara prije tačke fizičkog kontakta
preduzeo je radnju kočenja, a na 24,70 metara od početka tragova kočenja u
lijevoj kolovoznoj traci gledano od smjera od Danilovgrada prema Podgorici
vozilo oštećenog naletjelo je na zadnji bočni lijevi kraj vozila okrivljene.
Oštećeni u konkretnom slučaju nije smio vršiti preticanje vozila okrivljene i
svjedoka K.R. sa lijeve strane, već je ovo preticanje morao vršiti sa desne
strane, a shodno odredbi čl. 45 st.2 ZOBS-a na putevima, obzirom da su, kako
to proizilazi iz iskaza svjedoka K.R., a i iz odbrane okrivljene K.A. 100
metara prije raskrsnice lokalnog puta Danilovgrad-Podgorica i puta koji vodi
prema mjestu Koljat i svjedok K.R. i okrivljena K.A. uključili lijeve
pokazivače pravca, pa se iz njihovog položaja, usporenog kretanja što ni
oštećeni ne spori i datih znakova sa sigurnošću moglo zaključiti da skreću
ulijevo. Kako je oštećeni prekršio imperativne odredbe ZOBS-a o preticanju
(čl. 45 st.2 ZOBS-a na putevima) i ograničenju brzine (čl. 32 st.1 ZOBS-a na
putevima), te da do saobraćajne nezgode ne bi došlo da se kretao dozvoljenom
brzinom, pa čak ni nedozvoljenom brzinom do 69 km/h i da je preticanje vršio
na propisani način, to ovakvi propusti oštećenog stoje u uzročnoj vezi sa
nastalom nezgodom. Kao što je već rečeno sud nije prihvatio da je okrivljena
uzrokovala saobraćajnu nezgodu, jer u saobraćaju važi načelo povjerenja pa
okrivljena nije bila dužna da predvidi dvostruko nepropisno ponašanje
oštećenog V.M.a koji je kritičnom prilikom njeno vozilo preticao sa lijeve
strane preko pune linije, a morao je da vrši preticanje isključivo sa desne
strane i koji je preticao vozilo okrivljene nedozvoljenom brzinom, tj. brzinom
od 76 km/h, a brzina kretanja je bila ograničena saobraćajnim znakom na 50
km/h, a pri svakom kretanju oštećenog do 69 km/h do saobraćajne nezgode ne bi
ni došlo. Zbog toga sud nalazi da ponašanje okrivljene K.A. u saobraćaju, kod
utvrđenog ponašanja oštećenog, nije u uzročnoj vezi sa nastalom nezgodom.
Zbog toga nema dokaza da je okrivljena uzrokovala predmetnu saobraćajnu
nezgodu, a samim tim nema dokaza da je počinila krivično djelo ugrožavanje
javnog saobraćaja iz čl.339 st.3 u vezi st.1 KZ, pa je sud za navedeno
krivično djelo osnovom čl.373 tač.2 ZKP-a oslobodio od optužbe.
Prilikom izvodjenja prednjih zaključaka sud je imao u vidu i odredbu čl.3 st.3
ZKP-a, a u kojoj je propisano da ako i nakon pribavljanja svih raspoloživih
dokaza i njihovog izvođenja u krivičnom postupku, ostane samo sumnja u odnosu
na postojanje nekog bitnog obilježja krivičnog djela ili u pogledu činjenica
od kojih zavisi primjena neke odredbe Krivičnog ili ovog zakonika, sud će
donijeti odluku koja je povoljnija za okrivljenog.
Kako je okrivljena oslobodjena od optužbe, sud je na osnovu čl.230 st.1 ZKP-a
odlučio da troškovi postupka padaju na teret budžetskih sredstava suda.
Na osnovu izloženog, a shodno čl.373 tač.2 ZKP-a, odlučeno je kao u izreci.
ZAPISNIČAR, S U D I J A,
Branka Nikolić Vladimir Novović
DOSTAVITI:
- ODT-u Podgorica
- Okrivljenoj K. A.
- Oštećenom V.M.u
PRAVNA POUKA: Protiv ove presude dozvoljena je žalba Višem sudu u Podgorici u
roku od 8 dana, od dana prijema pismenog otpravka presude, a preko ovog suda.