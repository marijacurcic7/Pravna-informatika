Posl.br.K. 12/11  
U  I M E  N A R O D A 
OSNOVNI SUD U CETINJU, kao prvostepeni krivični, u vijeću sastavljenom od
sudije M.Ć., kao predsjednika vijeća, i sudija porotnika L.D. i Petričević
Zorana kao članova vijeća, uz sudjelovanje sudskog namještenika Lipovina Olge
kao zapisničara, u krivičnom predmetu opt . B.J. iz Podgorice, zbog krivičnog
djela teško djelo protiv bezbjednosti javnog  saobraćaja iz čl. 348. st. 1. u
vezi čl. 339. st. 1. Krivičnog zakonika, a po optužnici Osnovnog državnog
tužilaštva u Cetinju Kt.br. 273/10 od 24.01.2011.godine, nakon održanog
glavnog i javnog pretresa dana 07.03.2011.godine, u prisustvu  zamjenika ODT-a
Radunović Sanje, opt. B.J., ošt. R.B. i R. T., nakon tajnog vijećanja i
glasanja donio je i istog dana javno objavio  
P  R  E  S  U  D  U 
    Opt. B. J., JMBG ......., od oca K. i majke B., rodjen 20.07.1985.godine u Podgorici, gdje i prebiva nas. "Dahna" bb, državljanin Crne Gore, radnik, neoženjen, pismen, sa završenom srednjom školom, srednjeg imovnog stanja, neosuđivan,

K  r  i  v     j  e :  
Zato što je :  
Dana 16.avgusta 2010.godine oko 20,30 časova, na magistralnom putu Cetinje -
Budva, u mjestu zv. Zabrđe, opština Cetinje, upravljajući u saobraćaju svojim
p.m.v. marke "VW Golf IV" reg.oznake PG CK 293, ne pridržavajući se
saobraćajnih propisa iz čl. 27. st. 2. čl. 31. st. 1. i čl. 200 st. 1. Zakona
o bezbjednosti saobraćaja na putevima, ugrozio saobraćaj i doveo u opasnost
život i tijelo ljudi, na način što je krećući se navedenim vozilom iz pravca
Budve u pravcu Cetinja, pod dejstvom od 0,81 % (pro mila) apsolutnog alkohola
u krvi, nije vozilo u kretanju držao što bliže desnoj ivici kolovoza i na
tolikoj udaljenosti od nje da, s obzirom na uslove saobraćaja i stanje i
karakteristike puta, ne ugrožava druge učesnike u saobraćaju, te istovremeno
nije prilagodio brzinu kretanja vozila okolnostima, karakteristikama i stanju
puta, frekvenciji saobraćaja i drugim saobraćajnim uslovima, već se vozilom
kretao brzinom u dijapazonu od 81 do 86 km/h, dok je bezbjedna brzina kretanja
vozila prema postojećim saobraćajnim uslovima iznosila do 68 km/h, usled čega
je prilikom savladjivanja kritičnog poteza puta, koji se prostire u obliku
lijeve pregledne krivine, vozilom prešao preko neisprekidane uzdužne razdjelne
linije koja razdvaja kolovozne trake na lijevu kolovoznu traku, gledano iz
pravca njegovog  kretanja, namijenjenu za kretanje vozila iz pravca Cetinja, u
trenutku kada se tom kolovoznom trakom propisno kretao R. D. iz Kotora, p.m.v.
marke "VW Polo" reg. oznake KO AF 673, vlasništvo ošt. R. T. iz Kotora, gdje
je na prostoru navedene saobraćajne trake, prednjim lijevim dijelom vozila
ostvario fizički kontakt sa prednjim lijevim  dijelom vozila marke "VW Polo"
kojom prilikom je saputnik u vozilu, kojim je upravljao optuženi, ošt. R. B.
iz Podgorice, zadobio tešku tjelesnu povredu u vidu preloma lijeve
potkoljenice u predjelu golenjače-tidije u distalnom predjelu lijevog
maleousa, bez dislokacije, dok je na p.m.v. marke  "VW Polo" reg. oznaka KO AF
673 (vrijednosti 7.700,00 eura) prouzrokovao imovinsku štetu u iznosu od
1.900,00 eura.  
-čime je izvršio krivično djelo teško djelo protiv bezbjednosti javnog saobraćaja iz čl. 348. st. 1. u vezi čl. 339. st. 1. Krivičnog zakonika.  
- pa mu Sud primjenom citiranog zakonskog propisa, te primjenom članova 4, 5,
13, 15,17, 42, 45, 46, 52, 53, 54, KZ -a i čl. 199 – 202 i 364 ZKP-a izriče  
USLOVNU OSUDU 
Kojom optuženom utvrdjuje kaznu zatvora u trajanju od četiri   mjeseca i
istovremeno odredjuje da se navedena kazna neće izvršiti ukoliko optuženi u
vremenskom periodu od dvije godine od dana pravosnažnosti presude ne počini
novo krivično djelo.  
Dužan je optuženi da na ime troškova krivičnog postupka uplati ovom sudu
ukupan iznos 176,00 eura, te na ime sudskog paušala iznos od 30 (trideset)
eura, u roku od 15 dana po pravosnažnosti presude pod prijetnjom prinudnog
izvršenja
.  
O b r a z l o ž e n j e 
Osnovno državno tužilaštvo u Cetinju, optužnicom Kt. br. 273/10 od 24. januara
2011.godine stavilo je na teret opt. B. J. izvršenje krivičnog djela teško
djelo protiv bezbjednosti javnog saobraćaja iz čl. 348. st. 1. u vezi čl. 339.
st. 1. Krivičnog zakonika. U završnoj riječi na glavnom pretresu zastupnik
optužbe je uz manje činjenične izmjene ostao pri podignutoj optužnici i
predložio sudu da optuženog oglasi krivim i osudi po zakonu.  
Opt. B. J., u svojoj odbrani je istakao da se   dana 16.avgusta 2010.godine
oko 20,30 časova  vraćao iz Budve prema Cetinju pri tom  upravljajući svojim
p.m.v. marke VW Golf IV, reg.oznaka PG CK 293. Sa njim u vozilu bio je  R. B.
Prilikom dolaska u mjesto zv. Zabrdje, a uzduž blage dugačke pregledne lijeve
krivine gledano iz njegovog pravca kretanja, došlo je do kontakta, jer je
prešao preko bijele linije,nekih 20-30 cm, sa vozilom marke VW Polo, kojim je
upravljao R. D. iz Kotora, koje vozilo  je bilo zadnje u koloni i to prednjeg
lijevog dijela vozila kojim je upravljao i prednjeg lijevog dijela kojim je
upravljao R. D., te da očigledno kritičnom prilikom nije prilagodio brzinu
kretanja vozila uslovima puta.  Istakao je i da je tačno da je  kritične
prilike konzumirao alkohol. Saputnik u njegovom vozilu R. B.  je noge držao na
komandnoj tabli i prilikom kontakta njegovog vozila sa vozilom Polo, jastuci
su se otvorili i tom prilikom oštećenom povrijedili nogu. Isti je odmah
odveden u Dom zdravlja Cetinje. Kada je došlo do predmetne nezgode asfalt je
bio suv, a poslije kontakta lijevi prednji točak od njegovog vozila je otpao.
Na njegovom vozilu je pričinjena šteta u iznosu od 1.900,00 eura, a na vozilu
Polo otprilike isto, možda i manje. Napomenuo je da se u vozilu marke Polo
nalazila trudna žena . Izrazio je žaljenje  što je do svega ovoga došlo, a
prihvatio je krivicu i krivičnopravnu odgovornost zbog počinjenog djela.  
    Sud je na glavnom pretresu u dokaznom postupku saslušao ošt.  R.B, ošt. R.T., svjedoka R. D.,  pročitao zapisnik o uvidjaju saobraćajne nezgode UP Ispostave Cetinje br. 121 od 16.08.2010.godine, izvršio uvid u skicu lica mjesta nezgode, pročitao nalaz i mišljenje vještaka med.struke Rajković dr. Sretena od 28.12.2010.godine ,sa izvještajem ljekara specijaliste JZU OB Cetinje,Urgentna medicinska pomoć -Hiruško odjeljenje br. 442 od 16.08.2010.godine o vrsti i težini tjelesnih povreda za oštećenog R.B., pročitao nalaz i mišljenje vještaka saobraćajne struke  Šljivančanin ing. Milana iz novembra 2010.godine, o uzroku saobraćajne nezgode, nalaz i mišljenje sudskog vještaka prof.dr.Šoć Miodraga od 12.11.2010.godine sa izvještajem Kliničkog centra Crne Gore -Odjeljenja za sudsku medicinu Podgorica A br.1246 od 23.08.2010.godine o izvršenoj analizi apsolutnog alkohola u krvi optuženog, te pročitao izvod iz KE na ime optuženog UP Područne jedinice Podgorica , Ispostave kriminalističke policije br. 11-245/11-3594/2-586  od 16.02.2011.godine .

    Ošt.  R. B., u svom iskazu je naveo da se  kritičnog dana nalazio na mjestu suvozača u vozilu marke VW Golf IV, reg.oznaka PG CK 293 kojim je upravljao B. J. Dolaskom u mjesto zv. Zabrđe došlo je do kontakta sa vozilom marke VW Polo, ali nije znao kako je došlo do kontakta, jer je u tom trenutku pisao poruku. Istakao je da su vozili polako,da nijesu bili pijani, iako su i on i  B. popili po 2 ili 3 piva. Kritične prilike je slomio lijevu nogu, a pomoć mu je ukazana u Domu zdravlja Cetinje. Naveo je i  da nema posledica od ove saobraćajne nezgode, te da mu je sa nogom sada sve u redu.

Nije se pridružio krivičnom gonjenju protiv optuženog i nije postavio
odštetni zahtjev.  
Ošt. R. T., u svom iskazu je navela da se kritičnog dana nalazila sa svojim
suprugom u vozilu marke VW Polo ,reg.oznaka KO AF 673, koje vozilo je inače
njeno vlasništvo. Kretali  su se iz pravca Cetinja prema Budvi i dolaskom u
mjesto zv. Zabrdje vozilo koje je nailazilo iz suprotnog smjera je prešlo na
njihovu traku, udarilo ih u prednji lijevi kraj, nakon čega je došlo do
rotacije njihovog vozila i zbog  te rotacije su se našli na surpotnoj traci,
kao da su išli prema Cetinju. Preživjela je blag stres jer je bila u drugom
stanju. Malo se ugruvala, a i  njen muž je bio malo ugruvan. Na njenom vozilu
je napravljena šteta u iznosu od oko 1.800,00 eura. Nije se pridružila
krivičnom gonjenju i nije postavila odštetni zahtjev.  
Svjedok R. D., u svom iskazu je naveo da je  kritičnog dana upravljao vozilom
marke VW Polo reg.oznake KO AF 673,a da se sa njim u vozilu nalazila njegova
supruga. Kretali su se iz pravca Cetinja prema Budvi. Dolaskom u mjesto zv.
Zabrđe u jednom trenu je primijetio kako velikom brzinom nailazi auto iz
suprotnog smjera koje je udarilo  u prednji lijevi dio njegovog auta. On ništa
nije mogao uraditi. Vozač vozila koje je udarilo u njegovo vozilo je preticao
kolonu vozila. Nakon udara došlo je do rotiranja vozila i prešao je na
suprotnu stranu tj., prema Cetinju. Od udara se našao sa mjesta vozača na
mjesto suvozača. Auto je počelo da dimi, a on se prepao najviše za život svoje
žene koja je bila u drugom stanju. Napomenuo je da nije išao u bolnicu, ali da
njegova žena jeste sjutradan. Na vozilu njegove žene je pričinjena ogromna
šteta, a iz osiguranja su mu saopštili da šteta iznosi 1.700,00 do 1.800,00
eura, ali je napomenuo da je procjena Rokšpeda za nove djelove koji su
uništeni na autu iznosila 6.371,35 eura, dok je za ruke majstora trebalo
izdvojiti 1.270,00 eura.  
Iz  nalaza i mišljenja sudskog  vještaka med.struke Rajković dr. Sretena od
28.12.2010. godine, sa izvještajem ljekara specijaliste JZU OB Cetinje,
Urgentna medicinska pomoć - Hiruško odjeljenje br. 442 od 16.08.2010. godine o
vrsti i težini tjelesnih povreda za oštećenog R.B., utvrđuje se da je dana
16.08.2010 godne pregledan R. B. rodjen 1985.godine pod dg: fr.tibiae distalis
reg.maleoli l.sinistra non dislocata imobilisatio. Fractura pedis (excl.regio
malleoli), (prelom lijeve potkoljenice u predjlu golenjače tidije u distalnom
predjelu lijevog maleousa, bez dislokacije),da je povreda je nastupila
prilikom saobraćajnog udesa kada je R. B. kao suvozač imao udarac jakom tupom
silom u predjlu lijeve potkoljenice, kojom je pravio uporište od pod
automobila. Na osnovu med.dokumentacije vještak je dao mišljenje da se radi o
teškoj tjelesnoj povredi.  
Iz nalaza i mišljenja sudskog vještaka prof.dr.Šoć Miodraga od
12.11.2010.godine sa izvještajem Kliničkog centra Crne Gore - Odjeljenja za
sudsku medicinu Podgorica A br.1246 od 23.08.2010.godine o izvršenoj analizi
apsolutnog alkohola u krvi optuženog vidi se da je analizom metodom Widmark
ustanovljena koncentracija apsolutnog alkohola u krvi B. J. od 0,81 gram
promila , što klinički predstavlja pripito stanje,a da je uzorak krvi za
analizu uzet dana 16.08.2010.godine ,u 22,00 časova, odn.90 minuta nakon
predmetne saobraćajne nezgode.Na analizu nije uzeta i mokraća ,kao ni krv u
drugom vremenskom intervalu.Vještak je mišljenja da kako je od vremena
odigravanja predmetne saobraćajne nezgode do vremena uzimanja krvi za analizu
proteklo 90 minuta ,da se može pretpostaviti da je u vrijeme odigravanja
predmetne saobraćajne nezgode postojala faza eliminacije alkohola iz organizma
, te da u vrijeme odigravanja iste koncentracija apsolutnog alkohola u krvi
B.J. nije bila manja od analizom ustanovljene (0,81 gram promila).  
Iz zapisnika o uvidjaju saobraćajne nezgode UP Ispostave Cetinje br. 121 od
16.08.2010.godine, u sklopu sa skicom lica mjesta nezgode, utvrđuje se da je
dana 16.08.2010.godine došlo do saobr.nezgode na mag.putu Cetinje - Budva u
mjestu Zabrdje i to desnoj preglednoj krivini gledano od pravca Cetinja. Na
licu mjesta je zatečeno vozilo PG CK 293 koje se kretalo iz pavca Budve u
pravcu Cetinja sa kojim je upravljao B. J., a koje je nakon nezgode zatečeno u
lijevoj saobraćajnoj traci okrenuto prednjim dijelom u pravcu Cetinja, dok je
vozilo VW Polo KO AF 673 sa kojim je upravljao R. D. i koje se kretalo iz
suprotnog pravca, nakon nezgode zatečeno van kolovoza sa lijeve strane puta
okrenuto prednjim dijelom u pravcu Cetinja. Na lice mjesta je pronadjen trag
krzanja vozila što je ukazalo na mjesto kontakta vozila - desna saobraćajna
traka, tj., u traci kojom se kretalo vozilo KO AF 673, koje je od središnje
linije udaljeno 0,90 metara.  
Iz nalaza i mišljenja sud.vještaka saobraćajne struke Šljivančanin ing. Milana
proizilazi da je fizički kontakt izmedju p.m.v. marke VW Polo reg.oznake KO AF
673 i p.m.v. marke VW Golf IV, reg.br. PG CK 293 ostvaren na prostoru lijeve
kolovozne trake smjera kretanja vozila marke VW Golf od Budve prema Cetinju,
na način što je došlo do fizičkog kontakta prednjeg lijevog kraja putničkog
vozila marke VW Polo i prednje bočne lijeve strane putničkog vozila marke VW
Golf. Nakon ovog fizičkog kontakta nastupila je destabilizacija oba vozila
koja su skrenula prema lijevoj ivici puta pri čemu se vozilo marke VW Polo
rotiralo skoro u suprotnom smjeru kretanja, dok putničko vozilo marke VW Golf
je skrenulo preko lijeve ivice puta, gdje se zaustavilo lijevim točkovima van
kolovoza ( p.m.v. marke VW Golf IV reg.oznake PG CK 293 voženo je brzinom u
dijapazonu od 81 do 86 km/h neposredno u trenutku reakcije vozača, a p.m.v.
marke VW Polo reg.br. KO AF 673 voženo je oko 19 m/sec ili oko 68 km/h u
trenutku reagovanja vozača., vozila su se nalazila u mimoilaženju, a
incindentna situacija nastupila je kada je vremensko prostorna distanca bila
manja od 25 metara te vozači nijesu bili u mogućnosti izbjeći nezgodu, a da se
vozač vozilom marke VW Golf kretao u granicama bezbjedne brzine do 64 km/h
isti je mogao održavati bezbjedni smjer kretanja vozila desnom stranom
kolovoza i nebi došlo do nezgode. Dakle,iz zaključka vještaka se utvrđuje  da
je do nezgode došlo usled propusta u vožnji od strane vozača p.m.v. marke "VW
Golf IV" reg.oznake PG CK 293 iz razloga što isti nije održavao bezbijedan
smjer kretanja vozila desnom stranom kolovoza, na  bezbjednoj distanci od
desne ivice puta u smjeru kretanja i nije prilagodio brzinu kretanja vozila,
uslovima saobraćaja, a prevashodno liniji zakrivljenosti puta, koje uslove je
isti mogao da predvidi, usled čega je prilikom savladjivanja kritičnog poteza
puta koji se prostire u obliku lijeve krivine u smjeru kretanja, a u fazi
mimoilaženja sa p.m.v. marke "VW Polo" reg.oznake KO AF 673, kada je izmedju
vozila bila  kritična prostorna udaljenost,  sa vozilom je zahvatio prostor
lijeve kolovozne trake u smjeru kretanja, što je dovelo do fizičkog kontakta
čeone lijeve regije p.m.v. marke "VW Polo" i prednje bočne lijeve strane
p.m.v. marke "VW Golf IV", na prostoru lijeve kolovozne trake, smjera kretanja
vozila marke "VW Golf", nakon čega  je nastupila destabilizacija i skretanja
oba vozila van kolovoza, po lijevoj strani puta u smjeru kretanja. Ovom
prilikom R. B., koji se nalazio kao saputnik u vozilu marke VW Golf IV zadobio
je tjelesnu povredu, a na vozilima je nastupila materijalna šteta i to: na
p.m.v. marke VW Golf IV, reg.oznake PG CK 293 u iznosu od 2.520 eura, a na
p.m.v. marke VW Polo reg.oznake KO AF 673 u iznosu  od 1.900,00 eura.
Vozač p.m.v. marke "VW Polo" reg.oznake KO AF 673 u fazi mimoilaženja kretao
se desnom kolovoznom trakom, u smjeru kretanja, ali nije koristio maksimalno
desnu stranu kolovoza, usled čega je doprinio povećanju nastalih posljedica u
odnosu na posljedice koje bi nastale i da se kretao maksimalno desnom stranom
puta.  Ovo upućuje da ovaj izvjesni propust u vožnji vozača vozila marke VW
Polo, ne stoji u uzročnoj vezi sa nastalom nezgodom, već samo predstavlja
doprinos nastalim posljedicama.  
      Date nalaze i mišljenje vještaka saobraćajne i medicinske na koje stranke nijesu imale primjedbi,sud je u potpunosti prihvatio kao stručne,objektivne i u skladu sa ostalim provedenim dokazima.

    Iz izvoda iz KE na ime optuženog UP Područne jedinice Podgorica , Ispostave kriminalističke policije br. 11-245/11-3594/2-586  od 16.02.2011.godine vidi se da isti nije osuđivan.

     Cijeneći navode optužbe, odbrane optuženog, te provedene dokaze kako pojedinačno, tako i u njihovoj međusobnoj povezanosti, sud nalazi da je optuženi počinio krivično djelo stavljeno mu na teret, na način,vrijeme i mjesto kako je to bliže postavljeno izrekom ove presude,pa ga je sud oglasio krivim.

Naime, sud je nesumnjivo utvrdio da je optuženi dana 16. avgusta 2010.godine
oko 20,30 časova, na magistralnom putu Cetinje - Budva, u mjestu zv. Zabrđe,
opština Cetinje, upravljajući u saobraćaju svojim p.m.v. marke "VW Golf IV"
reg.oznake PG CK 293, ne pridržavajući se saobraćajnih propisa iz čl. 27. st.
2. čl. 31. st. 1. i čl. 200 st. 1. Zakona o bezbjednosti saobraćaja na
putevima, ugrozio saobraćaj i doveo u opasnost život i tijelo ljudi, na način
što je krećući se navedenim vozilom iz pravca Budve u pravcu Cetinja, pod
dejstvom od 0,81 % (pro mila) apsolutnog alkohola u krvi, nije vozilo u
kretanju držao što bliže desnoj ivici kolovoza i na tolikoj udaljenosti od nje
da, s obzirom na uslove saobraćaja i stanje i karakteristike puta, ne ugrožava
druge učesnike u saobraćaju, te istovremeno nije prilagodio brzinu kretanja
vozila okolnostima, karakteristikama i stanju puta, frekvenciji saobraćaja i
drugim saobraćajnim uslovima, već se vozilom kretao brzinom u dijapazonu od 81
do 86 km/h, dok je bezbjedna brzina kretanja vozila prema postojećim
saobraćajnim uslovima iznosila do 68 km/h, usled čega je prilikom
savladjivanja kritičnog poteza puta, koji se prostire u obliku lijeve
pregledne krivine, vozilom prešao preko neisprekidane uzdužne razdjelne linije
koja razdvaja kolovozne trake na lijevu kolovoznu traku, gledano iz pravca
njegovog  kretanja, namijenjenu za kretanje vozila iz pravca Cetinja, u
trenutku kada se tom kolovoznom trakom propisno kretao R. D. iz Kotora, p.m.v.
marke "VW Polo" reg. oznake KO AF 673, vlasništvo ošt. R. T. iz Kotora, gdje
je na prostoru navedene saobraćajne trake, prednjim lijevim dijelom vozila
ostvario fizički kontakt sa prednjim lijevim  dijelom vozila marke "VW Polo"
kojom prilikom je saputnik u vozilu, kojim je upravljao okrivljeni, ošt. R.B.
iz Podgorice, zadobio tešku tjelesnu povredu u vidu preloma lijeve
potkoljenice u predjelu golenjače-tidije u distalnom predjelu lijevog
maleousa, bez dislokacije, dok je na p.m.v. marke  "VW Polo" reg. oznaka KO AF
673 (vrijednosti 7.700,00 eura) prouzrokovao imovinsku štetu u iznosu od
1.900,00 eura.  
    Prednje proizilazi iz odbrane samog optuženog koji je jasno na pretresu istakao da je vozilom prešao preko neisprekidane uzdužne razdjelne linije koja razdvaja kolovozne trake, na lijevu kolovoznu traku, te da brzinu kretanja nije prilagodio uslovima saobraćaja i da je navedenog dana konzumirao alkohol i iskaza saslušanog svjedoka i oštećene, koji su na jasan i precizan način istakli da je  kritičnom prilikom došlo do fizičkog kontakta sa vozilom optuženog i to prednjim lijevim dijelom njihovog vozila, sa prednjim dijelom vozila optuženog , na kolovoznoj traci kojom su se oni propisno kretali,a koja je bila namjenjena za kretanje vozila iz pravca Cetinja. Iskazi navedenog svjedoka i oštećene u dijelu načina nastanka nezgode i ostvarivanja kontakta između vozila, potvrdjeni su kako uvidjajnom dokumentacijom, tako i nalazom i mišljenjem vještaka saobraćajne struke, koji nalaz je sud cijenio kao jasan stručan i objektivan, izradjen po pravilima struke.

Postupajući na prednje opisani način optuženi je prekršio odredbe iz čl.27 st.
2. ,čl.31. st.1. i čl. 200. st. 1. Zakona o bezbjednosti saobraćaja na
putevima ,kojima je predviđeno da je vozač dužan da vozilo u kretanju drži što
bliže desnoj ivici kolovoza i na tolikoj udaljenosti od nje da, s obzirom na
brzinu kretanja vozila ,uslove saobraćaja i stanje i karakteristike puta ,ne
ugrožava druge učesnike u saobraćaju i ne izlaže sebe opasnosti;da je vozač
dužan da brzinu kretanja vozila prilagodi okolnostima ,karakteristikama i
stanju puta,vidljivosti preglednosti,atmosferskim prilikama ,stanju vozila i
tereta ,frekvenciji saobraćaja i drugim saobraćajnim uslovima ,tako da vozilo
može blagovremeno da zaustavi pred svakom preprekom koju,pod datim uslovima ,
može da predvidi; da vozač ne smije da upravlja vozilom u saobraćaju na putu
niti da počne da upravlja vozilom,ako je pod dejstvom alkohola.  
    Postupajući na način kao u izreci presude optuženi se nije pridržavao citiranih zakonskih odredbi, a  što je imalo za posledicu uzrokovanje predmetne nezgode u kojoj je  ošt. R. B. zadobio tešku tjelesnu povredu u vidu preloma lijeve potkoljenice u predjelu golenjače -tidije u distalnom predjelu lijevog maleousa,bez dislokacije. Takodje, na p.m.v.  marke "VW Polo" prouzrokovana je  imovinska štetu  u iznosu od 1.900,00 eura.

Po nalaženju suda optuženi  je bio svjestan da može učiniti djelo, pa je na to
i pristao, čime su se u njegovim radnjama i nastupjelim posledicama stekla sva
objektivna obilježja bića krivičnog djela ugrožavanje javnog saobraćaja iz čl.
339. st. 1. KZ-a kao osnovnog djela. Kako su usled osnovnog djela kod
oštećenog R. B., nastupile teške tjelesne povrede u odnosu na koje je
posljedice optuženi postupao nehatno  stekli su se uslovi za postojanje
odgovornosti za težu posledicu propisanu čl. 17. KZ-a, čime je krivično djelo
poprimilo kvalifikovani vid , poprimajući obilježja bića krivičnog djela teško
djelo protiv bezbjednosti javnog saobraćaja iz čl. 348. st. 1. u vezi čl. 339.
st. 1. KZ-a.  
Sud je našao da iskaz oštećenog R. B.  nije od osobite krivičnopravne
relevancije , obzirom da isti iako je bio saputnik u vozilu opt.navodno nema
neposrednih saznanja vezanih za nastanak predmetne nezgode.  
Za napomenuti je da je sud prihvatio saglasan predlog stranaka i odustao od
saslušanja ošt. Đ. Đ. jer bi saslušanje istog vodilo odugovlačenju postupka, a
kod činjenice da je optuženi vlasnik vozila kojim je upravljao,te da isto nije
preveo na sebe , obzirom da je priložio ugovor o komisionoj prodaji
br.611/2007 iz kojeg se jasno vidi da je vozilo kupio od Đ.Đ. dana
30.12.2007.godine, tako da Đ. Đ. nije oštećen radnjama optuženog ,sa kojih
razloga je ovlašćeni tužilac izmjenio činjenični opis dispozitiva optužnog
akta, na način što je isti upodobio utvrđenom činjeničnom stanju  i provedenim
dokazima na glavnom pretresu.  
Na osnovu svega izloženog sud izvodi jasan pravni zaključak da je optuženi
počinio krivično djelo u vremenu, mjestu i na način bliže opisan dispozitivom
presude, a za koje ga je djelo oglasio krivim i osudio kao u izreci.  
Prilikom izbora vrste i visine krivične sankcije sud je cijenio sve okolnosti
iz čl. 42. KZ-a, koje su od uticaja  da kazna bude manja ili veća, pa je od
olakšavajućih okolnosti na strani optuženog uzeo u obzir potpuno i jasno
priznanje izvršenja krivičnog djela , odn. prihvatanje krivice i
krivičnopravne odgovornosti za počinjeno djelo , da se radi o osobi ranije
neporočnog načina života , iskreno izraženo kajanje zbog počinjenog djela,
stepen krivice-eventualni umišljaj, kao i činjenicu da se ošt. R. B. i R.T.
nijesu pridružili krivičnom gonjenju i da nijesu postavili imovinskopravni
zahtjev, korektno držanje pred sudom,dok otežavajućih okolnosti na strani
optuženog van bitnih obilježja krivičnog djela u pitanju  nije bilo, pa je
istom primjenom čl. 45 i 46. KZ -a - instituta ublaženja kazne,ove okolnosti
smatrao osobito olakšavajućim i utvrdio  mu kaznu u trajanju od četiri mjeseca
zatvora ispod zakonskog minimuma od jedne godine zatvora predviđenog za
izvršenje ovog krivičnog djela uz uvjerenje suda da će se u konkretnom slučaju
i sa tako ublaženom kaznom postići svrha kažnjavanja i istovremeno našao da su
ispunjeni uslovi iz čl. 53 i 54 KZ-a, za izricanje uslovne osude , pa je istom
izrekao uslovnu osudu kao posebnu vrstu krivične sankcije odmjerivši je kao u
izreci, uz uvjerenje suda da će se u konkretnom slučaju , a uzimajući u obzir
ličnost počinioca, stepen krivice, odnos prema žrtvama krivičnog djela,koji se
ogleda i u njihovom odnosu prema optuženom - da se nijesu pridružili krivičnom
gonjenju i da nijesu postavili imovinskopravni zahtjev , kao i okolnosti pod
kojima je djelo izvršeno i sa tako utvrdjenom kaznom, te dužim rokom provjere
postići svrha njenog izricanja predvidjena čl. 52. KZ-a.  
Posebno je sud prilikom primjene instituta ublaženja kazne i izricanja uslovne
osude imao u vidu ličnost učinioca, jer je mišljenja da izvršenje krivičnog
djela prije predstavlja slučajnu epizodu u njegovom životu, nego što je pak
rezultat njegovog asocijalnog načina života ,posebno kada se ima u vidu,a što
je i vještak saobraćajne struke istakao da se vozač p.m.v. marke "VW Polo"
reg.oznake KO AF 673 u fazi mimoilaženja kretao desnom kolovoznom trakom, u
smjeru kretanja, ali da nije koristio maksimalno desnu stranu kolovoza, usled
čega je doprinio povećanju nastalih posljedica u odnosu na posljedice koje bi
nastale i da se kretao maksimalno desnom stranom puta, što  upućuje da ovaj
izvjesni propust u vožnji vozača vozila marke VW Polo, ne stoji u uzročnoj
vezi sa nastalom nezgodom, već samo predstavlja doprinos nastalim
posljedicama.  
    Na osnovu čl.199- 202. Zakona o krivičnom postupku obavezan je optuženi da na ime troškova krivičnog postupka uplati iznos od 176,00 eura, na ime angažovanja sudskih vještaka, kao i iznos od 30,00 eura, na ime sudskog paušala, a koji je odredjen shodno dužini trajanja postupka, složenosti predmeta i imovnim prilikama optuženog.

Na temelju izloženog shodno čl. 364. ZKP-a valjalo je odlučiti kao u izreci.  
                    OSNOVNI SUD U CETINJU  
                         Dana,07.03.2011.godine

Zapisničar,
Predsjednik vijeća – sudija,
Olga Lipovina
Marija Ćupić s.r.  
PRAVNA POUKA:
Protiv ove presude može se izjaviti žalba u
roku od 15 dana  od dana prijema Višem sudu
u Podgorici a preko ovog Suda.