P.2/12
OSNOVNI SUD U DANILOVGRADU kao parnični, po sudiji Željku Raičeviću u pravnoj
stvari tužitelja Erste banke Podgorica koga zastupa AOD Justitia Podgorica,
protiv D. G. iz Danilovgrada K. bb i A. M. iz Danilovgrada G. bb radi duga
vr.sp. 557,00 eura, nakon održane glavne javne rasprave zaključene dana
10.10.2012. godine, dana 9.11.2012. godine donio je
P R E S U D U
USVAJA SE tužbeni zahtjev tužitelja pa se tuženi obavezuju da mu solidarno na
ime duga isplate iznos od 557,00 eura sa zakonskom kamatom počev od
29.12.2011. godine pa do isplate kao i na ime troškova postupka iznos od
267,00 eura sve prednje iznose u roku od 15 dana po pravosnažnosti presude pod
prijetnjom prinudnog izvršenja.
O b r a z l o ž e nj e
Tužitelj je tužbom i riječju na raspravi preko punomoćnika predstavio da je sa
prvotuženom 18.1.2008. godine zaključio ugovor o kreditu br.LD/08018/00007 i
to za iznos od 1000 eura koji je predat prvotuženoj sa rokom otplate od 48
mjeseci i redovnom kamatom stopom od 18% na godišnjem nivou. Kao sredstvo
obezbedjenja tuženi drugog reda je predao tužiocu uredno popunjenu i ovjerenu
administrativnu zabranu kome je verifikovao saglasnost da u svojstvu
solidarnog dužnika (jemac - platac) izmiri dugovanje po predmetnom kreditu.
Otplata kredita je vršena ali ne u cjelosti iako je istekao rok otplate što
nije učinjeno ni nakon nekoliko opomena. U završnom izlaganju predloženo je da
sud usvoji tužbeni zahtjev te obaveže tužene na solidarno plaćanje duga od
557,00 eura sa zakonskom kamatom od dana podnošenja tužbe pa do isplate kao i
troškove postupka na ime sastava tužbe takse na tužbu i odluku te pristup na
ročišta sve po AT-u.
U odgovoru na tužbu prvotužena je u cjelosti potvrdila navode tužbe priznajući
dug navodeći da je pogrešno shvatila da je rok otplate 38 mjeseci koju otplatu
je izvršila a da joj je dokumentacija izgorela u požaru iz kojih razloga je u
završnom izlaganju navela da će dug otplatiti u što kraćem roku.
Drugotuženi nije podnio odgovor na tužbu koju je uredno primio niti je
pristupio na ročište o kojem je uredno obaviješten iz kojih razloga je
izostalo njegovo završno izlaganje.
U dokaznom postupku sud je pročitao ugovor o kreditu br.LD/08018/00007 od
18.1.2008. godine zaključen izmedju Oportunit banke, pravnog prethodnika Erste
banke i prvotužene D. G.. Navedenim ugovorom se utvrdjuje da banka prvotuženoj
kao korisniku kredita odobrava iznos od 1000 eura sa rokom otplate 48 mjeseci
uz redovnu godišnju kamatu od 18% na ostatak glavnice a kao sredstvo
obezbedjenja je izjava drugotuženog sa ovjerenom administrativnom zabranom
kojim je saglasan da bude žirant korisiniku kredita D.G. Administrativna
zabrana je ovjerena kod Službe zaštite Danilovgrad pod brojem 03-032-9/3 od
17.1.2008. godine gdje je drugotuženi i uposlen.
Iz obračuna duga od 7.9.2011 godine utvrdjuje se da je ukupan dug sa redovnom
i zateznom kamatom na taj dan 557 eura.
Cijeneći prednje sud nalazi da je tužbeni zahtjev u cjelosti osnovan.
Prvotužena ne spori da je bila korisnik pomenutog kredita te da je otplatila
38 rata umjesto 48 koliko je bila njena obaveza. Takodje ne spori ni dug koji
se potražuje, dok je nesumnjiva i obaveza drugotuženog koji je shodno valjanoj
dokumentaciji bio žirant te samim tim i postoji njegova solidarna odgovornost,
a sve ovo shodno članu 1168,1105 i 1107 Zakona o obligacionim odnosima .
Shodno članu 152 ZPP-a tuženi su dužni platiti troškove postupka koji se
odnose sastav tužbe 112,50 eura pristup punomoćnika na ročište 112,50 eura, te
taksu na tužbu i odluku od po 21 euro što čini ukupno dosudjeni iznos.
OSNOVNI SUD U DANILOVGRADU
Dana 9.11.2012. godine
S U D I J A
Raičević Željko
DN -a.
Punomoćniku tužitelja
Tuženim