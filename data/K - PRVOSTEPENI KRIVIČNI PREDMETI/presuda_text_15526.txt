K.br. 30/12
U IME CRNE GORE
OSNOVNI SUD U DANILOVGRADU kao krivični, po sudiji Vladimiru Novoviću, kao
pojedincu, uz učešće Ane Ivanović kao zapisničara, u krivičnom predmetu protiv
okrivljenog J.R. iz Danilovgrada, zbog krivičnog djela kradja iz čl.239 st.1
KZ, odlučujući po optužnom predlogu Osnovnog državnog tužilaštva iz Podgorice
Kt.br.1181/10 od 29.02.2012.godine, koji je na glavnom pretresu zastupala
Romina Vlahović, zamjenik ODT-a iz Podgorice, nakon održanog glavnog i javnog
pretresa dana 14.09.2012.godine u prisustvu zastupnika optužbe i okrivljenog,
donio je dana 14.09.2012.godine i istog dana javno objavio
P R E S U D U
Okrivljeni J.R., od oca S. i majke M., rodjene V., rodjen ...godine u D., sa
mjestom prebivališta u D. - O. bb, državljanin Crne Gore, pismen, završio
srednju školu, nezaposlen, oženjen, otac troje djece, lošeg imovnog stanja,
osudjivan presudom Osnovnog suda u Danilovgradu K.br.91/97 od
24.02.1999.godine, zbog krivičnog djela iz čl.177 st.1 u vezi čl.172 st.1 KZ
RCG, na kaznu zatvora u trajanju od 3 mjeseca.
Kriv je
Što je:
Dana 13.novembra 2010.godine, u Danilovgradu, u mjestu Orja luka, u svom
stambenom objektu, tudju pokretnu stvar oduzeo drugom - električnu energiju,
vlasništvo oštećene Elektroprivrede Crne Gore, u namjeri da njenim
prisvajanjem sebi pribavi protivpravnu imovinsku korist, u vrijednosti preko
150,00 eura, na način što je na mjernom uredjaju istopio dva naponska mosta,
tako da se utrošak električne energije preko te dvije faze nije mogao
registrovati,
- čime je počinio krivično djelo kradja iz čl.239 st.1 KZ.
Pa sud okrivljenom primjenom citiranih zakonskih propisa, te čl. 4, 5, 15, 36,
42, 52, 53 i 54 KZ i čl.226, 229 i 374 ZKP-a, i z r i č e
USLOVNU OSUDU
Kojom mu utvrdjuje kaznu zatvora u trajanju od 3 (tri) mjeseca i istovremeno
odredjuje da se ista neće izvršiti ako okrivljeni za vrijeme od 1 (jedne)
godine po pravosnažnosti presude ne učini novo krivično djelo.
Dužan je okrivljeni da na ime troškova krivičnog postupka uplati ovom sudu
iznos od 82,50 eura i po osnovu paušala iznos od 30,00 eura, a sve u roku od
15 dana po pravosnažnosti presude.
Na osnovu čl. 239 st. 2 ZKP-a, oštećena Elektroprivreda Crne Gore -
Elektrodistribucija Podgorica se radi ostvarivanja imovinsko-pravnog zahtjeva
upućuje na parnični postupak.
O b r a z l o ž e nj e
Optužnim predlogom ODT-a Podgorica Kt.br.1181/10 od 29.02.2012.godine,
stavljeno je na teret okrivljenom J.R. da je izvršio krivično djelo kradja iz
čl.239 st.1 KZ. Zastupnik optužnog predloga je u završnoj riječi precizirao
činjenični opis krivičnog djela, na način odredjen kao u izreci presude, dok
je pravna kvalifikacija ostala ista. Predložio je da sud okrivljenog oglasi
krivim i osudi na kaznu u zakonom propisanim granicama.
Okrivljeni J.R. u odbrani datoj u istražnom postupku u bitnom je naveo da su
2010. godine, negdje u novembru mjesecu, za vrijeme njegovog odsustva od svoje
kuće, koja se nalazi u mjestu Orja Luka u Danilovgradu, došli radnici
Elektrodistribucije Podgorica. Tom prilikom su isti kontrolisali brojilo za
struju i instalacije u kući. U momentu pred završetak navedene kontrole, a
moguće i da je ista bila završena, on je stigao kući, kada je i zatekao
ovlašćene radnike Elektrodistribucije Podgorica, kojom prilikom su mu oni
saopštili da su neki naponski mostovi skinuti na brojilu, da to predstavlja
nepravilnost, iz kojeg razloga su morali da mu isključe struju. Dodao je da su
isti u momentu njegovog dolaska već bili sačinili zapisnik o navedenoj
kontroli koji je potpisala njegova supruga S. Pojasnio je da nijednom nije
sporio zatečeno stanje na brojilu, te da ne spori sadržinu zapisnika o
kontroli mjernog mjesta, ali je istakao da na brojilu nikada nije ništa dirao,
da ne umije ni osigurač da promijeni, pa samim tim ni da vrši neke druge
intervencije. Dalje je naveo da su se u njegovoj kući sve do oktobra mjeseca
2010. godine, mjesec dana prije predmetne kontrole, nalazili neki radnici iz
Bugarske i Makedonije koji su u stanovali u istoj i to za vrijeme dok su
gradili njegov drugi objekat pored pomenute kuće. Dozvolio je mogućnost da su
pomenuti radnici za vrijeme svog boravka u kući nešto dirali na predmetnom
brojilu. Tvrdi da su se nakon izgradnje repetitora na brdu Kurilo u mjestu
Orja luka, dešavala česta pražnjenja, zbog čega su svi mještani pomenutog
naselja imali velike probleme, pa postoji mogućnost da su i strujni udari,
odnosno pražnjenja sa pomenutog repetitora uzrok oštećenja brojila. Istakao je
da su mu radnici Elektrodistribucije Podgorica isključili struju.
Okrivljeni J.R. u odbrani datoj na glavnom pretresu u bitnom je naveo da je u
novembru mjesecu 2010. godine, kada je došao kući u mjestu Orja luka u
Danilovgradu, zatekao nekoliko radnika Elektrodistibucije Podgorica koji su
već bili izvršili kontrolu brojila i instalacija. Ti radnici
Elektrodistibucije Podgorica su kazali da su skinuta dva naponska mosta na
brojilu, te da zbog toga moraju da isključe struju što su i učinili. Prije
nego što je došao, bio je sačinjen zapisnik o kontroli mjernog mjesta, koji
zapisnik je potpisala njegova supruga S. Njegovo porodično domaćinstvo u
vrijeme 13.11.2010. godine, činili su njegova tašta koja je nepokretna,
njegova supruga, koja se u poslove oko električnih instalacija ne razumije i
njegovo troje maloljetne djece. U vrijeme kontrole radnika Elektrodistribucije
dolazili su računi za utrošenu električnu energiju u iznosu od 25 do 30 eura,
a ne zna koliko sada iznose mjesečni računi za utrošenu električnu energiju.
Tvrdi da nikada ništa na brojilu nije dirao, niti mu je poznato da je to činio
bilo ko drugi. Pojasnio je da su u toku 1999. godine kod njega kući stanovali
neki radnici iz Albanije i Makedonije i oni su mu vršili izgradnju drugog
objekta, pa postoji mogućnost da su oni nešto radili na predmetnom brojilu.
Istakao je da se njegovo brojilo nalazi na terasi kuće ispred ulaznih vrata,
te da njegova kuća ima dvije spavaće sobe, dnevni boravak, kupatilo, hodnik i
kuhinju. Tvrdi da ne zna ko je skinuo elektrodistributivnu plombu sa njegovog
brojila. Još je dodao da je nakon izgradnje repetitora na brdu Kurilo, u
mjestu Orja luka, bilo čestih pražnjenja, zbog čega su on i ostali mještani u
Orjoj luci imale ogromne probleme, tako da postoji mogućnost da je brojilo
oštećeno usljed strujnih udara, odnosno pražnjenja sa pomenutog repetitora.
Pojasnio je da se repetitor na brdu Kurilo u mjestu Orja luka napajao sa
trafostanice iz njihovog sela. Upoznat na različitosti u odnosu na odbranu
datu u istražnom postupku, naveo je da je zaboravio da kaže da su i u toku
2010. godine trojica radnika vršila malterisanje njegovog drugog objekta, te
da ovi radnici nijesu stanovali kod njega, dok različitosti nije mogao da
pojasni. U završnoj riječi nije imao šta da kaže.
Sud je na glavnom pretresu u dokaznom postupku saslušao ovlašćenog
predstavnika Elektroprivrede Crne Gore AD Nikšić - Elektrodistribucije
Podgorica N. S.-S., saslušao svjedoka F. D., pročitao zapisnik o kontroli
mjernog mjesta Elektrodistribucije Podgorica br.022523 od 13.11.2010.godine,
pročitao nalaz i mišljenje vještaka elektro-struke dipl.ing.M. B. od
26.06.2012. godine i pročitao izvod iz kaznene evidencije Uprave policije
Ispostava Danilovgrad od 27.03.2012.godine, izdat na ime okrivljenog.
Ovlašćeni predstavnik Elektroprivrede Crne Gore AD Nikšić -
Elektrodistribucije Podgorica N. S.-S. u iskazu je u bitnom navela da se
pridružuje krivičnom gonjenju protiv okrivljenog i da postavlja imovinsko-
pravni zahtjev u iznosu od 1.851,19 eura.
Svjedok F. D., ovlašćeni radnik Elektrodistribucije Podgorica, u iskazu datom
u istražnom postupku i na glavnom pretresu u bitnom je naveo da se sjeća
kontrole koju je izvršio zajedno sa kolegama D.R. i R. M.. Naime, radilo se o
prizemnoj porodičnoj kući, kojom prilikom je kontrolisano brojilo koje se
nalazilo na terasi navedenog objekta sa spoljne strane, odnosno na fasadi i
kod kojeg su dvije naponske kleme bile totalno istopljene pa se iz tog razloga
nije mogla prenositi struja prema naponskim kalemima brojila, pa samim tim
brojilo nije moglo registrovati utrošak električne energije za te dvije faze.
Pojasnio je da je tačno da su dvije naponske kleme na brojilu kod okrivljenog
J.R. bile oštećene-istopljene, usljed djelovanja velike toplote, te da na
brojilu odnosno poklopcu koji štiti neovlašćeni pristup naponskim klemama,
nije bilo plombe. Još je dodao da je na zapisniku o kontroli mjernog mjesta
konstatovao da su skinuta dva naponska mosta, a u stvari ta dva naponska mosta
su bila istopljena, tako da se utrošak električne energije na te dvije faze
nije mjerio preko brojila. Siguran je da je treća naponska klema bila ispravna
i da se utrošak električne energije preko te faze registrovao na brojilu,
odnosno treća naponska klema nije bila istopljena. Zatečeno stanje je zajedno
sa svojim kolegama konstatovao na zapisniku, nakon čega su potrošača
isključili sa elektro-distributivne mreže. Predmetnoj kontroli prisustvovala
je supruga okrivljenog J.R., koja je potpisala zapisnik o kontroli mjernog
mjesta, da bi se kasnije pojavio vlasnik objekta.
U zapisniku o kontroli mjernog mjesta Elektrodistribucije Podgorica br.022523
od 13.11.2010.godine, navedeno je da su ovlašćeni radnici Elektrodistribucije
Podgorica u trenutku vršenja kontrole brojila marke „Iskra“ br.7367367 tip
T27CDV u kući okrivljenog J.R. u mjestu Orja luka u Danilovgradu, zatekli da
je skinuta elektrodistributivna plomba, da su na brojilu skinuta dva naponska
mosta, da se na dvije faze ne registruje utrošak električne energije, te da je
potrošač isključen i brojilo plombirano.
Iz nalaza i mišljenja vještaka elektro-struke dipl.ing.M. B. od 26.06.2012.
godine, utvrđuje se da do oštećenja na brojilu nije došlo usljed atmosferskog
pražnjenja, već da je uzrok navedenog oštećenja određena intervencija na
električnom brojilu.
Iz izvoda iz kaznene evidencije Uprave policije Ispostava Danilovgrad od
27.03.2012.godine, izdatog na ime okrivljenog J.R., utvrđuje se da je isti
osuđivan presudom Osnovnog suda u Danilovgradu K.br.91/97 od
24.02.1999.godine, zbog krivičnog djela iz čl.177 st.1 u vezi čl.172 st.1 KZ
RCG, na kaznu zatvora u trajanju od 3 (tri) mjeseca.
Sud je cijenio iskaz svjedoka F. D., pa je našao da se isti jasno, precizno i
određeno izjašnjavao o činjenicama važnim za ovu krivično-pravnu stvar. Ni
okrivljeni J.R. u svojim odbranama nije sporio da je stanje na brojilu bilo
onakvo kako je to predstavio svjedok F. D.
Na osnovu naprijed izložene činjenične gradje, koja proizilazi iz sadržine
dokaza provedenih na glavnom pretresu, ovaj sud je nesumnjivo zaključio, da su
se u radnjama okrivljenog J.R. stekla sva obilježja bića krivičnog djela
kradja iz čl.239 st.1 Krivičnog zakonika. Naime, okrivljeni je dana
13.novembra 2010.godine, u Danilovgradu, u mjestu Orja luka, u svom stambenom
objektu, tudju pokretnu stvar oduzeo drugom - električnu energiju, vlasništvo
oštećene Elektroprivrede Crne Gore, u namjeri da njenim prisvajanjem sebi
pribavi protivpravnu imovinsku korist, u vrijednosti preko 150,00 eura, na
način što je na mjernom uredjaju istopio dva naponska mosta, tako da se
utrošak električne energije preko te dvije faze nije mogao registrovati.
Sve naprijed navedene činjenice utvrdjene su iz iskaza svjedoka F. D.,
zapisnika o kontroli mjernog mjesta Elektrodistribucije Podgorica br.022523 od
13.11.2010.godine i nalaza i mišljenja vještaka elektro-struke dipl.ing.M. B.
od 26.06.2012. godine.
Naime, iz iskaza svjedoka F. D. i zapisnika o kontroli mjernog mjesta
Elektrodistribucije Podgorica br.022523 od 13.11.2010.godine, utvrđuje se da
je dana 13.11.2010. godine, prilikom vršenja kontrole električnog brojila
marke Iskra“ br.7367367 tip T27CDV, koje se nalazilo na terasi stambenog
objekta okrivljenog J.R., zatečeno da su dva naponska mosta bila istopljena,
usljed čega se utrošak električne energije, vlasništo oštećene Elektroprivrede
Crne Gore nije mogao registrovati na brojilu preko te dvije faze. Dalje se iz
iskaza svjedoka F. D. i zapisnika o kontroli mjernog mjesta
Elektrodistribucije Podgorica br.022523 od 13.11.2010.godine utvrđuje da na
brojilu odnosno poklopcu koji štiti neovlašćeni pristup naponskim klemama,
nije bilo plombe. Da je upravo okrivljeni istopio naponske mostove na brojilu,
sud izvodi zaključak iz toga što je u vrijeme kontrole on kao vlasnik
stambenog objekta na čije ime se i vodi predmetno brojilo, u istom stanovao sa
svojom porodicom pa je isti imao interes da oštećenjem naponskih mostova
onemogući mjerenje utroška električne energije. Da topljenje dva naponska
mosta nije uzrokovano atmosferskim pražnjenjem već intervencijom na brojilu,
sud je utvrdio iz nalaza i mišljenja vještaka elektro-struke dipl.ing.M. B. od
26.06.2012. godine.
Okrivljeni se u svojim odbranama različito izjašnjavao u pogledu mogućeg
nastanka oštećenja dva naponska mosta na brojilu, pa je u odbrani datoj u
istražnom postupku naveo da su se u njegovoj kući sve do oktobra mjeseca 2010.
godine, nalazili neki radnici iz Bugarske i Makedonije koji su u stanovali u
istoj i to za vrijeme dok su gradili njegov drugi objekat pored pomenute kuće
i da je moguće da su ovi radnici za vrijeme svog boravka u kući nešto dirali
na predmetnom brojilu, dok je u odbrani datoj na glavnom pretresu naveo da su
u toku 1999. godine kod njega kući stanovali neki radnici iz Albanije i
Makedonije i koji su vršili izgradnju njegovog drugog objekta, kao i da su
tokom 2010. godine, trojica radnika vršila malterisanje njegovog drugog
objekta, te da ovi radnici nijesu stanovali kod njega. Sud nije prihvatio
ovakve odbrane okrivljenog, jer su iste nelogične, obzirom da lica koja za
naknadu vrše radove na tuđoj nepokretnosti ne mogu imati interes da
neovlašćeno spriječe mjerenje utroška električne energije na brojilu iste.
Osim toga, ni sam okrivljeni nije mogao da pojasni različitosti u iznesenim
odbranama. Odbrana okrivljenog u dijelu da je istopljenje naponskih mostova
uzrokovano praženjenjima na repetitoru na brdu Kurilo, u potpunosti je
obesnažena nalazom i mišljenjem vještaka elektro-struke dipl.ing.M. B.od
26.06.2012. godine. Zbog svega navedenog odbrana okrivljenog je neistinita i
sračunato data u cilju izbjegavanja krivično-pravne odgovornosti.
Krivično djelo kradja iz čl.239 st.1 KZ čini onaj ko tudju pokretnu stvar
oduzme drugom u namjeri da njenim prisvajanjem sebi ili drugom pribavi
protivpravnu imovinsku korist. U konkretnom slučaju, okrivljeni je oduzeo
tudju pokretnu stvar-električnu energiju vlasništvo oštećene Elektroprivrede
Crne Gore, u namjeri da njenim prisvajanjem pribavi sebi protivpravnu
imovinsku korist preko 150,00 eura, jer učinilac koji krade struju, na način
što istopi dva naponska mosta na brojilu, tako da se njen utrošak preko dvije
faze ne registruje na brojilu, ima namjeru da to čini dok god bude u
mogućnosti.
Sud nalazi da je okrivljeni imajući u vidu sve okolnosti konkretnog slučaja,
navedeno krivično djelo učinio sa direktnim umišljajem, jer je bio svjestan
svog djela i htio je njegovo izvršenje, a sa namjerom pribavljanja
protivpravne imovinske koristi preko 150,00 eura. Zbog toga se u njegovim
radnjama stiču sva bitna obilježja bića krivičnog djela krađa iz čl.239 st.1
KZ, pa je istog valjalo oglasiti krivim i izreći mu krivičnu sankciju.
Sud je prilikom odlučivanja o vrsti i visini krivične sankcije za okrivljenog,
imao u vidu sve okolnosti na strani okrivljenog koje su od značaja za izbor i
visinu u smislu čl.42 KZ, pa je od olakšavajućih okolnosti na strani
okrivljenog našao da je lošeg imovnog stanja, da je oženjen, otac troje djece,
a od otežavajućih okolnosti da je osuđivan presudom Osnovnog suda u
Danilovgradu K.br.91/97 od 24.02.1999.godine, zbog krivičnog djela iz čl.177
st.1 u vezi čl.172 st.1 KZ RCG, na kaznu zatvora u trajanju od 3 (tri)
mjeseca, s tim što je sud imao u vidu veliki protek vremena od navedene osude,
pa je sud okrivljenom izrekao uslovnu osudu kojom mu je utvrdio kaznu zatvora
u trajanju od 3 (tri) mjeseca i istovremeno odredio rok provjeravanja od
1(jedne) godine, odnosno da se utvrdjena kazna neće izvršiti ako okrivljeni za
vrijeme od 1 godine po pravosnažnosti presude ne izvrši novo krivično djelo.
Sud je našao da se u konkretnom slučaju, a imajući u vidu naprijed navedene
olakšavajuće okolnosti može očekivati da će se upozorenjem uz prijetnju kaznom
uticati na okrivljenog da ubuduće ne vrši krivična djela, te da nije nužno da
se kazna primijeni radi krivično-pravne zaštite, pa sud nalazi da će se
uslovnom osudom iz izreke ove presude u potpunosti ostvariti svrha izricanja
ove krivične sankcije iz čl.52 KZ u okviru opšte svrhe propisivanja i
izricanja krivičnih sankcija iz čl.4 st.2 KZ.
O troškovima krivičnog postupka odlučeno je na osnovu čl.226 i 229 ZKP-a, pa
kako je okrivljeni oglašen krivim, isti je obavezan da plati ovom sudu na ime
troškova krivičnog postupka iznos od 82,50 eura, a koji iznos predstavlja
nagradu odmjerenu vještaku elektro-struke dipl.ing.M. B., kao i na ime sudskog
paušala plati iznos od 30,00 eura, koji iznos je odmjeren srazmjerno trajanju,
složenosti ovog postupka i imovnom stanju okrivljenog. Navedene iznose
okrivljeni je dužan platiti u roku od 15 dana po pravosnažnosti presude.
Na osnovu čl.239 st.2 ZKP-a, oštećena Elektroprivreda Crne Gore AD Nikšić-
Elektrodistribucija Podgorica je radi ostvarivanja imovinsko-pravnog zahtjeva
upućena na parnični postupak, obzirom da dokazi provedeni u krivičnom postupku
nijesu pružali pouzdan osnov ni za potpuno ni za djelimično presuđenje, a
njihovo pribavljanje je vodilo nepotrebnom odugovlačenju postupka.
Sa iznijetog, a primjenom čl.374 ZKP-a, odlučeno je kao u izreci ove presude.
ZAPISNIČAR, S U D I J A,
Ana Ivanović s.r. Vladimir Novović s.r.
PRAVNA POUKA:Protiv ove presude može se izjaviti žalba, Višem sudu u
Podgorici, u roku od 8 dana od dana prijema prepisa iste, a preko ovog suda.