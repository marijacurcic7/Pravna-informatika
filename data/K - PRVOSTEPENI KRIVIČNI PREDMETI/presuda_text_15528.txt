K.br. 42/12
U IME CRNE GORE
OSNOVNI SUD U DANILOVGRADU, kao krivični, po sudiji pojedincu Vladimiru
Novoviću, uz učešće Branke Nikolić kao zapisničara, u krivičnom predmetu
protiv okrivljenih Z. B. i B.A., iz D., koje brani B. B. adv. iz P., zbog
krivičnog djela kradja u pokušaju iz čl.239 st.1 KZ u vezi čl.20 KZ u vezi čl.
23 st.2 KZ, odlučujući po optužnom predlogu Osnovnog državnog tužilaštva iz
Podgorice Kt.br.426/12 od 23.04.2012. godine, koji je na glavnom pretresu
zastupao Grujo Radonjić, zamjenik ODT-a iz Podgorice, nakon održanog glavnog i
javnog pretresa dana 27.11.2012.godine u prisustvu zastupnika optužbe,
okrivljenih, branioca okrivljenih i ovlašćenog predstavnika "C." AD D. B. K.,
donio je dana 30.11.2012.godine i istog dana javno objavio
PRESUDU
Okrivljeni:
1. Z.B., zvani „B.“, od oca S. i majke A., rođene I., rođen ... godine u P.,
sa prebivalištem u mjestu S. – M., državljanin Crne Gore, pismen, završio
srednju školu, po zanimanju radnik, oženjen, otac dvoje djece, srednjeg
imovnog stanja, osuđivan presudom Višeg suda u Podgorici K.br. 83/06 od
08.12.2006. godine zbog krivičnog djela iz čl. 300 KZ na kaznu zatvora u
trajanju od 2 godine
2. B. A. od oca Đ. i majke M., rođene R., rođen ... godine u P., sa
prebivalištem u mjestu S., državljanin Crne Gore, pismen, završio srednju
školu, po zanimanju metalostrugar, neoženjen, srednjeg imovnog stanja,
neosuđivan.
KRIVI SU
Što su:
Dana 13.03.2012.godine, oko 20,00 časova, u dvorištu Osnovne škole "Vuko
Jovović", u mjestu Lazine, opština Danilovgrad, zajedno i po prethodnom
dogovoru, tuđu pokretnu stvar, pokušali da oduzmu drugom u namjeri da njenim
prisvajanjem sebi pribave protivpravnu imovinsku korist, u vrijednosti preko
150,00 eura, na način što su vozilom marke "Fiat Tipo" reg. oznake PG BD 952,
vlasništvo okrivljenog Z.B., došli u dvorište navedene škole u namjeri da iz
trafostanice, vlasništvo "Crnagoracoop" AD Danilovgrad koja se nalazi u
dvorištu te škole, oduzmu bakarnu žicu i sve vrijednije djelove te
trafostanice, kada su u oduzimanju zatečeni od strane ovlašćenih službenika
Uprave policije - Ispostava Danilovgrad i spriječeni u daljem izvršenju djela,
a bili su svjesni djela i htjeli njegovo izvršenje.
- čime su kao saizvršioci počinili krivično djelo krađa u pokušaju iz čl. 239
st.1 KZ u vezi čl.20 KZ i čl.23 st.2 KZ.
Pa sud okrivljenog Z.B. primjenom citiranih zakonskih propisa, te čl. 4, 5,
13, 15, 32, 36, 42 i 51 KZ i čl.226, 229 i 374 ZKP-a
O S U Đ U J E
Na kaznu zatvora u trajanju od 30 (trideset) dana, u koju kaznu mu se
uračunava vrijeme za koje je lišen slobode od strane Uprave policije Ispostava
Danilovgrad od 13.03.2012.godine od 20,30 časova do 14.03.2012.godine do 08,25
časova.
Sud okrivljenom B. A. primjenom citiranih zakonskih odredbi te čl. 4, 5, 13,
15, 32, 42, 52, 53 i 54 KZ i čl.226, 229 i 374 ZKP-a , izriče
USLOVNU OSUDU
Kojom mu utvrdjuje kaznu zatvora u trajanju od 30 (trideset) dana i
istovremeno odredjuje da se ista neće izvršiti ukoliko okrivljeni za vrijeme
od 1 (jedne) godine po pravosnažnosti presude ne učini novo krivično djelo.
Na osnovu čl. 239 st.2 ZKP-a oštećeni "C." AD D. se radi ostvarivanja
imovinsko-pravnog zahtjeva upućuje na parnični postupak.
Dužni su okrivljeni Z.B. i B.A. da na ime troškova krivičnog postupka -
sudskog paušala uplate ovom sudu iznose od po 30,00 eura, u roku od 15 dana po
pravosnažnosti presude.
Na osnovu čl.75 st.1 KZ trajno se oduzima od okrivljenog Z.B. francuski ključ
Womax crveno-crne drške, okasti ključ br.21 i 23 i šrafciger-tinjalica crvene
boje, a od okrivljenog B. A. baterijska lampa crne boje.
O b r a z l o ž e nj e
Optužnim predlogom Osnovnog državnog tužilaštva Podgorica Kt.br.426/12 od
23.04.2012.godine, stavljeno je na teret okrivljenima Z.B. i B.A. da su kao
saizvršioci izvršili krivično djelo krađa u pokušaju iz čl.239 st.1 u vezi
čl.20 u vezi čl.23 st.2 KZ. Zastupnik optužbe je na glavnom pretresu u
završnoj riječi precizirao činjenični opis krivičnog djela iz optužnog
predloga, na način bliže određen u izreci presude, dok je pravna kvalifikacija
ostala ista. Predložio je da sud okrivljene oglasi krivim i osudi u okviru
zakonom propisane kazne.
Okrivljeni Z.B. u odbrani datoj u istražnom postupku u bitnom je naveo da je
dana 13.03.2012.godine, negdje oko 18,00 časova, sa svojim vozilom marke "Fiat
Tipo", bijele boje, reg. oznake ..., krenuo iz Spuža prema Danilovgradu, kako
bi tamo kupio u apoteci kremu. Tom prilikom je sa njim pošao i A. B. koji je
prije nego što su krenuli za Danilovgrad u njegovo vozilo stavio dva- tri
kilograma bakarne žice, za čije porijeklo nije pitao B. Kada su došli u
Danilovgrad B.je nekom čovjeku tu istu žicu prodao za oko 20,00 eura, nakon
čega su se vratili u Spuž kako bi dodao kremu svojoj ženi, da bi se nedugo
zatim on i B. istim vozilom ponovo uputili za Danilovgrad. Dok su prolazili
pored Osnovne škole, koja se nalazi u Lazinama, primijetili su 2-3 nepoznata
lica koja su užurbano ušla u jedan bijeli kombi koji je potom naglo
„startovao“ i udaljio se iz dvorišta te škole. Vidjevši to, zaustavio je svoje
vozilo i izašao iz njega zajedno sa B. da bi vidjeli o čemu se radi. Tada je
iz džepa izvadio džepnu lapmu koju je uključio, i pogledao je u pravcu
trafostanice koja je bila u tom školskom dvorištu. Primijetio je da je ista
demolirana, da na njoj nema vrata, te da je transformator izvađen iz
trafostanice i prevrnut na livadi pored nje. Prišao je i jasno vidio da je
isti šupalj to jest da u njemu nema bakarne žice. Pored transformatora na
livadi su bili razbacani razni limovi, daske i zamotuljci od papira, a takođe
je vidio da se tu nalazi i alat i to jedan „francuski ključ“ crvene drške,
„okasti ključ“ i crveni šrafciger, koji alat je pokupio, ali je isti taj alat
ubrzo odbacio od sebe, jer je upravo u tom trenutku naišla patrola službenika
policije koji su ih lišili slobode i priveli u stanicu policije. Posebno je
napomenuo da kritičnom prilikom nije imao namjeru da uzima bilo šta, odnosno
da uzima žicu iz transformatora ili eventualno da nosi transformator odatle,
već da je samo imao namjeru da radi druženja svrati u dvorište škole sa svojim
drugom B. zbog toga što su znali da se tu okupljaju momci i djevojke iz Spuža
i Danilovgrada.
Okrivljeni Z.B. u odbrani datoj na glavnom pretresu u bitnom je naveo da je
kritičnom prilikom zajedno sa B., svojim vozilom marke "Fiat Tipo" došao
ispred Osnovne škole u mjestu Lazine, gdje je trebao da sačeka svoju
prijateljicu. Došavši na pomenuto mjesto, prije izlaska iz vozila vidio je da
je bijeli kombi, koji se kretao u pravcu Danilovgrada i u kom su bila tri
momka, prošao pored njegovog vozila. Nadalje je naveo da je tom prilikom blizu
škole pronašao i uzeo alat i to jedan okasti ključ i jedan ključ sa mehanizmom
za zavijanje, međutim tada je naišlo policijsko vozilo sa uključenom rotacijom
iz kog su izašli policajci L i R i koji su vikali „stani, stani“, pa su on i
B. mirno stali i na poziv tih policajaca ušli u policijsko vozilo i pošli u
stanicu policije u Danilovgradu. U stanici policije je prilikom saslušanja
rekao da je pronašao pomenuti alat, ali je tamo njemu rečeno „pričaj ti što
oćeš“. Potpisao je potvrdu da se od njega oduzimaju navedeni predmeti iz
razloga što su policajci u stanici vikali na njega da je potpiše. Na kraju je
istakao da nije imao namjeru da bilo šta ukrade, te da je crna baterijska
lampa njegovo vlasništvo i da istu stalno nosi sa sobom.
Upoznat na različitosti u odnosu na odbranu datu u istražnom postupku naveo je
da se događaj odigrao onako kako je to naveo u istrazi, a na glavnom pretresu
je zaboravio da ispriča sve detalje, jer se istih detalja bolje sjećao
prilikom iznošenja odbrane u istražnom postupku.
Okrivljeni B.A. u odbrani datoj u istražnom postupku u bitnom je naveo da se
dana 13.03.2012.godine, negdje oko 18,00 časova, zajedno sa svojim drugom
Z.B., vozilom Zekića marke "Fiat Tipo" bijele boje, uputio u pravcu
Danilovgrada, pa je dolaskom tamo izvjesnom M. B. za 16,00 eura prodao 3,5 kg
svoje bakarne žice. Nakon obavljene kupoprodaje krenuli su u pravcu Spuža i
prolazeći pored Osnovne škole, koja se nalazi u Lazinama, primijetili su u
dvorištu škole pored trafostanice 2-3 nepoznata lica i parkiran jedan bijeli
kombi. Vidjevši to, malo su zastali da bi pogledali o čemu se tu radi, a
nedugo zatim su produžili prema svojim kućama i došli do kuće Zekića gdje je
imenovani ostavio neke kese sa artiklima koje je kupio dok su bili u
Danilovgradu. Odmah potom Z. vozilom vratili su se na Lazine i parkirali u
dvorište pomenute škole kako bi provjerili šta se to tamo dešava, jer im je
bilo sumnjivo to što su tamo bila nepoznata lica sa kombijem. Kada su izašli
iz vozila krenuli su u pravcu trafostanice koja se nalazila u školskom
dvorištu, kako bi vidjeli ima li šta tamo i tada je vidio da se oko iste
nalaze razbacane stvari i to daske, djelovi lima, vrata od trafostanice kao i
transformator koji je bio prazan, pa je pretpostavio da je neko uzeo žicu iz
njega. Međutim, u tom trenutku je naišlo policijsko vozilo, nakon čega su se
obojica dali u bjekstvo, ali su ih ubrzo policijski službenici pronašli,
lišili slobode i priveli u policijsku stanicu u Danilovgradu. Posebno je
napomenuo da se kritičnom prilikom dogovorio sa Z. da se zajedno vrate u
školsko dvorište kako bi provjerili o čemu se radi i da provjere šta ima oko
te trafostanice, a takođe su imali namjeru da uzmu bakarnu žicu ukoliko bi
istu pronašli. Pojasnio je da je prilikom dolaska kod trafostanice zajedno sa
Z., pomoću svjetleće lampe provjeravao da li oko trafostanice i u samom
transformatoru ima bakarne žice, ali je vidio da u istom nema ništa, odnosno
da nedostaju djelovi iz njega i da bi vjerovatno uzeli bakarnu žicu da su je
tom prilikom našli kao i da ih nije u tome spriječila policija, koja se tu
stvorila svega par minuta nakon njihovog dolaska.
Okrivljeni B.A. u odbrani datoj na glavnom pretresu u bitnom je naveo da je
dana 13.03.2012. godine, zajedno sa Z.B., Z. vozilom marke "Fiat Tipo" iz
Spuža otišao u Danilovgrad, gdje je M.B. prodao izvjesnu količinu bakra, nakon
čega je sa Z. krenuo lokalnim putem natrag u pravcu Spuža. Dok su prolazili
pored Lazina odlučili su da svrate u dvorište Osnovne škole kako bi se tamo
družili sa mještanima koji se inače tu okupljaju. Došavši vozilom ispred
škole, Z. je ostavio vozilo u blizini zida škole i nakon toga su se udaljili
od vozila u pravcu škole da bi u jednom momentu vidjeli policijsko vozlio.
Potom su obojica pošli iza škole kako bi se sakrili od policije, a iz razloga
da pripadnici policije ne bi pomislili kako se on i Z. drogiraju. Međutim
policajci R. i L. su ih presreli i poveli u stanicu policije u Danilovgradu.
Istakao je da on i Z. nijesu imali namjeru da kradu, već da se sastanu sa
nekim djevojkama, a u momentu kada su naišli policajci njih dvojica nijesu
stajali u blizini transformatora. Inače, baterijska lampa koja mu je kritičnom
prilikom od strane policije oduzeta i za koju je potpisao potvrdu o oduzimanju
je u vlasništvu njegovog druga, a istu je nosio sa sobom, jer mu je bila
potrebna kad je išao u ribolov.
Upoznat na različitosti u odnosu na odbranu datu u istražnom postupku naveo je
da je tačna odbrana koju je iznio na glavnom pretresu, a jedino na glavnom
pretresu nije naveo da je kritičnom prilikom vidio bijeli kombi kod škole u
Lazinama, međutim različitosti između odbrane date u istrazi i na glavnom
pretresu nije mogao da pojasni.
Branilac okrivljenih adv. B. B. u završnoj riječi je zastupao tezu da nema
dokaza da su njegovi branjenici počinili krivično djelo stavljeno im na teret,
zbog čega je predložio da ih sud oslobodi od optužbe.
Sud je na glavnom pretresu u dokaznom postupku saslušao ovlašćenog
predstavnika oštećenog „C.“ AD D. B. K.u, saslušao svjedoka L. D., saslušao
svjedoka R. M., saslušao svjedoka R. J., pročitao službenu zabilješku Uprave
policije Ispostava Danilovgrad od 13.03.2012 godine, pročitao potvrdu o
privremeno oduzetim predmetima Uprave policije Ispostava Danilovgrad od
13.03.2012 godine, izdatu na ime okrivljenog Z.B., pročitao potvrdu o
privremeno oduzetim predmetima Uprave policije Ispostava Danilovgrad od
13.03.2012 godine, izdatu na ime okrivljenog B. A., izvršio uvid u francuski
ključ „Womax“ crveno-crne drške, okasti ključ br. 21 i 23, šrafciger-
tinjalicu crvene boje i baterijsku lampu crne boje, pročitao izvod iz kaznene
evidencije Uprave policije PJ Podgorica br.29-245/12-15855/2-2660 od
20.06.2012. godine izdat na ime okrivljenog Z.B. i pročitao izvod iz kaznene
evidencije Uprave policije PJ Podgorica br.29-245/12-15855/2-2660 od
20.06.2012. godine izdat na ime okrivljenog B. A.
Ovlašćeni predstavnik oštećenog „C.“ AD D. B.K. je u iskazu datom na glavnom
pretresu u bitnom navela da je predmetna trafostanica vlasništvo privrednog
društva „C.“ AD D. U ime oštećenog se pridružila krivičnom gonjenju protiv
okrivljenih i postavila je imovinsko pravni zahtjev, s tim što nije
precizirala visinu istog.
Svjedok L. D., u iskazu datom u istražnom postupku i na glavnom pretresu u
bitnom je naveo da je dana 13.03.2012 godine, zajedno sa kolegom R. M.,
obavljao uobičajene policijsko-patrolne poslove. Negdje oko 20,00 časova,
obaviješteni su od dežurne policijske službe da je u toku krađa transformatora
iz trafostanice koja se nalazila u dvorištu stare škole u Lazinama i da je u
blizini primijećeno bijelo vozilo nepoznate marke i reg.oznaka. Odmah zatim su
službenim vozilom stigli na lice mjesta i odlučili da obave obilazak pomenute
lokacije kao i obližnjih ulica. Nakon nekih 10-15 minuta ispred škole je
primijetio parkirano vozilo bijele boje marke „Fiat Tipo“, a u blizini
trafostanice vidio je dva lica. Kada je parkirao svoje službeno vozilo u
dvorištu škole, ta dva lica su se dala u bjekstvo, međutim uspio je sa svojim
kolegom da ih zaustavi i spriječi njihovo dalje bjekstvo. Po izvršenom
legitimisanju utvrdili su da se radi o Z.B. i B. A., koji su potom odvedeni u
policijsku stanicu u Danilovgradu. Posebno je istakao da je primijetio da je
trafostanica koja se nalazila u dvorištu škole bila u potpunosti uništena, da
su vrata razbijena, da je jedan transformator bio izvađen iz trafostanice i
nalazio se metar-dva pored trafostanice, a u samom transformatoru nije bilo
bakarnih kalemova, već su te žice bile izvađene i nalazile su se nasložene
pored transformatora i bile su pripremljene za nošenje. Inače na mjestu gdje
se nalazio Z.B. uočio je okasti ključ, tinjalicu i francuski ključ, koji
predmeti su izuzeti sa lica mjesta.
Svjedok R. M. u iskazu datom u istražnom postupku i na glavnom pretresu u
bitnom je naveo da je dana 13.03.2012. godine, zajedno sa kolegom L. D.,
obavljao redovnu patrolnu djelatnost. Negdje oko 20,00 časova obaviješteni su
od dežurne policijske službe da je u toku krađa transformatora iz trafostanice
koja se nalazila u dvorištu stare škole u Lazinama. Odmah zatim su službenim
vozilom stigli na lice mjesta i u dvorištu škole pored trafostanice uočio je
da su vrata od iste bila razbijena i da je transformator izvađen iz
trafostanice i bačen na travu. Iz unutrašnjosti transformatora sve je bilo
povađeno, a pošto na tom mjestu nijesu zatekli bilo koga, odlučili su da obiđu
okolne ulice. Nakon 10-15 minuta obilaska ponovo su došli kod trafostanice i
tada je primijetio parkirano pored škole vozilo marke „Fiat Tipo“. Vozilo je
bilo parkirano uz školu, tako da se nije moglo uočiti sa glavnog puta. Odmah
po dolasku primijetio je dva lica koja su se dala u bjekstvo, pa je njegov
kolega povikao tim licima da stanu. Uspjeli su da ih spriječe u daljem
bjekstvu, nakon čega su ih priveli u stanicu policije u Danilovgradu. Istakao
je da je ova dva lica primijetio tek kada su se dali u bjekstvo, kao i da je u
travi na licu mjesta pronađen neki alat koji je kasnije tehničar izuzeo sa
lica mjesta.
Svjedok R. J. u iskazu datom na glavnom pretresu u bitnom je naveo da je po
struci mašinski tehničar i da je sa svojim kolegom po prethodnom nalogu
direktora „C.“ pošao da provjeri stanje trafostanice koja se nalazi u
Lazinama. Tom prilikom je vidio da je trafostanica djelimično otvorena, a da
je u trafostanici bio transformator, te da u trafostanici ništa nije
nedostajalo. Zatvorio je vrata od trafostanice, ali ih nije zaključao. Nakon
nekoliko dana čuo je da je trafostanica bila predmet krađe, pa je opet po
nalogu direktora otišao da provjeri stanje na trafostanici i tom prilikom je
vidio da je transformator izvađen iz trafostanice i da su oko istog bili
porazbacani djelovi. Istakao je da je u prošlosti sa pomenute trafostanice bio
napajan jedan proizvodni pogon preduzeća „C.“ ali da isti nije u funkciji više
od 5 godina. Dodao je da je transformator bio težak od 1000 do 1500 kg.
Iz službene zabilješke Uprave policije Ispostava Danilovgrad od 13.03.2012.
godine proizilazi da su navedenog dana službenici Uprave policije L.D. i R. M.
obavljali patrolnu djelatnost. Oko 20,00 časova upućeni su u mjesto Lazine,
kod škole, jer su od dežurne službe policije imali informaciju da je na
pomenuto mjesto u toku krađa transformatora iz trafostanice. Dolaskom na lice
mjesta u 20,05 časova nijesu zatekli nikog, ali su primijetili da je
transformator izvađen i spremljen za nošenje. Uputili su se u obilazak
obližnjih ulica, a u 20,25 časova su se vratili u dvorište škole gdje su
primijetili putničko motorno vozilo marke "Fiat Tipo" i dva lica koja su se
vidjevši njih dala u bjekstvo. Iste su sustigli, lišili slobode, a potom
legitimisali i utvrdili da se radi o Z.B.u i B. A.
Iz potvrde o privremeno oduzetim predmetima Uprave policije Ispostava
Danilovgrad od 13.03.2012.godine, izdate na ime okrivljenog Z.B., utvrđuje se
da je od okrivljenog Z.B. oduzet šrafciger-tinjalica, okasti ključ br. 21 i 23
i francuski kljuc "Womax" crveno-crne drške.
Iz potvrde o privremeno oduzetim predmetima Uprave policije Ispostava
Danilovgrad od 13.03.2012.godine, izdate na ime okrivljenog B. A., utvrđuje se
da je od okrivljenog B. A. oduzeta baterijska lampa crne boje.
Uvidom u francuski ključ "Womax" crveno-crne drške, okasti ključ br. 21 i 23,
šrafciger-tinjalica crvene boje i baterijsku lamu crne boje utvrđuje se da se
radi o ispravnom alatu i baterijskoj lampi.
Iz izvoda iz kaznene evidencije Uprave policije PJ Podgorica
br.29-245/12-15855/2-2660 od 20.06.2012 godine, izdatog na ime okrivljenog
Z.B., utvrđuje se da je okrivljeni Z.B. osuđivan presudom Višeg suda u
Podgorici K.br. 83/06 od 08.12.2006.godine, zbog krivičnog djela iz čl. 300 KZ
na kaznu zatvora u trajanju od 2 godine.
Iz izvoda iz kaznene evidencije Uprave policije PJ Podgorica
br.29-245/12-15855/2-2660 od 20.06.2012.godine, izdatog na ime okrivljenog B.
A., utvrđuje se da isti nije osuđivan.
Sud je cijenio iskaze svjedoka L. D. i R. M. pa je našao da su se isti
objektivno, logično i istinito izjasnili o činjenicama važnim za ovu krivičnu
stvar. Njihovi iskazi stoje u skladnoj vezi sa službenom zabilješkom Uprave
policije Ispostava Danilovgrad od 13.03.2012.godine, potvrdom o privremeno
oduzetim predmetima Uprave policije Ispostava Danilovgrad od
13.03.2012.godine, izdatom na ime okrivljenog Z.B., potvrdom o privremeno
oduzetim predmetima Uprave policije Ispostava Danilovgrad od
13.03.2012.godine, izdatom na ime okrivljenog B. A., i uvidom u francuski
ključ „Womax“ crveno-crne drške, okasti ključ br. 21 i 23, šrafciger-
tinjalicu crvene boje i baterijsku lampu crne boje
Sud je cijenio iskaz svjedoka R.J., pa je našao da se ovaj svjedok objektivno
i istinito izjasnio o činjenicama koje su mu poznate, a da se pritom nije
upuštao u izjašnjavanje o činjenicama koje mu nijesu poznate.
Na osnovu naprijed izložene činjenične gradje proizašle iz dokaza provedenih
na glavnom pretresu ovaj sud je utvrdio da su okrivljeni Z.B. i B.A., kao
saizvršioci počinili krivično djelo krađa u pokušaju iz čl. 239 st.1 KZ u vezi
čl.20 KZ i čl.23 st.2 KZ. Naime, okrivljeni Z.B. i B.A. su dana
13.03.2012.godine, oko 20,00 časova, u dvorištu Osnovne škole "Vuko Jovović",
u mjestu Lazine, opština Danilovgrad, zajedno i po prethodnom dogovoru, tuđu
pokretnu stvar, pokušali da oduzmu drugom u namjeri da njenim prisvajanjem
sebi pribave protivpravnu imovinsku korist, u vrijednosti preko 150,00 eura,
na način što su vozilom marke "Fiat Tipo" reg. oznake PG BD 952, vlasništvo
okrivljenog Z.B., došli u dvorište navedene škole u namjeri da iz
trafostanice, vlasništvo "C." AD D. koja se nalazi u dvorištu te škole, oduzmu
bakarnu žicu i sve vrijednije djelove te trafostanice, kada su u oduzimanju
zatečeni od strane ovlašćenih službenika Uprave policije - Ispostava
Danilovgrad i spriječeni u daljem izvršenju djela.
Sve naprijed navedene činjenice utvrđene su iz iskaza ovlašćenog predstavnika
oštećenog „C.“ AD D. B. K., svjedoka L. D., svjedoka R. M., svjedoka R. J.,
službene zabilješke Uprave policije Ispostava Danilovgrad od
13.03.2012.godine, potvrde o privremeno oduzetim predmetima Uprave policije
Ispostava Danilovgrad od 13.03.2012.godine izdate na ime okrivljenog Z.B.,
potvrde o privremeno oduzetim predmetima Uprave policije Ispostava Danilovgrad
od 13.03.2012.godine izdate na ime okrivljenog B. A. i uvida u francuski ključ
„Womax“ crveno-crne drške, okasti ključ br. 21 i 23, šrafciger-tinjalicu
crvene boje i baterijsku lampu crne boje.
Iz iskaza ovlašćenog predstavnika oštećenog „C.“ AD D. B. K. i iskaza svjedoka
R. J. utvrđuje se da je trafostanica koja se nalazi u dvorištu Osnovne škole
“Vuko Jovović” u Lazinama dana 13.03.2012.godine bila u vlasništvu pomenutog
privrednog društva. Dalje se iz iskaza svjedoka L. D. i R. M. utvrđuje da su
imenovani dana 13.03.2012.godine kao službenici policije, po prethodnoj
informaciji dežurne policijske službe, stigli oko 20,00 časova u dvorište
Osnovne škole „Vuko Jovović“ u Lazinama kada su primijetili da je
transformator izvađen iz trafostanice. Kako u tom momentu nijesu zatekli
nikoga, obišli su na kratko obližnje ulice, a zatim se ponovo vratili. Tom
prilikom na licu mjesta zatečeni su okrivljeni Z.B. i B. A. koji su se odmah
po dolasku policije dali u bjekstvo, ali su u bjekstvu spriječeni hvatanjem od
strane policajaca L. D. i R. M. Sve ovo potvrđeno je i službenom zabilješkom
Uprave policije Ispostava Danilovgrad od 13.03.2012.godine. Da je iz
transformatora bila izvađena bakarna žica i nasložena pored transformatora, te
da su se u neposrednoj blizini trafostanice i transformatora nalazili
okrivljeni Z.B. i B.A. utvrđuje se iz iskaza svjedoka L. D. Da su okrivljeni
Z.B. i B.A. za vađenje bakarne žice iz transformatora koristili za to
adekvatne predmete i to: francuski ključ „Womax“ crveno-crne drške, okasti
ključ br. 21 i 23, šrafciger-tinjalicu crvene boje i baterijsku lampu crne
boje, utvrđuje se iz potvrde o privremeno oduzetim predmetima Uprave policije
Ispostava Danilovgrad od 13.03.2012.godine izdate na ime okrivljenog Z.B. i
potvrde o privremeno oduzetim predmetima Uprave policije Ispostava Danilovgrad
od 13.03.2012.godine izdate na ime okrivljenog B. A. obzirom da se iz ovih
potvrda utvrđuje da su od okrivljenog Z.B. oduzeti francuski ključ „Womax“
crveno-crne drške, okasti ključ br. 21 i 23 i šrafciger-tinjalica crvene boje,
a od okrivljenog B. A. baterijska lampa. Ni okrivljeni Z.B. nije poricao u
odbrani da je u momentu nailaska policije odbacio predmete koji su potvrdom
oduzeti od njega, dok okrivljeni B.A. nije poricao da je baterijska lampa
oduzeta od njega. Iz iskaza svjedoka R. J. proizilazi da je par dana prije
predmetnog događaja transforamtor bio u trafostanici, te da ništa nije
nedostajalo.
Okrivljeni u svojim odbranama u istrazi i na glavnom pretresu nijesu sporili
da su predmetnog dana u večernjim časovima vozilom okrivljenog Z.B. marke
"Fiat Tipo" reg.oznake PG BD 952 došli u dvorište predmetne škole. Odbrana
okrivljenog Z.B. da kritične večeri nije došao da krade, da je došao radi
druženja, da nije pokušao da ukrade žicu iz transformatora, te da alat koji je
kritičnom prilikom oduzet od njega nije njegov već da ga je tu zatekao i uzeo,
je nelogična, obzirom da je nesporno utvrđeno da su on i okrivljeni B.A. po
nailasku policajaca pokušali da pobjegnu, a da je on odbacio od sebe predmetni
alat, pa se kao logično postavlja pitanje zašto bi bježao zajedno sa
okrivljenim B. A., ako je tu došao samo radi druženja. Čak i okrivljeni B.A. u
dijelu odbrane u istražnom postupku ističe da su te večeri on i okrivljeni
Z.B. imali prethodni dogovor i namjeru da uzmu bakarnu žicu ukoliko je
pronađu. Osim toga odbrane okrivljenih Z.B. i B. A. obesnažene su kazivanjem
svjedoka L. D. iz kojeg je utvrđeno da je on okrivljene vidio u blizini
trafostanice i transformatora gdje je pored transformatora bila nasložena
bakarna žica, što okrivljene obzirom na pronađene i oduzete predmete kod njih
dovodi u neraskidivu vezu sa vađenjem i oduzimanjem iste. Zbog toga su odbrane
okrivljenih neistinite i sračunato date u cilju izbjegavanja krivice.
Krivično djelo kradja iz čl.239 st.1 KZ čini onaj ko tudju pokretnu stvar
oduzme drugom u namjeri da njenim prisvajanjem sebi ili drugom pribavi
protivpravnu imovinsku korist, dok krivično djelo ostaje u pokušaju, u smislu
čl.20 KZ, u slučaju kada se sa umišljajem započne izvršenje krivičnog djela,
ali se ne dovrši. U konkretnom slučaju, a na način kako je to naprijed
činjenično utvrdjeno, okrivljeni Z.B. i B.A. su zajedno i po prethodnom
dogovoru pokušali da oduzmu tudju pokretnu stvar u namjeri da prisvajanjem
pribave sebi protivpravnu imovinsku korist tako što su u kasnim večernjim
satima, sa vozilom okrivljenog Z.B. došli u dvorište škole na Lazinama, gde su
upotrebom već pripremljenog alata iz transformatora trafostanice, koja je
vlasništvo „C.“ AD D., izvadili jedan dio bakarne žice i pripremili za
odnošenje, a dok su dalje radili na oduzimanju bakarne žice i svih vrijednijih
djelova trafostanice, zatečeni su od strane ovlašćenih službenika Uprave
policije - Ispostava Danilovgrad i spriječeni u daljem izvršenju djela.
Imajući u vidu da su kritičnom prilikom došli vozilom, koje je bilo
namijenjeno za odvoz stvari koje budu oduzeli, da su u noćnim časovima sa
odgovarajućim alatom i baterijskom lampom zatečeni u oduzimanju djelova
trafostanice koji su bili razbacani po livadi, što znači da su birane stvari
za odnošenje, sud izvodi zaključak da je njihova namjera bila da pribave
protivpravnu imovinsku korist u vrijednosti preko 150,00 eura i da su imali
namjeru da oduzmu bakarnu žicu i sve vrijednije djelove te trafostanice.
Postupajući na ovakav način, uz postignuti dogovor izmedju okrivljenih, koji
su djelovali zajedno, isti su krivično djelo htjeli kao svoje. Dakle, krivično
djelo krađa u pokušaju iz čl.239 st.1 KZ u vezi čl.20 KZ, okrivljeni Z.B. i
B.A. su počinili kao saizvršioci, u smislu čl.23 st.2 KZ.
Sud je u konkretnom slučaju cijenio psihički odnos okrivljenih prema izvršenom
krivičnom djelu, pa je našao da su okrivljeni Z.B. i B.A., predmetno krivično
djelo učinili sa direktnim umišljajem, jer su bili svjesni svog djela i htjeli
su njegovo izvršenje.
Prilikom odlučivanja o vrsti i visini krivične sankcije sud je imao u vidu sve
okolnosti na strani okrivljenih, koje su od značaja za izbor i visinu u smislu
čl. 42 KZ, pa je od olakšavajućih okolnosti na strani okrivljenog Z.B. našao
da je oženjen i otac dvoje djece, a od otežavajućih okolnosti da je osuđivan
presudom Višeg suda u Podgorici K.br.83/06 od 08.12.2006. godine zbog
krivičnog djela iz čl. 300 KZ na kaznu zatvora u trajanju od 2 godine, dok je
na strani okrivljenog B. A. od olakšavajućih okolnosti našao da je isti
neosuđivan, dok otežavajućih okolnosti na njegovoj strani nije bilo.
Zbog toga je sud okrivljenom Z.B. izrekao kaznu zatvora u trajanju od 30 dana,
smatrajući da je ista u potpunosti adekvatna težini učinjenog krivičnog djela
i njegovoj ličnosti kao počinioca, te da će se ovako izrečenom kaznom zatvora
u potpunosti ostvariti svrha kažnjavanja iz čl.32 KZ, i na taj način u
dovoljnoj mjeri uticati na njega da ubuduće ne čini ista ili slična krivična
djela, a u okviru opšte svrhe propisivanja i izricanja krivičnih sankcija iz
čl. 4 st. 2 KZ.
Okrivljenom B. A. sud je izrekao uslovnu osudu, kojom mu je utvrdio kaznu
zatvora u trajanju od 30 (trideset) dana i istovremeno odredio rok
provjeravanja od 1 (jedne) godine, odnosno da se utvrdjena kazna neće izvršiti
ako okrivljeni za vrijeme od jedne godine po pravnosnažnosti presude ne izvrši
novo krivično djelo. Sud je našao da se u konkretnom slučaju, a imajući u vidu
naprijed navedenu olakšavajuću okolnost za okrivljenog B. A., može očekivati
da će se upozorenjem, uz prijetnju kaznom uticati na okrivljenog B. A. da
ubuduće ne vrši krivična djela, te da nije nužno da se kazna primijeni radi
krivično-pravne zaštite i da će se izrečenom uslovnom osudom u potpunosti
ostvariti svrha izricanja ove krivične sankcije iz čl. 52 KZ, u okviru opšte
svrhe izricanja krivičnih sankcija iz čl.4 st.2 KZ.
Na osnovu čl.51 KZ, okrivljenom Z.B. se u izrečenu kaznu ima uračunati vrijeme
za koje je lišen slobode od strane Uprave policije Ispostava Danilovgrad od
13.03.2012.godine od 20,30 časova do 14.03.2012.godine do 08,25 časova.
O troškovima krivičnog postupka odlučeno je na osnovu čl.226 i 229 ZKP-a, pa
kako su okrivljeni oglašeni krivim, obavezani su da na ime troškova krivičnog
postupka-sudskog paušala, uplate ovom sudu iznose od po 30,00 eura, a koji
iznosi su odmjereni srazmjerno trajanju, složenosti ovog postupka i imovnom
stanju okrivljenih. Prednje iznose okrivljeni su dužni platiti u roku od 15
dana po pravosnažnosti presude.
Shodno čl.239 st.2 ZKP-a sud je oštećenu "C." AD D. radi ostvarivanja
imovinsko-pravnog zahtjeva uputio na parnični postupak, obzirom da podaci
krivičnog postupka nijesu pružali pouzdan osnov ni za potpuno ni za djelimično
presudjenje, a pribavljanje dokaza o tome vodilo je nepotrebnom odugovlačenju
postupka.
Na osnovu čl.75 st.1 KZ trajno se oduzima od okrivljenog Z.B. francuski ključ
Womax crveno-crne drške, okasti ključ br.21 i 23 i šrafciger-tinjalica crvene
boje, a od okrivljenog B. A. baterijska lampa crne boje, jer se radi o
predmetima upotrijebljenim za izvršenje krivičnog djela.
Sa iznijetog, a primjenom čl.374 ZKP-a, odlučeno je kao u izreci ove presude.
ZAPISNIČAR, SUDIJA,
Branka Nikolić Vladimir Novović
DNA:
- ODT Podgorica
- Okrivljenom Z.B.
- Okrivljenom B. A
- Braniocu okrivljenih adv. B. B.
- Po pravosnažnosti oštećenom
PRAVNA POUKA: Protiv ove presude može se izjaviti žalba Višem sudu u Podgorici
u roku od 8 dana od dana prijema pismenog otpravka, a preko ovog suda.