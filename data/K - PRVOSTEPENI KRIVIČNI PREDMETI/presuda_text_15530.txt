P.br. 56/12
OSNOVNI SUD U DANILOVGRADU kao parnični, prvostepeni po sudiji Raičević Željku
u pravnoj stvari tužilje B. R. iz Podgorice koju zastupa punomoćnik L. N. adv.
iz Podgorice, protiv tužene Crne Gore - Zavoda za izvršenje krivičnih sankcija
Spuž koju zastupa Zaštitinik imovinsko pravnih interesa, radi naknade štete
vr.sp.1641 euro, nakon održane glavne javne rasprave zaključene dana
22.10.2012.godine, dana 22.11.2012. godine donio je
P R E S U D U
USVAJA SE tužbeni zahtjev tužilje pa se tuženi obavezuje da joj na ime naknade
štete zbog izmakle koristi za 2011 godinu isplati iznos od 1.641 eura, sa
zakonskom kamatom od 29.6.2012. godine pa do isplate, kao i na ime troškova
postupka iznos od 609 eura sve prednje u roku od 15 dana po pravosnažnosti
presude pod prijetnom prinudnog izvršenja.
O b r a z l o ž e nj e
Tužilja je tužbom i riječju na raspravi preko punomoćnika predstavila da je
tuženi obavezan, odlukom donesenom u upravnom postupku, da joj na ime izuzetog
zemljišta koje se nalazi u krugu KPD, da drugo odgovarajuće zemljište.Tuženi
nije postupio po prednjem , tako da tužilja trpi štetu u vidu izmakle koristi
koju je do sada naknadjivala u sudskim postupcima i to poslednju za 2010.
godinu u predmetu P.br.9/11. U završnom izlaganju traženo je da sud donese
presudu kojom će obavezati tuženog da joj na ime izmakle koristi isplati iznos
od 1.641 eura sa kamatom od 29.6.2012 kao i troškove postupka na ime sastava
tužbe, takse na tužbu i odluku troškove vještačenja i pristupa punomoćnika na
ročišta sve po AT-u.
U odgovoru na tužbu tuženi nije sporio obavezu davanja drugog odgovarajućeg
zemljišta tužilji shodno pravosnažnom rješenju iz upravnog postupka, ističući
da ne raspolaže sa nepokretnostima koje bi mogao ustupiti, da preduzima mjere
kako bi ispunila obavezu, te da nije zadat rok za ispunjenje obaveze. Završno
izlaganje je izostalo jer za istu niko nije pristupio a o održavanju ročišta
uredno su obaviješteni.
U dokaznom postupku sud je proveo dokazivanje uvidjajem lica mjesta i
vještačenjem po vještaku poljoprivredne struke L. V., uvidom u presudu ovog
suda P.br.9/11, te čitanjem rješenja Odeljenja za katastar i imovinsko pravne
poslove Danilovgrad broj 03-UP-147/94 25.8.1995. godine, ćitanjem nalaza
vještaka geodetske struke datom u predmetu P.br.148/05 ovog suda, gdje je
postupak vodjen izmedju istih stranaka i po istom pravnom osnovu.
Cijeneći provedene dokaze kako pojedinačno tako i u zbiru, te rezultat
cjelokupnog dokaznog postupka, sud nalazi da je tužbeni zahtjev tužilje
osnovan.
Provedenim dokazima, i to uvidom u rješenje Odeljenja za katatar i imovinsko
pravne poslove Danilovgrad broj 03-UP-147/94 od 25.8.1995. godine utvrdjuje se
obaveza tuženog, da tužilji na ime ranijeg izuzetog zemljišta kojeg čine dio
kat. parcele broj 95 KO Grbe u površini 4320 m2 da drugo odgovarajuće
zemljište, jer su navedne parcele ostale u kompleksu Zavoda za izvršenje
krivičnih sankcija koji uživa posebnu pravnu zaštitu. Po navedenom rješenju
nije postupljeno i tužilji nije dato drugo odgovarajuće zemljište iz kojih
razloga trpi štetu, koju je u sudskim postupcima naknadjivala na ime izmakle
koristi i to u poslednjem postupku u predmetu P.br.9/11 u kojem je donijeta
pravosnažna presuda iste poslovne oznake od 10.6.2011. godine i naknadjena
šteta zaključeno sa 2010. godinom.
Kako je nesporno da tuženi nije ispunio svoju obavezu, to je nedavanjem drugog
odgovarajućeg zemljišta tužilji onemogućeno da na njemu vrše svoja svojinska
prava a u okviru tog prava i pravo korišćenja( konkretno bavljenja
poljoprivredom i ostvarivanjem prinosa uzgajanjem kultura) čime trpi odredjenu
materijalnu štetu. Dakle tužilja trpi ovu štetu zbog toga što tuženi nije
ispunio svoju obavezu u čemu se sastoji njegova protiv pravna radnja, koja je
očigledno u uzročnoj vezi sa nastalom posledicom pričinjenom štetom a
evidentna je i krivica tuženog za nastalu štetu čime je spriječeno povećanje
imovine tužilje koja se ogleda u izgubljenoj koristi od korišćenja
nepokretnosti, pa je zahtjev za naknadu štete zbog izmakle koristi osnovan a
ovo shodno čl. 148, 149 i 196 Zakona o obligacionim odnosima.
Visinu štete sud je utvrdio na osnovu nalaza i mišljenja vještaka
poljoprivredne struke kojim nalazom se utvrdjuje da se za 2011 godinu sa
navedene površine od 4.320 m2 mogao ostvariti prihod od proizvodnje kupusa i
krompira, nakon odbitka troškova proizvodnje u ukupnom iznosu od 1.641 euro.
Izjašnjavajući se na prigovore tuženog vještak poljoprivredne struke L. V.
navodi, da je izvršio neposredan pregled zemljišta i na osnovu podataka u
spisima, što je radio i ranije jer je utvrdjivao visinu štete i za dosadašnji
period (što se utvrdjuje iz postupka u predmetu P.br.9/11). Upravo neposrednim
opažajem i pregledom zemljišta, dovodeći to u vezu sa standardima nauke,
utvrdio je da se radi o poljoprivrednom zemljištu dakle zemljištu koje se može
obradjivati putem mehanizacije i koristiti za poljoprivrednu proizvodnju, bez
obzira što je nekada klasirano kao neplodno, jer je neplodno samo zemljište u
brdu, kamenito, stjenovito, močvara i slično što u konkretnom slučaju nije,
jer se nalazi u krugu ZIKS-a, ravničarskom predjelu pa je cjelokupno područje
obradivo i može se privesti namjeni ogranizovane poljoprivredne proizvodnje.
Dalje navodi da u poljoprivrednoj proizvodnji postoji plodored, a to je
smenjivanje usjeva, pa je sada predvidjen zasad krompira i kupusa, ranije je
to bila lucerka što bi se utvrdilo uvidom u postupke od prije nekoliko godina,
a ovaj plodored se čini kako bi se zemljište sačuvalo i istrijebili korovi i
slično. Što se tiče proizvodnje krompira i kupusa radi se o mehanizovanoj
proizvodnji, ovo su kulture koje su odgovarajuće za ovo područje i
najzastupljenije. Znači nijesu uzete neke kulture na primer voće, vinograd i
slično gdje bi izmakla korist bila znatno veća, već su uzete najzastupljenije
kulture za ovo područje. Osim toga prinosi su prosječni petogodišnji, iz
statističkih podataka a ovom proizvodnjom se može baviti neko i ko ne živi u
mjestu gdje se nalaze nepokretnosti, jer je obračunat trošak za angažovanje
radne snage i mehanizacije, nezavisno dali će vlasnik nepokretnosti biti
prisutan ili ne.
Utvrdjenje vještaka sud u cjelosti prihvata kao stručno i objektivno,
argumentovano i koje tvrdnje tuženi svojim prigovorima nije doveo u sumnju.
Shodno čl. 152 ZPP-a sud je tuženog obavezao na plaćanje troškova postupka
koji se odnose na sastav tužbe 75 eura, taksu na tužbu i odluku od po 42 eura,
troškove vještačenja 150 eura, pristup punomoćnika na 4 održana ročišta po 75
eura što ukupno čini dosudjeni iznos.
OSNOVNI SUD U DANILOVGRADU
Dana 22.11.2012. godine
S U D I J A
Raičević Željko
DN-a:
Punomoćniku tužitelja
Zaštitiniku imovinsko pravnih interesa