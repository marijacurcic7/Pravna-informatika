OSNOVNI SUD U ROŽAJAMA
K.br.216/12.
U IME CRNE GORE
OSNOVNI SUD U ROŽAJAMA i to Predsjednik suda Camić Zahit, kao sudija
pojedinac, sa zapisničarem Burdžović Adisom, odlučujući po optužnici Osnovnog
Državnog Tužilaštva iz Rožaja Kt.br.194/12. od 24. decembra 2012.godine,
protiv optuženih Murić Denisa i Ramović Almera iz Rožaja zbog krivičnog djela
produženo krivično djelo teška kradja iz čl. 240. st. 2. u vezi st. 1. tač. 1.
u vezi čl. 49. i čl. 23. st. 2. Krivičnog Zakonika, nakon održanog glavnog i
javnog pretresa u prisustvu Zamjenika Osnovnog Državnog Tužioca Selmanović
Armina iz Rožaja, oštećenih Lukač Bajrama, Škrijelj Sulja i Škrijelj Nisere, i
optuženih, a u odsustvu oštećenih Šahić Senadije i Kalač Hajrana, dana
13.02.2013.g. donio je i javno objavio
P R E S U D U
Optuženi:
1.MURIĆ DENIS, JMB 2104983272093, od oca Hazira i majke Sanije, rodj. Kalač,
rodjen 21.04.1983. godine u Rožajama, gdje i živi, ul. „M. Pećanin“ bb, drž.
CG, razumije Crnogorski jezik, a maternji jezik mu je Bosanski, pismen,
završio šest razreda osnovne škole, po zanimanju preduzetnik, oženjen, otac
jednog maloljetnog djeteta, siromašnog imovnog stanja, neosudjivan.
2.RAMOVIĆ ALMER, od oca Hamida i majke Ismete, rodj. Kurpejović, rodjen
28.9.1990.godine, u Rožajama, živi u s. Donja Lovnica, opština rožaje, drž.
CG, razumije crnogorski jezik, koji mu je i maternji jezik, pismen, završio
osnovnu školu, nezapošljen, neoženjen, srednjeg imovnog stanja, neosudjivan.
K R I V I S U
Što su:
-dana 17.07.2012.godine, oko 21,00 h, u Rožajama, zajednički, u namjeri da sebi pribave protivpravnu imovinsku korist, obijanjem, oduzeli tuđe pokretne stvari vlasništvo Bajrama Lukača u vrijednosti od 6.718,25 Eura, i to: jedan zlatni set vrijednosti od 1.203,75 Eura, zlatni lanac (60 cm) vrijednosti od 157,50 Eura, četiri komada zlatnih minđuša vrijednosti od 315,00 Eura, zlatnu narukvicu vrijednosti od 191,25 Eura, zlatni muški lanac (50 cm, 2 – 3 mm) vrijednosti od 146,25 Eura, zlatni ženski lanac (50 cm) u vrijednosti od 123,75 Eura, šest komada zlatnih ženskih prestenova vrijednosti od 607,50 Eura, dva komada zlatnih muških prstenova u vrijednosti od 225,00 Eura, jedan zlatni ženski lanac u vrijednosti od 123,75 Eura, jedan zlatni ženski prsten u vrijednosti od 67,50 Eura, jedne zlatne minđuše u vrijednosti od 56,25 Eura, jednu zlatnu ogrlicu u vrijednosti od 180,00 Eura, jedan zlatni lanac u vrijednosti od 123,75 Eura, tri mobilna telefona (marke Alkatel sa SIM karticom 067/733-134, vrijednosti od 42,00 Eura, marke Samsung tip. F480 sa SIM karticom 068/261-194, vrijednosti od 250,00 Eura i marke Samsung sa SIM karticom 065/677-3350 vrijednosti od 55,00 Eura), i novca u iznosu od 2.850,00 Eura, na način što je Denis upotrebom podesnog sredstva - metalne šipke polomio staklo na prozoru od špajza sa gornje strane kuće na prvom spratu, dimenzija 60 x 60 cm, koji je zatim otvorio i ušao u unutrašnjost kuće, vršio premetačinu stvari po sobama i tražio stvari, dok ga je Almer čekao u kolima i pazio da ne bude primijećen, te su tako iz objekta oduzeli stvari,
-dana 22.09.2012.godine, oko 20,00 h, u Rožajama, zajednički, u namjeri da sebi pribave protivpravnu imovinsku korist, obijanjem, oduzeli tuđe pokretne stvari, vlasništvo Sulja Škrijelja i Nisere Škrijelj u vrijednosti od 1.551,25 Eura, i to: jednu zlatnu ogrlicu (40 cm) vrijednosti od 216,00 Eura, jedan zlatni lanac (sajla sa privjeskom 30 cm) vrijednosti od 123,75 Eura, četiri zlatna prstena vrijednosti od 270,00 Eura, dva para zlatnih minđuša vrijednosti od 112,50 Eura, debeli zlatni muški lanac vrijednosti od 112,50 Eura, jedan zlatni polomljeni prsten vrijednosti od 67,50 Eura, dva tanja zlatna prekinuta lančića vrijednosti od 202,50 Eura, jednu zlatnu dječiju narukvicu vrijednosti od 67,50 Eura i četiri dječije zlatne minđuše vrijednosti od 225,00 Eura, srebrnu garnituru (lanac, minđuše i prsten) vrijednosti od 34,00 Eura, tri para srebrnih minđuša vrijednosti od 45,00 Eura, dva srebrna lanca vrijednosti od 60,00 Eura i jedan srebrni prsten vrijednosti od 15,00 Eura, na način što je Denis upotrebom podesnog sredstva - metalne šipke i fizičke snage obio prozor u prizemlju kuće dimenzija 140 x 80 cm, nakon čega je ušao u unutrašnjost kuće i u spavaćoj sobi, dječijoj sobi i dnevnom boravku vršio premetačinu, a zatim je ušao u dječiju sobu i tražio stvari - zlatni i srebrni nakit, dok ga je Almer čekao na livadi pored kuće i pazio da ne bude primijećen, te su tako iz objekta oduzeli stvari,
-dana 29.09.2012.godine oko 20,00 h, u Rožajama, zajednički, u namjeri da sebi pribave protivpravnu imovinsku korist, obijanjem, oduzeli tuđe pokretne stvari i to: 75,00 Eura novca (60,00 Eura iz novčanika i 15,00 Eura iz kasice), vlasništvo Senadije Šahić i jedan mobilni telefon marke Nokia tip 1800 sa SIM karticom Luksemburga br. +352621649861 vrijednosti od 10,00 Eura, ključeve od garaže i vrata od kuće i ostava, jedan par gumenih rukavica, jednu jelensku kožu i jedan bižuterijski lanac, na način što je Denis upotrebom podesnog sredstva - metalne šipke i fizičke snage obio eloksirani prozor u prizemlju kuće dimenzija 140 x 120 cm, u kojem stanuje Senadija Šahić, nakon čega je ušao u unutrašnjost kuće, vršio premetačinu po sobama i iz novčanika i metalne dječije kasice oduzeo novac, a zatim je upotrebom fizičke snage obio eloksirana vrata od balkona na prvom spratu od kuće, vršio premetačinu po sobama i tražio stvari, dok ga je Almer čekao u kolima i pazio da ne bude primijećen, a zatim je ulazio u sobe, te su tako iz objekta oduzeli stvari,
-dana 05.10.2012. godine, oko 20,30 h, u Rožajama, zajednički, u namjeri da sebi pribave protivpravnu imovinsku korist, obijanjem, oduzeli tuđe pokretne stvari vlasništvo Hajrana Kalača i to: 570,00 Eura, novca, na način što je Denis upotrebom podesnog sredstva - metalne šipke i fizičke snage obio prozor od špajza dimenzija 40 x 60 cm, nakon čega je ušao u unutrašnjost kuće i iz ženske torbe koja se nalazila u dječijoj sobi na stolu, oduzeo novac, dok ga je Almer čekao ispred kuće i pazio da ne bude primijećen,
-čime su kao saizvršioci izvršili produženo krivično djelo teška krađa iz čl. 240. st. 2. u vezi st. 1. tačka 1. u vezi čl. 49. i čl. 23. st. 2. Krivičnog zakonika. 
Pa ih sud na osnovu pomenutog zakonskog propisa, primjenom čl.
4.13.15.32.36.42.51. Krivičnog Zakonika, čl. 226. 229. 239.st.2. i 374.
Zakonika o Krivičnom Postupku
O S U DJ U J E
1.Optuženog MURIĆ DENISA, na kaznu zatvora u trajanju od 1 (jedne) godine i 4
(četiri) mjeseca, u koju mu se ima uračunati vrijeme provedeno u pritvoru od
06.10.2012.godine do 02.11.2012.godine.
2.Optuženog RAMOVIĆ ALMERA, na kaznu zatvora u trajanju od 1. (jedne) godine,
u koju mu se ima uračunati vrijeme provedeno u pritvoru od 06.10.2012. godine
do 02.11.2012. godine.
Da plate na ime troškova krivičnog postupka i to:
Murić Denis iznos od 1247,50 eura a Ramović Almer iznos od 2336,50 eura kao i
da plate na ime paušala iznos od po 40 eura
Obavezuju se optuženi da oštećenim Lukač Bajramu na ime imovinsko pravnog
zahtjeva solidarno plate iznos od 6.718,25 eura, Škrijelj Sulju i Niseri iznos
od 551,25 eura i Šahić Senadiji iznos od 25 eura.
Sve ovo u roku od 15 dana po pravnosnažnosti presude.
Oštećena Šahić Senadija, radi ostvarivanja imovinsko pravnog zahtjeva upućuje
se na gradjansku parnicu.
O b r a z l o ž e n j e
ODT iz Rožaja podnio je optužnicu Kt.br. 194/12. od 24. decembra 2013. godine,
protiv optuženih Murić Denisa i Ramović Almera iz Rožaja, zbog krivičnog djela
produženo krivično djelo teška krađa iz čl. 240. st. 2. u vezi st. 1. tačka 1.
u vezi čl. 49. i čl. 23. st. 2. KZ.
Na glavnom pretresu Zamjenik ODT-a iz Rožaja precizirao je činjenični opis iz
optužnice kao u izreci presude. Istakao je da je izvedenim dokazima utvrdjeno
da su optuženi izvršili krivično djelo koje im se optužbom stavlja na teret.
Predložio je da sud optužene oglasi krivim za izvršeno krivično djelo i osudi
ih na kazne zatvora u trajanju od po 1 godine i 4 mjeseca.
Oštećeni Lukač Bajram, Škrijelj Suljo, Nisera, Šahić Senadija i Kalač Hajran,
pridružili su se krivičnom gonjenju ODT-a u odnosu na optužene. Oštećeni Lukač
Bajram postavio je imovinsko pravni zahtjev u iznosu navedenom u optužnici,
Škrijelj Suljo i Nisera su postavili imovinsko pravni zahtjev za iznos
neplaćenih oduzetih stvari do iznosa iz optužnice, obzirom da im je otac
optuženog Denisa platio 1.000 eura, oštećena Senadija je postavila imovinsko
pravni zahtjev za oduzete, a ne vraćene stvari, mobilni telefon sa SIM
karticom, lanac od bižuterije, par gumenih rukavica i jednu jelensku kožu, kao
i 15 eura u novcu, dok oštećeni Kalač Hajran nije postavo imovinsko pravni
zahtjev.
Optuženi Murić Denis i Ramović Almer na glavnom pretresu su saglasno izjavili
da priznaju izvršenje krivičnog djela i krivicu za krivično djelo koje im se
optužnicom stavlja na teret izvršenog obijanjem kuće Škrijelj Sulja i Nisere,
Šahić Senadije i Kalač Hajrana, a da ne priznaju izvršenje krivičnog djela ni
krivicu za obijanje kuće i oduzimanje stvari vlasništvo Lukač Bajrama.
Optuženi Murić Denis u vezi izvršenja krivičnog djela na štetu Škrijelj Sulja
i Nisere, Šahić Senadije i Kalač Hajrana objasnio je:
Da Ramović Almera dobro poznaje, jer je isti radio kod njega u perionici auta,
koju je držao. Dana 22.09.2012.godine nakon završenog radnog vremena isti mu
je predložio da podju kod kuće Škrijelj Sulja i Nisere i istu obiju. Kazao mu
je da je Suljo sa suprugom na svadbi i da nijesu u kući. Pošli su njegovim
vozilom do kuće. Almeru je kazao da ostane pored vozila i pazi da neko ne
naidje. Uzeo je metalnu štanglu i obio je prozor nakući koji je bio zatvoren.
Ušao je u unutrašnjost kuće odakle je oduzeo zlatne nakite navedene u
optužnici. Almera je zatekao pored vozila. Almer je nakon toga ušao u kuću i
izvršio premetačinu stvari u dječijoj sobi. Ne zna da li je uzeo neke pokretne
stvari, a istom je kazao šta je on uzeo i od tih stvari mu nije ništa dao.
Zlatne nakite je prodao u Novom Pazaru.
Dana 29.9.2012. godine nakon završenog radnog vremena Almer mu je predložio da
podju kod kuće Kajević Rafeta u kojoj stanuje Senadija Šahić i istu odbiju.
Takodje mu je kazao da je u tu kuću ranije išao u vezi popravke nekih telefona
sa radnikom iz Telekoma i da je primijetio da u istoj ima novca i stvari koje
mogu uzeti. Pošli su zajedno i na kući su zajednički obili prozor koji je bio
zatvoren. Ušli su u unutrašnjost kuće i iz iste oduzeli 75 eura. Ne zna šta je
od pokretnih stvari uzeo Almer. On je uzeo jedan lanac za koji je mislio da je
zlatni, ali je isti bio od bižuterije. Od tog novca je Almeru dao 10 eura.
Dana 05.10.2012. godine nakon završenog radnog vremena, Almer mu je predložio
da podju i obiju kuću Kalač Hajrana. Kazao mu je je isti sa porodicom na
svadbi. Pošli su do Hajranove kuće. Almer je ostao ispred kuće da pazi da neko
ne naidje. Sa metalnom polugom sa zadnje strane kuće obio je mali prozor koji
je izvadio iz ležišta i spustio sa unutrašnje strane kuće. Ušao je u kuću
odakle je uzeo novca u iznosu od 570 eura. Kada je izašao iz kuće vidio je da
Almera nema pored kuće. Oštećenima je nadoknadio svu štetu osim što je Sulju
ostavo dužan 200 eura, koji iznos će mu u medjuvremenu platiti.
U vezi obijanja kuće Lukač Bajrama koja mu se optužnicom stavlja na teret u
svojoj odbrani je istakao:
Da ne priznaje da je izvršio obijanje ove kuće i da mu u vezi toga nije ništa
poznato. Poznato mu je gdje se nalazi kuća Bajramova i da kod iste nikada nije
bio.
Optuženom je predočen iskaz dat na zapisniku Kt.br.194/12. od
06.10.2012.godine pred ODT-om u Rožajama, na kojem je izjavio da ne priznaje
da je izvršio obijanje kuće Škrijelj Sulja i Nisere, te i da objasni razliku u
kazivanju na glavnom pretresu, te je izjavio da se stidio pred ODT-om u
Rožajama za obijanje kuća te zbog toga tada nije priznao za tu kuću, a da je
tačno ono što je kazao na glavnom pretresu.
Istakao je da izražava kajanje za sve što je uradio, a da će oštećenima
nadoknaditi preostalu štetu.
Optuženi Ramović Almer u vezi izvršenja krivičnog djela na štetu Škrijelj
Sulja i Nisere, Šahić Senadije i Kalač Hajrana objasnio je:
Da je radio kod optuženog Denisa u perionici za pranje auta. Dana
22.9.2012.godine nakon završenog radnog vremena Denis mu je predložio da podju
vozilom do kuće Škrijelj Sulja i nešto uzmu. Isti mu je kazao da ostane u
vozilu dok je on izašao iz vozila. Vidio je da je iz vozila uzeo metalnu šipku
i nakon izvjesnog vremena se vratio i istu ostavio u kolima. U džepu od jakne
vidio mu je kesu i kada je ušao u vozilo rekao mu je da ništa nije završio.
Misli da mu je tog dana isti dao 10 eura i odvezao ga do kuće kolima.
Dana 29.9.2012.godine nakon završenog radnog vremena vozili su se Denisovim
vozilom po gradu. Denis mu je predložio da podju kod kuće Šahić Senadije i
istu obiju. Kada su došli do te kuće ostao je u vozilu da čeka Denisa. Kada se
Denis vratio donio je jedan lanac od bižuterije, jedne rukavice, telefon
Nokija, i to ostavio u ladici od vozila. Kazao mu je da je uzeo i nešto novca.
U toku glavnog pretresa istakao je: da je ulazio sa Denisom u kuću Šahić
Senadije Kolima ga je odvezao do kuće i od tih stvari mu nije ništa dao.
Dana 05.10.2012. godine Denis mu je predložio da podju kod kuće Kalač Hajrana,
za kojeg mu je kazao da se nalazi na svadbi i da istu obiju. Ostao je ispred
kapije da pazi da neko ne naidje. Denis je uzeo metalnu šipku pošao prema toj
kući. Jedna žena koja je prošla pored njega pitala ga je šta čeka, te joj je
kazao da čeka druga. Kada je naišao njegov drug koji ga je poznao napustio je
to mjesto i otišao kući. Denis ga je pozvao telefonom i pitao ga da li je kod
kuće. Sjutra dan isti mu je dao 10 eura.
U vezi obijanja kuće Lukač Bajrama u svojoj odbrani je istakao: da ovu kuću
nije obio niti mu je u vezi toga bilo šta poznato.
Optuženom su predočeni iskazi dati na zapisniku Kt.br.194/12. od 06.10.2012. i
Kti.br. 9/12. od 13.12.2012.godine pred ODT-om u Rožajama. Na zapisniku
Kt.br.194/12. od 06.10.2012.g istakao je: da radi u autoperioni kod Denisa da
ga već duže vrijeme od prilike oko 2 mjeseca Denis poslije završenog radnog
vremena uzme u vozilu i govori mu da treba da bude u vozilu dok on nešto
završi. Da ga je prije dva mjeseca Denis vozilom marke „Golf II“ odvezao do
grada i isto parkirao naspram ćevabdžinice i kazao mu da u vozilu sjedi i da
ukoliko ga neko pita šta čeka da kaže da čeka druga. Isti je uzeo metalnu
šipku i negdje otišao. Ne može da se sjeti tačnog datuma kada je to bilo. Na
tom mjestu su došli oko 21 h, a Denis se vratio nakon pola sata. Kada se
vratio u vozilu primijetio je istom u džepu od prsluka jednu kesu u kojoj su
bili zlatni nakiti. To je vidio kada je isti iz džepa vadio ključ od kola.
Nakon toga isti ga je odvezao do pekare, gdje je izašao i pošao kući. Sjutra
dan mu je Denis dao 4 eura.
Na zapisniku KtI.br.9/12. od 13.12.2012.godine pred ODT-om u Rožajama istakao
je:
Da mu Denis od stvari koje je oduzeo iz kuće Bajrama Lukača nije ništa dao.
Poznato mu je da je Denis nakon što je obio ovu kuću bio u Novom Pazaru i da
je kupio jednu torbicu, farmerice i telefon marke „Samsung“ bijele boje. Kazao
mu je da ima dosta novca kod sebe i da isti ne smije da troši, obećavajući mu
da će ga častiti. Uvijek, kada bi došli sa vozilom do kuća koje su obijali
Denis mu je govorio da sjedi u vozilu i pazi da neko ne naidje. U dva slučaja
nije bio u vozilu već ispred kuća gdje je čekao Denisa.
U vezi različitog kazivanja na glavnom pretresu za obijanje kuće Lukač Bajrama
i na pomenutim zapisnicima pred Odt-om u Rožajama, optuženi je objasnio da je
prilikom davanja iskaza pred ODT-om u Rožajama bio zbunjen, te da ne zna šta
je pričao, odnosno da je sve izmislio za ovu kuću da su je obili. Kaje se za
sve ovo što je uradio.
Na glavnom pretresu sud je izveo dokaze: saslušanjem u svojstvu svjedoka –
oštećenih Šahić Senadiju, po saglasnosti stranaka pročitao iskaze svjedoka –
oštećenih Lukač Bajrama, Škrijelj Sulja i Nisere, Kalač Hajrana dati na
zapisnicima pred ODT-om u Rožajama Kti.br.9/12, pročitao nalaz i mišljenje
vještaka ekonomsko finansijske struke Kurpejović Safeta dat pred ODT-om u
Rožajama na zapisniku Kti.br.9/12. od 23.12.2012.godine, pročitao zapisnike o
uvidjaju KU 92 od 18.07.2012.godine, br. 02-240-KU-143 od 23.9.2012.godine,
br. 02-240-KU-142 od 01.10.2012.godine, pročitao izvještaje o uzrokovanju
tragova sa lica mjesta br. 128/112. od 18.7.2012.godine, br. 176/12. od
23.9.2012.godine, br. 178/12. od 30.9.2012.godine, br. 182/12. od
06.10.2012.godine, pročitao zapisnik o pretresanju stana i drugih prostorija
br. 02-Sl. od 06.10.2012.godine, pročitao potvrdu o privremeno oduzetim
predmetima br. Sl od 06.10.2012.godine, pročitao potvrdu o vraćanju privremeno
oduzetih predmeta br. KU -143 od 08.10.2012.godine, izvršio uvid u
fotodokumentacije br. 128/12. od 18.7.2012.godine, br.176/12. od
23.9.2012.godine, br. 182/12. od 06.10.2012.godine, br. Sl/12. od
06.10.2012.godine, izvršio uvid u knjigu za mobilni telefon marke Nokija 1800,
sa SIM karticom +352621649861 sa knjigom mreže tip – top i bižuterijskim
lancem, i pročitao izvode iz kaznene evidencije na ime optuženih.
Svjedok – oštećena Šahić Senadija, na zapisnicima Kti.br.9/12. od 19.10.2012.
godine i 13.12.2012.godine pred ODT-om u Rožajama istakla je:
-Da živi u Kući Kajević Rafeta u Rožajama, kao podstanar. Kajević Rafet živi sa porodicom u Luksemburgu. Dana 29.9.2012. godine zaključala je kuću i pošla kod sestre u naselju Bandžovo Brdo u Rožajama. Sjutra dan je obaviještena telefonom da joj je kuća obijena. Kada je došla vidjela je na prvom spratu u kojem stanuje obijen prozor od spavaće sobe. Oduzeto joj je 75 eura novca. U svim sobama je izvršena premetačina stvari. Na drugom spratu nije znala koje se sve stvari nalaze i kada je kontaktirala vlasnika kuće vidjela je da je nestao jedan mobilni telefon marke Nokija sa SIM karticom, gumene rukavice, jelenska koža i bižuterijski lanac. Policija joj je vratila novac od 60 eura, dok joj stvari i novac u iznosu od 15 eura nijesu vraćeni. 
Na glavnom pretresu ponovila je iskaz dat na pomenutim zapisnicima. Predložila
je da joj optuženi vrate 15 eura, telefon marke „Nokija“ sa SIM karticom,
lanac od bižuterije, gumene rukavice i jelensku kožu.
Svjedok – oštećeni Lukač Bajram, na zapisnicima Kti.br.9/12. od
12.10.2012.godine i 14.12.2012.godine pred ODT-om u Rožajama istakao je:
Da posjeduje kuću u ul. „30. septembar“ u Rožajama. Dana 17.7.2012.godine
organizovao je svadbeno veselju u hotelu Aldi u Rožajama. Oko 02 h, dana
18.7.2012.godine, njegova ćerka sa drugaricama došla je u kuću u kojoj je
primijetila obijen prozor od špaiza na drugom spratu, a u sobama premetačinu
stvari. U kući niko nije bio od njegove porodice. Pokušao je sa porodicom da
utvrdi šta mu je sve od stvari nestalo, da mu je oduzet jedan zlatni set
(ogrlica, mindjuše, prsten, narukvica, lanac dužine oko 60 cm), četiri
kompleta zlatnih mindjuša, jedna zlatna narukvica, dva zlatna lanca sa
pločicom dužine oko 50 cm, sa pletenim halkicama ženski lanac dužine oko 50
cm, 6 zlatnih prstena, dva zlatna muška prstena, više lanaca, prstenja,
mindjuša, koje je njegova snaha dobila na dar, kao i ogrlica, tri mobilna
telefona marke „Alkatel, Samsung, novac u vrijednosti od 200 eura, vlasništvo
drugarice njegove ćerke, jedan lanac, 100 eura drugarice njegove ćerke, a
njegovoj ćerki novac u iznosu od 800 eura, kao i novca njegovo vlasništvo u
iznosu od 1.500 eura. Jedan dio zlata je kupljen, dok je jedan dio bio
upotrebljavan. Radilo se o zlatu od 14 i 18 karata.
Na glavnom pretresu u završnoj riječi u svemu je ostao pri datom iskazu.
Istakao je: ukoliko se u postupku utvrdi da su to uradili optuženi, pridružio
se krivičnom gonjenju ODT-a u odnosu na iste i postavio imovinsko pravni
zahtjev u iznosu naveden u optužnici.
Svjedok – oštećeni Škrijelj Suljo na zapisniku Kti.br.9/12. od
10.10.2012.godine pred ODT-om u Rožajama, istakao je: da u ul. „Rifata
Burdžovića“ u Rožajama posjeduje kuću. Dana 22.9.2012.godine sa suprugom i
djecom pošao je na svadbeno veselje. Kada su došli kod kuće vidjeli su
otvorena ulazna vrata od kuće. Kada je ušao u kuću na prvom spratu vidio je u
sobi u kojoj mu boravi ćerka obijen prozor. U sobi je vršena premetačina
stvari. Premetačinu stvari je vidio i u drugoj sobi. Na drugom spratu kuće
vidio je premetačinu stvari i otvorene ladice stola, kutije otvorene. Iz sobe
je vidio da je nestao zlatni nakit njegove supruge i starije ćerke, zlatni
nakit njegovog sina, oštećen mu je prozor na kući, roletne na prozoru. Ne zna
tačno koliko je zlatnih nakita oduzeto, a da o tome bolje zna njegova supruga
Nisera. Na glavnom pretresu ponovio je iskaz dat pred ODT-om u Rožajama,
dodajući da mu je otac optuženog Denisa dao 1.000 eura na ime oduzetih stvari,
dok mu preostali iznos od utvrdjene vrijednosti oduzetih stvari nijesu
platili. Pridružio se krivičnom gonjenju Odt-a u odnosu na optužene i postavio
je imovinsko pravni zahtjev do iznosa vrijednosti stvari koji mu nije plaćen.
Svjedok – oštećena Škrijelj Nisera, na zapisnicima Kti.br.9/12. od
10.10.2012.godine i 10.12.2012.godine, pred ODT-om u Rožajama istakla je: da
je dana 22.9.2012.godine sa suprugom i njihovom djecom bila na svadbenom
veselju u Rožajama. Kada su došli kod kuće vidjeli su da su otvorena ulazna
vrata od kuće i obijen prozor. U sobama su vidjeli premetačinu stvari. Iz
jednog novčanika vidjela je da joj je nestala zlatna ogrlica, zlatni lanac sa
privjeskom, četiri zlatna prstena , dva para mindjuša, srebrna garnitura
(lanac, mindjuše i prsten), vlasništvo njene ćerke, deblji srebrni lanac sa
privjeskom, tri para srebrnih mindjuša, dva srebrna lanca i jedan srebrni
prsten. Polomljen zlatni nakit – prsten, dva tanja lančića, dječija narukvica,
nekoliko raspar mindjuša dječijih, jedan debeli zlatni lanac vlasništvo njenog
sina. Radilo se o zlatnim i srebrnim nakitima koji su upotrebljavani.
Na glavnom pretresu ponovila je iskaz dat na pomenutim zapisnicima s tim što
je dodala: da je otac optuženog Denisa njenom mužu dao 1.000 eura na ime
oduzetih stvari. Postavila je imovinsko pravni zahtjev u iznosu do utvrdjene
vrijednosti oduzetih stvari.
Svjedok – oštećeni Kalač Hajran, na zapisniku Kti.br.9/12. od
22.10.2012.godine pred ODT-om u Rožajama istakao je: da posjeduje kuću u
naselju Ibarac u Rožajama. Dana 05.10.2012.godine sa suprugom je bio na
svadbenom veselju u Rožajama. Kada su došli kod kuće vidjeli su da im je
prozor na špaizu skinut, a svjetla u sobama koja su ostala upaljena, pogašena.
Vidjeli su da je iz novčanika njegove supruge koji je bio u tašni koja se
nalazila u dječijoj sobi nestalo oko 600 eura. Osim novca nijesu primijetili
druge stvari da su nestale. Saznao je od njegove snahe da je ista primijetila
jedno lice u dvorištu njegove kuće, oko 19,30 h, nakon što su izašli iz kuće.
To lice je pitala zbog čega se nalazi u dvorištu tražeći od njega da isto
napusti i isto joj je kazalo da čeka druga. Da se nakon opiranja da izadje iz
dvorišta to lice udaljilo iz istog. Sjutra dan je u vezi ovoga obavijestio
policiju. Da je njegovoj supruzi od strane Murić Denisa vraćen novac u iznosu
od 570 eura koliko joj je bilo i oduzeto iz novčanika. Oštećen mu je prozor i
frižider. Da se pridružuje krivičnom gonjenju ODT-a u odnosu na optužene, a
imovinsko pravni zahtjev nije postavio.
Vještak ekonomsko finansijske struke Kurpejović Safet u pisanom nalazu i
mišljenju istakao je: da je vrijednost oduzetog zlatnog nakita (novog) u kući
Lukač Bajrama u vrijednosti od 5.275,50 eura, da je oduzet novac u vrijednosti
od 2.850 eura. Da je vrijednost zlatnog nakita (upotrebljavanog) 3.868,25
eura, i da je sa oduzetim novcem ukupna vrijednost 6.718,25 eura. Da je
vrijednost oduzetog zlatnog i srebrnog nakita (novog) u kući Škrijelj Nisere i
Sulja 2.029,50 eura, a obzirom da se radi o upotrebljavanim nakitima
vrijednost je 1.551,25 eura. Vrijednost stvari mob. telefon (novi) koji je
oduzet Šahić Senadiji je 38 eura, a upotrebljavan 10 eura.
Sud je cijeneći iskaze optuženih, izvedene dokaze pojedinačno i u vezi sa
ostalim izvedenim dokazima, te je na osnovu takve ocjene utvrdio činjenično
stanje opisano u izreci presude.
Priznanja i data objašnjenja optuženih Denisa i Almera, za izvršena krivična
djela na štetu Škrijelj Sulja, Nisere, Šahić Senadije i Kalač Hajrana, i pored
njihovih datih različitih objašnjenja u pogledu njihovih uloga u izvršenju
ovih krivičnih djela, sud je prihvatio i ista uzeo kao dokaz jer su u bitnom
potvrdjena svim izvedenim dokazima. Medjutim, njihove iskaze koji se odnose da
nijesu izvršili obijanje kuće Lukač Bajrama i da im u vezi toga nije ništa
poznato sud nije mogao prihvatiti jer su isti iskonstruisani i usmjereni ka
izbjegavanju krivičnopravne odgovornosti i suprotni su izvedenim dokazima.
Iz iskaza optuženog Almera dat na zapisnicima Kt.194/12. od 06.10.2012.godine
i Kti.br.9/12. od 13.12.2012.godine, pred Odt-om u Rožajama, proizilazi: da je
on sa optuženim Denisom, ne sjećajući se datuma i mjeseca nakon završenog
radnog vremena, prije dva mjeseca od davanja iskaza, vozilom marke „Golf 2“
kojim je upravljao Denis došli u ulicu u gradu gdje je Denis parkirao vozilo u
blizini jedne ćevabdžinice i iz istog uzeo metalnu polugu. Njemu je saopštio
da ostane u vozilu i ako ga neko pita šta čeka da kaže da čeka druga. Da je
nakon pola sata došao Denis, polugu ostavio u vozilu. U džepu od prsluka mu je
primijetio kesu u kojoj su bili zlatni nakiti. Ovo mu je primijetio kada je
Denis iz džepa izvadio ključ od vozila. Da ga je nakon toga Denis odvezao
vozilom do njegove kuće iz kojeg je izašao. Poznato mu je da je Denis nakon
toga bio u Novom Pazaru gdje je kupio jednu torbicu, farmerice i telefon marke
„Samsung“ bijele boje. Kazao mu je da ima dosta novca kod sebe i da isti ne
smije da troši, obećavajući mu da će ga častiti. Da mu je sjutra dan dao 4
eura. Imajući u vidu njegov iskaz u ovom dijelu sud je isti prihvatio kao
tačan, jer je potvrdjen izvedenim dokazima i isti je u tom dijelu sud uzeo kao
dokaz. Njegov iskaz koji je promijenio na glavnom pretresu u vezi ovog
dogadjaja ističući da mu nije ništa poznato u vezi ovoga, te i da je prilikom
davanja iskaza pred Odt-om u Rožajama bio zbunjen i da nije znao šta priča,
sud je ocijenio iskonstruisanim i u dogovoru sa optuženim Denisom usmjeren ka
izbjegavanju krivično pravne odgovornosti i kao takav ničim nije potvrdjen.
Naime, nelogično je da bi optuženi Almer na pomenutim zapisnicima u detaljima
opisao njegov dogovor sa Denisom i njihov dolazak u ulici u gradu gdje su
parkirali vozilo Golf, te i njihove uloge , kao i aktivnosti koje je Denis
imao nakon ovog dogadjaja odlaskom u Novi Pazar, kupovinu garderobe i drugih
stvari te i njegovo kazivanje da ima dosta novca koji ne smije da troši
odjedenom, ukoliko nijesu izvršili ovo krivično djelo na štetu Lukač Bajrama.
Prilikom davanja iskaza na zapisnicima pred ODT-om u Rožajama, njegovo
kazivanje je rezultat sjećanja na bliskost vremena izvršenja ovog krivičnog
djela, te to u dovoljnoj mjeri govori na tačnost njegovog kazivanja u tom
dijelu. Izmijenjeni iskaz na glavnom pretresu je rezultat usmjerenosti i u
dogovoru sa Denisom da izbjegnu krivično pravnu odgovornost za to krivično
djelo.
Iskaze svjedoka – oštećenih Sulja, Nisere, Bajrama, Senadije i Hajrana, sud je
u svemu prihvatio kao tačne, logične, jer su isti u potpunosti saglasni sa
ostalim izvedenim dokazima, a u odlučnim činjenicama sa priznanjem optuženih
za izvršena krivična djela na štetu Škrijelj Sulja, Nisere, Senadije i
Hajrana, te i odbrane za krivično djelo izvršeno na štetu Lukač Bajrama. Iz
iskaza oštećenih proizilazi vrijeme, mjesto i način izvršenja krivičnog djela
te i vrste i količine oduzetih pokretnih stvari iz njihovih kuća. Njihovi
iskazi nijednim od ostalih izvedenim dokaza nijesu dovedeni u sumnju.
Nalaz i mišljenje vještaka ekonomsko finansijske struke Kurpejović Safeta, sud
je prihvatio kao stručan, objektivan, jer je dat na osnovu vrste i količine,
te i karakteristika oduzetih pokretnih stvari iz objekata oštećenih. Cinene
ovih stvari su uzete na osnovu podataka datih od strane oštećenih ,a odnosile
su se na karakteristiek oduzetih stvari a kojem nalazu i mišljenju u postupku
niko nije prigovorio.
Sve pisane dokaze sud je prihvatio kao tačne, medjusobno saglasni jer su isti
izdati od strane nadležnog organa u konkretnom slučaju Ispostave Rožaje,
ovlašćena da preduzima radnje uzrokovanja tragova sa lica mjesta, sačinjavanja
fotodokumentacije, te i konstatacija prilikom izlaska na lice mjesta
sačinjavanjem zapisnika o uvidjaju, kao i potvrde o privremeno oduzetim
predmetima, potvrde o vraćenim predmetima, te i zapisnika o izvršenom pretresu
stana, koji je uradjen u skladu sa Zakonom. Ovi dokazi ničim nijesu dovedeni u
sumnju prilikom njihovog izvodjenja na glavnom pretresu.
Pravnom ocjenom utvrdjenog činjeničnog stanja, sud je našao da su u radnjama
optuženih sadržani svi bitni elementi produženog krivičnog djela teška kradja
iz čl. 240.st.2. u vezi st.1. tač.1. u vezi čl. 49. i čl. 23. st.2. KZ.
Naime, iz činjeničnih opisa krivičnih djela proizilazi da su optuženi po
prethodnom dogovoru zajenički učestvovali u radnjama izvršenja istih, te je
njihova svijest bila usmjerena u zajedničkom djelovanju kao saizvršioci u
izvršenju ovih krivičnih djela. U konkretnom slučaju radi se o produženom
krivičnom djelu jer su optuženi u vremenskoj povezanosti u razmaku od nepuna
tri mjeseca izvršili više istovrsnih krivičnih djela kradje koja predstavljaju
cjelinu, koristeći istu situaciju istovrsnost načina izvršenja djela i
jedinstvo njihovog umišljaja u izvršenju istih. Predmetna krivična djela su
izvršili u namjeri kradje obijanjem zatvorenih prostorija vlasništvo oštećenih
i iz istih oduzeli pokretne stvari u iznosima naznačenim u izreci presude.
Kako su izvršene kradje tj. krivična djela u pogledu vrijednosti oduzetih
stvari različite, to se u konkretnom slučaju kvalifikacija izvršenog
predmetnog krivičnog djela vrši prema težem krivičnom djelu od izvršenih tj.
prema vrijednosti oduzetih pokretnih stvari iz kuće Lukač Bajrama, tako da se
radi o pravnoj kvalifikaciji krivičnog djela teška kradja iz čl. 240.st.2. u
vezi st. 1. tač.1. KZ u vezi čl. 49. i 23. st. 2. KZ.
Cijeneći psihički odnos optuženih prema izvršenom krivičnom djelu sud je našao
da su isti postupali sa direktnim umišljajem, jer su bili svjesni da djelujući
na opisani način, vrše krivično djelo oduzimanjem tudjih pokretnih stvari,
radi pribavljanja protivpravne imovinske koristi te su pristali na nastupanje
zabranjene posledice.
Za izvršeno krivično djelo sud je optužene oglasio krivim pošto je našao da
nema elemenata koji bi isključivali njihovu krivično pravnu odgovornost i
osudio ih na kaznu zatvora i to optuženog Denisa u trajanju od jedne godine i
4 mjeseca, a optuženog Almera u trajanju od jedne godine u koju im je
primjenom čl. 51. KZ uračunao vrijeme provedeno u pritvoru od 06.10.2012.g. do
02.11.2012.godine.
Prilikom odmjeravanja kazne optuženima za izvršeno krivično djelo u granicama
koje su Zakonom propisane, imajući u vidu svrhu kažnjavanja i uzimajući u
obzir sve okolnosti koje utiču da kazna bude manja ili veća (olakšavajuće i
otežavajuće okolnosti) iz čl. 42. KZ, a naročito stepen krivice, jačinu
ugrožavanja zaštićenog dobra, kao olakšavajuće okolnosti sud je optuženima
uzeo njihovu životnu dob, dosadašnje vladanje, što potvrdjuje i njihova
neosudjivanost, njihove lične i porodične prilike, da je optuženi Denis otac
jednog maloljetnog djeteta, da nijesu u radnom odnosu, njihovo djelimično
priznanje za izvršeno krivično djelo, njihov odnos prema oštećenim, da su
djelimično nadoknadili štetu oštećenima, kajanje za izvršeno krivično djelo,
pa ih je sud u tom smislu vodeći računa o njihovom medjusobnom doprinosu u
izvršenju ovog krivičnog djela, osudio na kazne zatvora u naznačenom trajanju,
ubijedjen da će se sa istim postići svrha kažnjavanja iz čl. 4. u vezi čl. 32.
KZ.
U smislu čl. 226. i 229. ZKP sud je obavezao optužene da plate na ime troškova
krivičnog postupka i to Murić Denisa u iznosu od 1.247,50 eura, a koji
troškovi se odnose na ime naknade vještačenja od strane vještaka ekonomsko
finansijske struke, naknade i nagrade braniocu angažovan po službenoj dužnosti
od strane ODT-a u Rožajama dok se isti nalazili u pritvoru za obavljeni
razgovor, pisanje žalbi na rješenje o zadržavanju i pritvoru, a Ramović Almer
iznos od 2.336,50 eura, a koji troškovi se odnose na ime naknade vještačenja
od strane vještaka ekonomsko finansijske struke, naknade i nagrade braniocu
angažovan po službenoj dužnosti od strane ODT-a u Rožajama, dok se isti
nalazio u pritvoru za obavljeni razgovor, pisanje žalbe na rješenje o
zadržavanju i pritvoru, posjete u pritvoru, prisustvovanje saslušanju svjedoka
u postupku sprovodjenja istrage i pisanje predloga za ukidanje pritvora, koji
su odmereni po AT CG i odluci o visini naknade za rad advokata za odbrane po
službenoj dužnosti, kao i da plate na ime paušala iznos od po 40 eura, a ovo
imajući u vidu trajanje i složenost krivičnog postupka, kao i imovno stanje
optuženih.
U smislu čl. 239. st.2. ZKP optuženi su obavezani da solidarno plate na ime
odštetnih zahtjeva Lukač Bajramu iznos od 6.718,25 eura, za oduzete pokretne
stvari, Škrijelj Sulju i Niseri iznos od 551,25 eura, obzirom da je istima
otac optuženog Denisa nadoknadio iznos od 1.000 eura tj. djelimično ih
obeštetio, a oštećenoj Senadiji da plate iznos od 25 eura koji iznos se odnosi
za oduzeti telefon čija je vrijednost procijenjena 10 nera, kao korišćena
stvar, te i 15 eura, oduzetog novca. Oštećena Senadija je u pogledu ostale
štete koja joj nije nadoknadjena vraćanjem par rukavica, jelenske kože i lanca
od bižuterije upućena na gradjansku parnicu, jer vrijednost ovih oduzetih
stvari nije označila na glavnom pretresu tako da sud u ovom dijelu odštetnog
zahtjeva nije odlučio u smislu obavezivanja optuženih radi naknade.
OSNOVNI SUD U ROŽAJAMA, dana 13.02.2013.godine.
ZAPISNIČAR PREDSJEDNIK SUDA
Burdžović Adisa s.r. Camić Zahit s.r.
PRVNA POUKA: Protiv ove presude može se
izjaviti žalba u roku od 15 dana od dana prijema
iste i to Višem sudu u Bijelom Polju, a preko ovog suda.