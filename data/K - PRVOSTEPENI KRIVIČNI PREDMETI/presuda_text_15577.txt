K.br.364/12
U IME CRNE GORE
Osnovni sud u Podgorici, sudija Maja Zeković, uz učešće Janković Andrijane kao
zapisničara, u krivičnom postupku protiv optuženog V.G., kojeg u ovom postupku
branio, po zamjeničkom punomoćju, advokat S. R., zbog krivičnog djela napad na
službeno lice iz čl. 376 st.3 u vezi st.1 KZCG, odlučujući po optužnici
Osnovnog državnog tužilaštva u Podgorici Kt.br.43/09 od 15.06.2009. godine,
koju je na glavnom pretresu zastupao Saša Čadjenović, zamjenik ODT-a, nakon
održanog glavnog i javnog pretresa dana 22.06.2012.godine u prisustvu
zastupnika optužbe, okrivljenog, donio je i istog dana  javno objavio
PRESUDU
OKRIVLJENI:  
V.G., od oca M. i majke N., rodjene V., rodjen ... godine u P.,  sa
prebivalištem u mjestu rodjenja, Bulevar ..., državljanin Crne Gore, oženjen,
bez djece, završio srednju elektrotehničku školu, srednjeg imovnog stanja,
osudjivan presudom Višeg suda u Podgorici K.br.205/04 od 04.12.2006. godine,
zbog krivčnog djela iz čl.300 st.1 KZ SRJ, i to na kaznu zatvora u trajanju od
jedne godine i presudom Osnovnog suda u Podgorici K.br.06/479 od 04.02.2009.
godine, zbog krivičnog djela iz čl.399 st.1 KZ CG na kaznu zatvora u trajanju
od 6 mjeseci i presudom Osnovnog suda u Podgorici K.br.03/9245 od 03.06.2009.
godine, zbog krivičnog djela iz čl.240 st.1 tač.1 KZ CG, na kaznu zatvora u
trajanju od 6 mjeseci i presudom Osnovnog suda u Podgorici K.br.09/913 od
07.10.2010. godine, zbog krivčnog djela iz čl.399 KZ-a, na kaznu zatvora u
trajanju od 12 mjeseci i presudom Višeg suda u Podgorici K.br.292/09 od
05.02.2011. godine, zbog krivčnog djela iz čl.300 st.1 čl.403 st.1 KZ-a, na
kaznu zatvora u trajanju od 4 godine i 9 mjeseci mjeseci i presudom Osnovnog
suda u Podgorici K.br.08/121 od 24.02.2011. godine, zbog krivčnog djela iz
čl.399 KZ-a, na kaznu zatvora u trajanju od 10 mjeseci.  
Na osnovu čl. 373 tač.2  Zakonika o krivičnom postupku CG
OSLOBADJA SE OD OPTUŽBE
Kojom je predstavljeno da je:  
Dana 12.01.2009. godine u ulici Bratstva i jedinstva u Podgorici, napao
službeno lice - policajca Uprave policije oštećenog D.D. u vršenju poslova
javne bezbjednosti - čuvanje javnog reda i mira, na način što je po
zaustavljanju od strane oštećenog radi narušavanja javnog reda i mira istom
zadao više udaraca rukama u predjelu ramena i stomaka,  
        \- čime bi izvršio napad na službeno lice u vršenju službene dužnosti iz čl. 376 st.3 u vezi st.1 Krivičnog zakonika CG.

Troškovi krivičnog postupka padaju na teret budžetskih sredstava suda, o čemu
će sud donijeti posebno rješenje.  
Obrazloženje  
Optužnicom ODT-a u Podgorici Kt.br.43/09 od 15.06.2009. godine, koja se ima
smatrati optužnim predlogom, okrivljenom V. G. je  stavljeno je na teret
izvršenje krivičnog djela napad na službeno lice u vršenju službene dužnosti
iz čl. 376 st.3 u vezi st.1 Krivičnog zakonika CG. Zastupnik optužbe je u
završnoj riječi naveo da imajući u vidu da je činjenično stanje ostalo potpuno
neizmijenjeno ostaje pri završnim riječima datim na pretresu od 28.06.2011.
godine i predložio je sudu da optuženog oglasi krivim i osudi po zakonu.  
Rješenjem Višeg suda u Podgorici Kž.br.198/12 od 06.03.2012. godine, ukinuta
je presuda ovog suda K.br.936/10 od 30.06.2011. godine i predmet vraćen na
ponovno sudjenje.  
Okrivljeni V.G. u svojoj odbrani tokom cjelokupnog postupka navodi da je nakon
dogadjaja u ugostiteljskom objektu "T." za koje je optuženi pravnosnažno i
osudjen, krenuo da potraži slobodno taksi vozilo kako bi se odvezao do
Urgentnog bloka, gdje bi mu sanirali povredu na ruci koja je krvarila kada je
naišao policajac D. D., koga je optuženi poznavao iz vidjenja i koji je od
njega zahtijevao da stane. Dalje navodi da je on plicajcu D. pokušao da
objasni da mu je ruka povrijedjena i da mora odmah da se javi u bolnicu, našto
se policajac nije obazirao već je insistirao da podigne ruke, što je i učinio,
da bi ga nakon toga policajac D. oborio na zemlju, stavio lisice na ruke, a
potom predao interventnoj policiji, koja je u medjuvremenu došla na lice
mjesta i koja ga je privela u prostorije policije. Optuženi je negirao da je
tom prilikom udarao policajca D. navodeći da sa njim nije imao nikakvog
fizičkog kontakta, da je policajac D. pokušavao njega dva tri puta da udari, a
da je on svo vrijeme pokušavao da izbjegne hapšenje obzirom da je bio
povrijedjen i da je morao hitno da ode u bolnicu, kao i da izmedju njega i
vlasnika lokala "T." nije bilo nikakvog fizičkog kontakta. Pri ovakvoj odbrani
optuženi je ostao do završetka glavnog pretresa.  
Na glavnom pretresu od 10.05.2011. godine, izjavio je da ne priznaje izvršenje
krivčnog djela koje mu se stavlja na teret i pojasnio da konkretnom prilikom
nije vršio napad već je samo pokušavao da izvuče povrijedjenu ruku, a sa kojom
i danas ima problema jer su mu povrijedjene tetive. Nakon što je saslušan
svjedok oštećeni D. na glavnom pretresu 08.06.2011. godine, optuženi je dodao
da je odnosne večeri samo htio da ode u hitnu pomoć radi ukazivanja pomoći jer
su mu bile presječene tetive i to je bio jedini razlog što nije dozvoljavao da
mu se stavljaju lisice i da ga privodi D., ističući da i danas ima posledice
od te noći, budući da mu nije pomoć ukazana odmah već su ga priveli u CB tri -
četiri sata, da posjeduje medicinsku dokumentaciju koju nije sudu prilagao jer
je smatrao da mu nije potrebna, imajući u vidu da nije izvršio ovo krivično
djelo.  
Na glavnom pretresu od 22.06.2012. godine ponovio je svoju odbranu datu u
dosadašnjem toku postupka i na glavnom pretresu od 10.05.2011. godine.  
Sud je u dokaznom postupku: na saglasan predlog stranaka pročitao iskaz
svjedoka D.D. dat na zapisniku o saslušanju ovog svjedoka od 18.03.2009.
godine i na glavnom pretresu od 08.06.2011. godine, pročitao službenu
zabilješku Uprave policije PJ Podgorica od 12.01.2009. godine, izvršio uvid u
fotodokumentaciju lica mjesta Uprave policije br.17-28-244-27/80 od
12.10.2009. godine, pročitao zaključak i mišljenje vještaka medicinske struke
dr M. Š. od 12.06.2011. godine i pročitao izvod iz KE na ime optuženog izdat
od strane Uprave policije PJ Podgorica br. 29-245/12-7884/2-1600 od
06.04.2012. godine.  
Svjedok oštećeni D. D. u svom svjedočkom iskazu u prethodnom postupku na
zapisniku o saslušanju svjedoka Ki.br.09/33 od 18.03.2009. godine, navodi da
je kritičnog dana obavljao pozorničku dužnost u reonu kod Autobuske stanice,
kada je rpimio poziv od gradjana da je u kafe baru 95 ušlo muško lice u
pijanom stanju sa povredama u predjlu lica i ruke, koje je u lokalu narušavalo
javni red i mir, da se po prijemu poziva uputio na lice mjesta, da bi u
medjuvremenu dobio poziv da se potražuje lice V. G. zbog predmetnog dogadjaja.
Dalje je naveo da je dolaskom ispred lokala zatekao V.G. u pripitom stanju i
povrijedjenog, koji mu se tom prilikom obratio riječima "šta je pičko jesi li
došao da me hapsiš" na šta svjedok nije reagovao već je u mirnom tonu pokušao
da razgovara sa V./em., kako bi vidio o čemu se radi, ali je on odbijao da
stane mlatarijući rukama i upućujući mu niz uvreda, nakon čega svjedok V.
upućuje naredjenje da stane ili će u protivnom biti lišen slobode na šta se
V.G. nije obazirao, nakon čega mu svjedok prilazi u namjeri da ga zaustavi,
smiri, u kom momentu V. zamahuje rukom u njegovom pravcu i udara ga u predjelu
ramena, nakon čega ga svjedok vata za ruku, kako bi mu napravio polugu, u čemu
nije uspio, jer je V. uspio da istrgne ruku koja mu je bila okrvavljena. Dalje
navodi da je nakon toga V. ponovo upozorenje da prestane sa napadom, našta se
on nije obazirao, već je pokušao da ga uhvati za ruku, u kom momentu svjedok
uspijeva da mu ruku zavrne na ledja i prisloni na jedan zid od zgrade, kada ga
V.G. desnim laktom udara u predjelu stomaka, nakon čega pristiže i dežurna
patrola koja uspijeva da savlada optuženog i stavi mu lice na ruke, a o tom ga
i privrede u prostorije Područne jedinice, gdje je istom i ukazana medicinska
pomoć zbog povreda koje je imao. Svjedok je dalje naveo da tom prilikom prema
V. G.u nije primjenjivao bilo kakva sredstva prinude, osim pravljenja poluge i
vezivanja lisica. Ovaj svjedok je u svom iskazu na glavnom  pretresu naveo i
pojasnio da je po dobijanju prijave gradjana da je došlo do narušavanja javnog
reda i mira u ugostiteljskom objektu"T." i obavještenja od strane svog
komandira D. K. da se sumnja da je javni red i mir narušio optuženi V.G.,
uputio na lice mjesta, da bi kod zgrade Lepa Kata u blizini jednog prolaza
sreo optuženog koji je bio krvav i koji je imao vidne povrede u predjelu ruke,
kojom prilikom je svjedok pokušao da ga zaustavi, našto se optuženi nije
obazirao već  mu je uputio pogrdne riječi, nakon čega je ponovo pokušao da
razgovara sa optuženim, ali je on nastavio da ga psuje odbijajući da stane,
nakon čega je svjedok u namjeri da ga zadrži uhvatio za ruku koju je optuženi
istrgao, kojom prilikom je došlo do čupanja i otimanja, i kojom prilikom ga je
optuženi zakačio rukom u predjelu ramena, što svjedok nije doživio kao pokušaj
optuženog da ga udari, već ga je slučajno u otimanju zakačio rukom, nakon čega
je na lice mjesta došla dežurna patrola koja mu je pomogla da ga savlada,
nakon čega je lišen slobode.  
Saslušan na glavnom pretresu od 08.06.2011. godine, svjedok oštećeni je u
najbitnijem pnovio svoj svjedočki iskaz dat na glavnom pretresu od 23.12.2009.
godine, dodajući da prilikom tog čupanja okrivljeni je njega vjerovatno
zakačio laktom i da ga on nije uspio savladati, tako da je nakon toga došla
policija koja mu je pomogla da ga liši slobode. Istakao je i to da se zbog
njegovog posla, kao i zbog proteka vremena ne može sa sigurnošću sjetiti svih
detalja, jer je svakodnevno izložen velikom broju intervencija.  
Upitan da objasni razlike u svojim iskazima datim u prethodnom postupku i na
glavnom pretresu, svjedok oštećeni D. D. je naveo da je istina da mu je
optuženi kritičnom prilikom uputio riječi "što je pičko jesi li došao da me
hapsi" ali da njegovi navodi iz istražnog postupka, da je optuženi zamahivao
rukom u namjeri da ga udari desio na način kako je to objasnio na glavnom
pretresu, navodeći da je do tog udarca došlo tokom čupanja odnosno pokušaj
optuženog da se istrgne i udalji sa lica mejsta, ponavljajući da do udarca
nije došlo namjerno od strane optuženog, odnosno da optuženi tom prilikom nije
imao namjeri da ga vizički napadne, a što se sve dešavalo u njegovim
pokušajima, da optuženom napravi polugu, što u više navrata nije uspijevao,
jer bi optuženi svaki put uspio da izvuče ruke, kojom prilikom ga je slučajno
zakačio laktom u predjelu stomaka, kojom prilikom nije osjetio nikakav bol.
Svjedok se nije mogao izjasniti da li ga je V. tom prilikom hvatao za
uniformu. Istakao je da mu V. nije dao da sprovede službenu radnju lišenje
slobode, a on je to doživio da je bio u nekom rastrojstvu i sa vidnim
povredama. Takodje je tačno da je njemu istražni sudija na glas unosi u
zapisnik, ali nije pročitao sve što je ušlo u zapisnik, kao i to da mu je
prišao da bi ga lišio slobode, što je optuženi odbijao, i ne umije da
precizira da li je istina ovo što je rekao pred istražnim sudijom ili ovo na
glavnom pretresu. Doda je da je u tom trenutku njemu bilo najteže, a budući da
je V.G. znao i od ranije, jednostavno je bio zaprepašćen da njegovim takvim
ponašanjem, jer ga poznaje kao dobrog momka. Kao oštećeni se nije pridružio
krivičnom gonjenju optuženog, niti je u odnosu na njega postavio
imovinskopravni zahtjev.  
Iz službene zabilješka Uprave policije PJ Podgorica od 12.01.2009. godine
proizilazi da je ista sačinjena povodom obavijesti dežurne službe, te da je
došlo do narušavanja javnog reda i mira u kafe baru "T." dana 12.01.2009.
godine oko 13:00 časova, da je dežurna patrola u sastavu P. R. i K. D.,
dolaskom na lice mjesta zatekla krv i polomljena stakla, te da su u razgovoru
sa prisutnim saznali da je jedan od učesnika V.G., nakon čega su putem radio
veze čuli da kolega D.D.traži pomoć jer ga je napao V.G., na platou ispred
kafe bara  95, te da su dolaskom na lice mjesta zatekli D.D. koji pokušavao da
liši slobode V.G., u čemu su mu pomogli, lice lišili slobode, tako što su mu
stavili lisice na ruke i istog priveli u prostorije policije.  
Iz fotodokumentacije PJ Podgorica Ku.br.42/2009 od 14.01.2009. godine
utvrdjuje se da istu čine pet fotografija sa lica mjesta. Utvrdjuje se da prve
dvije fotografije prikazuju spoljašni izgled ugostiteljskog objeta "T." koji
se nalazi u ulici ..., te polomljeno staklo na ulaznim vratima i izlogu istog
lokala. Dalje se utvrdjuje da je na trećoj fotografiji pobliže prikazano
polomljeno staklo na vratima, dok su na četvrtoj i petoj fotografiji prikazana
unutrašnjost lokala T. rasuto staklo i tragovi krvi na podu.  
Iz izvoda iz kaznene evidencije na ime optuženog potvrdjuje se da je isti
osudjivan presudama Višeg suda u Podgorici K.br.205/04 od 04.12.2006. godine,
zbog krivčnog djela iz čl.300 st.1 KZ SRJ, i to na kaznu zatvora u trajanju od
jedne godine, Osnovnog suda u Podgorici K.br.06/479 od 04.02.2009. godine,
zbog krivičnog djela iz čl.399 st.1 KZ CG na kaznu zatvora u trajanju od 6
mjeseci, Osnovnog suda u Podgorici K.br.03/9245 od 03.06.2009. godine za
krivično djelo iz čl. 240 st. 1 tač.1 KZ CG, na 6 mjeseci zatvora i presudom
Osnovnog suda u Podgorici K.br.09/913 od 07.10.2010. godine, zbog krivčnog
djela iz čl.399, na kaznu zatvora u trajanju od 12 mjeseci.  
Iz nalaza i mišljenja stalnog sudskog vještaka medicinske struke dr M.Š. od
12.06.2011.godine, najprije se utvrdjuje da se medicinska dokumentacija odnosi
upravo na povredjivanje u dogadjaju od 12.01.2009. godine, i iz istog
proizilazi da u predmetnom dogadjaju V.G. je zadobio rane sjekotine II i IV
prsta desne šake sa presijecanjem tetive mišića istezača II prsta iste šake.
Navedene povrede posljedica su dejstva oštrice mehaničkog orudja ( moguće
staklo ) na odgovarajući predio tijela, moguće i u jednom - istom aktu
(potvrede su mogle nastati tako što je V.G. šakom udario staklenu čašu).
Navedena rana IV prsta predstavlja laku tjelesnu povredu, a rana II prsta
desne šake sa presijecanjem tetive mišića istezača predstavlja tešku tjelesnu
povredu. Dakle, u vrijeme odigravanja predmetnog dogadjaja V.G. je zadobio
tešku tjelesnu povredu. Sa ovakvim povredama, kako je vještak našao, V.G.
mogao je otežano zadavati udarce trećem licu.  
U pogledu tjelesnih povrada koje je V.G. zadobio 12.01.2009. godine, nalaz i
mišljenje vještaka je sud u cjelosti prihvatio kao objektivan, argumentovan i
u svemu donijet po pravilima struke, dok navod vještaka u dijelu ostavljanja
mogućnosti da je takvim povredama isti mogao otežano zadavati udarce trećim
licima sagledan u kontekstu sa odbranom optuženog i ostalim provedenim
dokazima, sud nije prihvatio.  
Nakon detaljne i svestrane analize svih provedenih dokaza pojedinačno i
dovodjenjem u medjusobnu vezu, kao i povezivanje sa odbranom okrivljenog u
ovom postupku po zaključivanju suda nije dokazano da je optuženi V.G. izvršio
krivčno djelo napad na službeno lice u vršenju službene dužnosti iz čl. 376
st.3 u vezi st.1 Krivičnog zakonika.  
Naime, u ovom postupku je nedvojbeno utvrdjeno da je optuženi V.G. u dogadjaju
koji je prethodio predmetu ovog postupka povrijedjen, budući da je njegova
odbrana u ovom dijelu verifikovana i medicinskom dokumentacijom, i nalazom i
mišljenje vještaka medicinske struke, koji je zaključio da je okrivljeni
zaista odnosnom prilikom zadobio rane sjekotine II i IV prsta desne šake sa
presijecanjem tetive mišića istežača II prsta iste šake, a da su ovakve
povrede mogle nastati na način što je V. šakom udario staklenu čašu, pri čemu
je vještak naveo da rana II prsta desne šake sa presijecanjem tetive mišića
istezača predstavlja tešku tjelesnu povredu, čime njegova odbrana u dijelu
negiranja krivičnog djela zaista dobija razložan i objektivan smisao. Kada se
tome doda činjenica da je svjedok oštećeni u više navrata mijenjao svoj
svjedočki iskaz, nedosljedno i varljivo se izjašnjavajući u pogledu odlučnih
činjenica, budući da je saslušan u tri navrata, pri čemu je drugačije opisao
predmetni dogadjaj, pa je tako pred istražnim sudijom bio decidan da ga je
oštećeni odnosnom prilikom u nekoliko navrata udario, opisujući kako ja
zamahivao rukom, kao i da ga je udario laktom u predjelu stomaka, da bi na
glavnom pretresu od 23.12.2009. godine, radikalno promijenio svoje
svjedočenje, ističući da uopšte nije bilo u pitanju udaranje, već ga je
optuženi slučajno u otimanju zakačio rukom, da bi na glavnom pretresu od
08.06.2011. godine naveo da je tačno da je istražni sudija na glas unosio u
zapisnik, ali da nije pročitao sve što je ušlo u zapisnik, da ne umije da
precizira da li je istina ono što je rekao na glavnom pretresu ili pred
istražnim sudijom, čime je sam oštećeni diskreditovao svoje svjedočenje, pa
samim tim i tvrdjenje optuženja u ovom postupku nije dokazano, budući da
ovakav svjedočki iskaz sa aspekta suda nije prihvatljiv, niti realan i
istinit.  
Dakle, i pored pregledne analize i ocjene svjedočenja oštećenog o kome je sud
dao svoje mišljenje, obrazlažući pri tom svoj zaključak, kako u pogledu
svjedočkog iskaza oštećenog pred istražnim sudijom, tako i u pogledu njegova
dva svjedočenja na glavnom pretresu decidnim navodom da njegovo svjedočenje sa
aspekta suda nije prihvatljivo niti realno i istinito, imajući u vidu navode
iz ukidnog rješenja, da sud nije dao razloge koji od iskaza svjedoka oštećenog
prihvata kao istinit i tačan, da li iskaz dat u istrazi ili onaj sa glavnog
pretresa, to se kao što je naprijed istaknuto, apostorifra, da je sud prilikom
ocjene svjedočkog iskaza oštećenog, sagledavajući i analizirajući isti po
fazama,  kao i uzimajući u obzir sama pojašnjenja oštećenog u pogledu
različitosti, našao da je kompletno svjedočenje oštećenog varljivo, nepouzdano
i kao takvo, nije prihvatljivo. Dakle, ni iskaz pred istražnim sudijom kao ni
u kasnijim fazama postupka,  ne predstavlja kredibilan dokaz na kojem bi se
mogla bazirati odluka suda, budući da sam oštećeni navodi da nije u prilici da
opredijeli što je istina.  Razlozi koji su rukovodili ovaj sud da kao
neistinit ocijeni svjedočki iskaz dat pred istražnim sudijom su izložene
činjenice koje se odnose na potvrdjenju odbranu okrivljenog da je konkretnom
prilikom  okrivljeni s teškom tjelesnom povredom i to ranom sjekotinom II i IV
prsta desne šake sa presijecanjem tetive mišića istežača II prsta iste šake,
zatečen od strane oštećenog koji je prethodno obaviješten od svog komandira,
pri čemu je za očekivati bilo insistiranje okrivljenog i njegov otpor prilikom
lišenja slobode, a sve s namjerom da se istom što hitnije ukaže medicinska
pomoć.  
Sljedstveno ovakvom činjeničnom utvrdjenju, u ovom postupku nije dokazano da
je okrivljeni izvršio krivčno djelo stavljeno mu na teret, iz kog razloga ga
je sud usljed nedostatka dokaza oslobodio od optužbe, osnovom čl. 373 tač.2
ZKP-a.  
Pri ovakvom zaključivanju sud je imao u vidu i cijenio ostale dokaze, nalazeći
da kod izloženog isti nijesu od značaja za odlučivanje.  
Troškovi krivičnog postupka, padaju na teret budžetskih sredstava suda, a
imajući u vidu da je okrivljeni oslobodjen od optužbe, o čemu će sud donijeti
posebno rješenje.  
Na osnovu izloženog, shodno odredbi čl. 373 tač.2 ZKP-a, odlučeno je kao u
izreci presude.  
                                                                                                                 SUDIJA

                                                                                                            Maja Zeković

PRAVNA POUKA:
Protiv ove presude može se izjaviti žalba u roku
od 8 dana od dana  prijema  pismenog otpravka,
Višem sudu u Podgorici, a preko ovog suda.  
ZTO- Janković Andrijana  