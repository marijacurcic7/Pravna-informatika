K.br.1258/12  
U IME CRNE GORE
OSNOVNI SUD U PODGORICI, sudija Maja Zeković, uz učešće Branke Kljajić, kao
zapisničara, u krivičnom predmetu protiv okrivljenog M.M., zbog krivičnog
djela napad na službeno lice u vršenju službene dužnosti iz čl.376 st.3 u vezi
st.1 Krivičnog zakonika, odlučujući po optužnom prijedlogu Osnovnog državnog
tužilaštva u Podgorici Kt.br.1617/12 od 19.11.2012. godine, nakon održanog
glavnog i javnog pretresa, u prisustvu zastupnika optužbe, zamjenika na radu
kod Osnovnog državnog tužilaštva u Podgorici Ane Bošković, okrivljenog M.M., i
branioca okrivljenog adv. V.V., dana 12.12.2012.godine donio je, a dana
13.12.2012. godine i  javno objavio  
PRESUDU
OKRIVLJENI:  
M.M., od oca S. i majke K., rodjene A., rodjen ... godine u P., sa
prebivalištem u mjestu rodjenja, Ul. ..., državljanin Crne Gore, oženjen, otac
dvoje djece, pismen, završio srednju građevinsko – tehničku školu, lošeg
imovnog stanja, osuđivan presudama Opštinskog suda u Titogradu od 15.03.1988.
godine, zbog krivičnog djela iz čl.185 st.3 KZ CG, na novčanu kaznu u iznosu
od 25,000 dinara, presudom Osnovnog suda u Podogorici od 26.09.1997. godine,
zbog krivičnog djela iz čl.131 st.1 KZ CG i presudom Osnovnog suda u Podogrici
od 31.03.2010. godine zbog krivičnog djela iz čl.376 st.3 KZ CG, nalazio se u
pritvoru od 14.11.2012. godine u 16,30 časova po rješenju sudije za istragu
Osnovnog suda u Podgorici Kri.br.12/55 od 15.11.2012. godne, do 13.12.2012.
godine u 14,00 časova kada je ukinut rješenjem K.br.1358/12 od 13.12.2012.
godine od strane postupajuće,  
Na osnovu čl. 373 st.1 tač. 1  Zakonika o krivičnom postupku CG.  
OSLOBADJA SE OD OPTUŽBE  
Kojom je predstavljeno da je:  
Dana 30.10.2012.godine, oko 10,00 časova, u P., u Osnovnom sudu, u kancelariji
broj ... svjestan svog djela čije je izvršenje htio i znajući da je njegovo
djelo zabranjeno, prijetio da će napasti službeno lice u vršenju službene
dužnosti – oštećenu M.L., sudiju Osnovnog suda u Podgorici, na način što je
došao nepozvan u kancelariju sudije, a za vrijeme dok je ona bila službeno
odsutna, te nakon što je od saradnice sudije, M.N. i pripravnice, K.M.
obaviješten da će presuda u predmetu P.br.2771/11 u kojem je on tužena strana
biti objavljena 06.11.2012. godine, uputio prijetnje vičući da se njemu život
promijenio i uništio zbog jedne prostitutke, a koja je potpomognuta sudijom M.
i da će sačekati presudu, te da će „moja ili njena majka staviti crnu maramu
na glavu“, a zatim je izrečenu prijetnju ponovio više puta, da bi dana
14.11.2012. godine, oko 12,00 časova, nakon što mu je uručen pismeni otpravak
presude, ponovo došao u kancelariju sudije M. i obratio se K. M. i M. N.
vičući „gdje je sudija, šta ona misli, nije u presudi navela svjedoke, sudija
misli da je ovo za mene dječija igra, dajte mi predmet da iskopiram izjave
svjedoka, jer mi ističe rok za žalbu“, nakon čega je M. pozvala obezbjeđenje
suda koje je okrivljenog M. udaljilo iz kancelarije,  
        \- čime bi izvršio krivično djelo napad na službeno lice u vršenju službene dužnosti iz čl.376 st.3 u vezi st.1 Krivičnog zakonika CG.

Troškovi krivičnog postupka padaju na teret budžetskih sredstava suda, o čemu
će biti donijeto posebno rješenje.
O b r a z l o ž e nj e
Optužnim predlogm ODT-a u Podgorici Kt.br.1617/02 od 19.11.2012.godine,
okrivljenom M.M.u, stavljeno je na teret izvršenje krivičnog djela napad na
službeno lice u vršenju službene dužnosti iz čl.376 st.3 u vezi st.1 Krivičnog
zakonika. Zastupnca optužbe u završnoj riječi navela je, da je stanovište
tužilaštva da, su dokazima provedenim na glavnom pretresu utvrđeni kako
činjenični, tako i pravni navodi optužnog predloga Kt.br.1617/12 od
19.11.2012. godine, da okrivljeni iznoseći svoju odbranu ne spori da je
prijetnju „moja ili njena majka će staviti crnu maramu“ izrekao u sudnici u
kojoj radi oštećena M.L., ali negira da je ista bila upućena oštećenoj.
Međutim, ovakva odbrana okrivljenog data je u cilju izbjegavanja krivično
pravne odgovornosti, jer je u suprotnosti sa provedenim dokazima, iskazima
saslušanih svjedoka. Na kraju je navela da imajući u vidu, mjesto gdje je
okrivljeni prijetnju izrekao, kao i okolnosti cijelog događaja, prije svega da
u sudnici u momentu kada je okrivljeni prijetio tužilja iz parničnog postupka
nije bila prisutna, nesporno je da je okrivljeni izvršio krivično djelo
stavljeno mu na teret, te s toga predlaže sudu da ga oglasi krivim i osudi po
zakonu.
Okrivljeni M.M. je u svom iskazu datom pred ODT-om na zapisnik o saslušanju
osumnjičenog od 14.11.2012. godine, u bitnom naveo da, je nakon što mu je
predočena krivična prijava koju je protiv njega podnijela sudija M. L., može
da kaže da ništa nije tačno. Dalje je naveo, da je tačno da ima parnični
predmet u Osnovnom sudu u P., a koji predmet sudi sudija M.L.. Kako je duži
period bio odsutan iz P., dana 30.10.2012. godine, oko 9,00 časova pošao je u
kancelariju sudije M.L. kako bi se interesovao da li mu je upućivan bilo kakav
poziv za suđenje za vrijeme dok je bio odsutan. Tom prilikom u kancelariji
nije zatekao sudiju, već je bila prisutna samo saradnica – daktilograf, i ona
mu je tom prilikom saopštila da je sve završeno, da je uredno pozvan i da je
uredno primio poziv i tom prilikom je pokazala dostavnicu na kojoj je pisalo
da je poštar ostavio obavještenje na njegovoj kući. On je na to reagovao tako
što je rekao da je bilo nemoguće da primi poziv, obzirom da nije bio tu, da bi
mu nakon toga saradnica saopštila da 06.11.2012. godine može podići presudu u
parničnoj pisarnici suda. Dana 14.11.2012. godine pošao je u Osnovni sud u P,,
i u parničnoj pisarnici podigao presudu, i čitajući istu primijetio je da
nedostaju iskazi nekih svjedoka, da bi se nakon toga konsultovao sa svojom
suprugom i svojim advokataom, i oni su mu rekli da pođe kod sudije i uzme
izajve svjedoka, što je on i uradio. Pošao je u sud, i na prijavnici rekao da
treba da pođe kod sudije M. i naveo razlog zbog čega, a zatim ušao u
kancelariju sudije, čija su vrata bila otvorena, i tom prilikom ponovo zatekao
sarasnicu – daktilografa sudije, a nakon nekih dvadeset sekundi u kancelariju
je ušla još jedna ženska osoba, koja se zadržala vrlo kratko. Tom prilikom
saradnici je tražio kopiju izjava svejdoka, a ona mu je saopštila da mora
pisanim zahtjevom da se obrati sudu, a tom prilikom mu nije ni u oči
pogledala, već je radila svoj neki posao, da bi joj on rekao „da zna da on
nije uličar i da se ne šali sa njim, i da je ozbiljan porodičan čovjek“, da bi
mu ona ponovila da mora da uradi tako što će podnijeti zahtjev i da predmet
više nije kod sudije već u pisarnici. Nakon toga je izašao iz kancelarije i
mirno pošao kući, a sa njim je bio i njegov drug M. D., koji ga je čekao
ispred kancelarije sudije dok je završio. Naglasio je da, ni ovog dana ni
30.10.2012. godine, nije upućivao bilo kakve prijetnje sudiji, niti ga je
sudsko obezbjeđenje izbacivalo iz kancelarije, niti je bilo čime narušavao
javni red i mir. Na posebno pitanje tužioca, okrivljeni je pojasnio, da nije
uputio bilo kakve prijetnje sudiji M., a da se sjeća da je tokom suđenja
rekao, obraćajući se tužilji u njegovom postupku V. D., da ga ona neosnovano
optužuje za očinstvo i „da će moja ili njena majka na glavu staviti crnu
maramu“, ali to nije uputio sudiji već protivnoj strani u postupku koja ga
neosnovano tuži. Na posebno pitanje tužioca, pojasnio je i to da je takođe
prilikom traženja da kopira spise u kancelariji sudije M. rekao „da je meni
važniji obraz od života“, a to je rekao iz razloga što mu je isticao rok za
žalbu i da se morao žaliti. Na kraju je naveo da apsolutno nikakve prijetnje
nije uputio, niti ga je bilo ko od obezbjeđenja suda izvodio van zgrade.
Okrivljeni na glavnom pretresu od 10.12.2012. godine nije priznao izvršenje
krivičnog djela koje mu se stavlja na teret, u bitnom ponavljajući svoju
odbranu datu na zapisnik o saslušanju osumnjičenog od 14.11.2012. godine, s
tim što je dodao da mora prvo da istakne da mu je veoma neprijatno da se
nalazi u ovom svojstvu i ovih mjesec dana je za njega prava životna agonija, i
njegovi najteži trenutci u životu, a što se tiče samog događaja u kancelariji
sudije M., pojasnio je da nakon što je saznao za to suđenje i dalje vodi ona,
budući da je mislio da se ona izuzela iz predmeta, bez ikakve namjere da
uvrijedi sudiju, moguće je da je rekao neku prijetnju u smislu „moja ili njena
majka će staviti crnu krpu“ ali narvno misleći na tužilju, koja mu je
upropastila život, i njemu i njegovoj porodici. Dalje je naveo da je velike
probleme imao zbog tog predmeta, i ovdje tvrdi da ni u jednom trenutku nije
pomislio na sudiju kada je ovo rekao. Naveo je i to da je njegova porodica u
šoku zbog njegovog pritvora, i da mu je ujak kada je došao kod njega kući,
umro u kući kada je saznao za ovaj događaj, budući da nijesu navikli na bilo
kakve ekcese sa njegove strane, jer je bivši sportista. Na posebno pitanje
suda da objasni zašto pred ODT-om nije pominjao upućene riječi „moja ili njena
majka će staviti crnu krpu“ okrivljeni je pojasnio da je bio u šoku kada je
policija došla kod njega kući i da se maltene 30 dana nije skinuo da legne i
da zaspe, dok ni danas nije suguran da je te riječi izgovorio, mada ako svi
kažu moguće je da jeste, a i za vrijeme suđenja je takve riječi upućivao
tužilji.
Branilac okrivljenog, adv. V. V. u završnoj riječi je naveo da, analizom
izvedenih dokaza na glavnom pretresu nalazi da se u radnjama njegovog
branjenika nijesu ostvarila bitna obilježja bića krivičnog djela stavljeng mu
na teret. Naime, u svojoj odbrani okriviljeni ne priznaje radnju izvršenja
krivičnog djela pojašnjavajući da izgovorene riječi, citirane u optužnom aktu,
nije uputio oštećenoj – sudiji, a što proizilazi i iz iskaza svjedoka , koji
se nijesu mogli izjasniti precizno na koga je okrivljeni mislio izgovarajući
navedene riječi. Pored ovoga, u obzir treba uzeti i činjenicu da oštećena –
sudija nije bila prisutna u kancelariji u trenutku kada je okrivljeni dolazio,
i to 30.10.2012. godine niti 14.11.2012. godine. Naveo je i to da, je nesporno
da je okrivljeni bio revolitiran zbog svega što se dešavalo u njegovom
privatnom životu, zbog postupka koji se vodi, ali je i nesporno da nije
dolazeći u kancelariju sudije M. imao namjeru da prijetnjom vrši napad,
odnosno ostvari biće krivičnog djela koje mu se stavlja na teret. Shodno
navedenom, smatra da sud treba da donese oslobađajuću presudu, i posebno
predlažući da se njegovom branjeniku ukine pritvor, obzirom da ne stoje
pritvorski osnovi zbog kojih je određen i produžen, odnosno ne postoji bojazan
da će izvršiti krivično djelo.
Okrivljeni M.M. je prihvatio zaršnu riječ svoga branioca, s tim što je dodao
da, ne zna zato je on ovdje i zašto je u zatvoru, obzirom da mu ni u snu nije
palo na pamet da uvrijedi sudiju M., a ne da joj prijeti. Na kraju je naveo da
je na nesreću toga dana došao da vidi šta je sa predmetom, a mislio je da taj
predmet nije više kod sudije M., jer je ona tražila svoje izuzeće, a komšija
mu je rekao da je dolazio poštar, a on nije bio tada kući. Ponovio je da nema
ništa protiv sudije M..
U dokaznom postupku sud je, saslušao svjedoka oštećenu M.L., svjedoke M. N.,
K. M. i Đ. Z., i pročitao izvod iz kaznene evidencije na ime okrivljenog izdat
od strane Uprave policje PJ P. br.29-245/12-31088/2-4748 od 28.11.2012.
godine.
Svjedok oštećena M. L. je u svom iskazu datom na zapisnik o saslušanju
svjedoka pred ODT-om od 18.11.2012. godine, u bitnom navela da je kao sudija
Osnovnog suda u P. zadužila predmet P.br.2771/11 u kojem je tužena stranka bio
M.M., i da je na poslednjoj raspravi na kojoj M.M. nije bio prisutan, objavila
da će presuda biti donijeta 06.11.2012. godine i poslala obavještenje M. na
njegovu adresu. Dana 30.10.2012. godine kada je bila službeno odsutna, kod nje
u kancelariju br... Osnovnog suda u P., nenajavljeno je došao M.M. i po
kazivanju njenih saradnica M.N. i K.M., bio uzrujan kao da mu je sve potonulo,
a zatim im rekao, da se njemu život promijenio i uništio zbog jedne
prostitutke, a koja je potpomognuta sudijom M. i da će on sačekati objavu
presude, a zatim će nečija majka staviti crnu maramu na glavu. Nakon toga su
je saradnice pozvale i sve joj to ispričale. Dalje je istakla da, se od svega
ovog uznemirila i zabrinula za svoju bezbjednost i bezbjednost svoje porodice,
jer nije lako ako stranka misli da ste joj vi uništili njegov život, a posebno
ako se radi o porodičnom sporu – utvrđivanje vanbračnog očinstva. Dalje navodi
da, je nakon ovog 06.011.2012. godine, donijela presudu u navedenom predmetu i
ta presuda nije bila u korist M.M., da bi on 14.11.2012. godine, oko 12,00
časova ponovo došao u njenu kancelariju, za vrijeme dok se nalazila kod
predsjednika suda, i galameći na njene saradnice vikao „gdje je sudija, šta
ona misli u presudi mi nije navela svjedoke, dajte mi odma da kopiram
predmet“. Njene saradnice su pokušale da ga smire, a zatim je M. N. izašala iz
kancelarije i pozvala obezbjeđenje suda, koje je odmah došlo i u njihovoj
pratnji M. je napustio njenu kancelariju. Na kraju je navela i to da je ovo
još jedna potvrda o kakvoj osobi se radi, i da je zabrinuta za svoju
bezbjednost, kao i da se pridružuje krivičnom gonjenju, a imovnisko pravni
zahtjev ne postavlja.
Svjedok oštećena M. L. je u svom iskazu da tom na glavnom pretresu od
10.12.2012. godine, u bitnom ponovila svoj iskaz dat na zapsinik o saslušanju
svjedoka pred ODT-om od 18.11.2012. godine, s tim što je pojasnila da, je
nakon što su joj njena zapisničarka i pripravnica telefonskim putem saopštile
sve što se desilo u njenoj kancelariji, dok je bila na Danima sudstva, rekla
im je da sastave službenu zabilješku, a da će ona kasnije sastaviti krivičnu
prijavu. Na kraju je navela da, je ovim događajem značajno ugrožena, budući da
svoj posao doživljava kao posao slobodnog građanina. Na posebno pitanje
branioca okrivljenog, oštećena je navela da je svo vrijeme mislila da je
prijetnja „moja ili njena majka će staviti crnu maramu“, upućena njoj, a ne
tužilji iz predmeta, budući da se ovaj postupak vodi od 1993. godine i čudno
bi joj bilo da u njenoj kancelariji upućuje prijetnje tužilji koja tu nije
bila prisutna. Na posebno pitanje sudije, svjedok oštećena je navela da je u
ovom predmetu prvo gospodnin M. tražio izuzeće, a da je tačno i da je ona
nakon toga tražila izuzeće, obzirom da je vidjela kuda stvar vodi i da se radi
o specifičnoj pravnoj situaciji u ovom predmetu.
Svjedok M. N. je u svom iskazu datom na zapisnik o saslušanju svjedoka pred
ODT-om od 16.11.2012. godine, u bitnom navela da je dana 30.10.2012. godine,
oko 9,40 časova bila na svom radnom mjestu u kancelariji br. ...Osnovnog suda
u P., gdje radi kao saradnik kod sudije M.L., i da je osim nje bila prisutna i
pripravnica K. M., dok je sudija bila sužbeno odsutna u Budvi. Tada je ušao
M.M., kojeg zna kao stranku u postupku, koji vodi sudija M., sav uzrujan i
neuredan, i odmah je počeo da galami, govoreći gdje je sudija, da ona svo
vrijeme pomaže prostitutki, da mu je uništen život, i da će zbog presude i
dešavanja oko ovog postupka moja ili njena majka na glavu staviti crnu maramu,
i to je ponovio nekoliko puta. Istakla je da, se tresla od straha i nije joj
bilo svejedno. Nakon ovoga se čula sa sudijom, obavijestili su je o svemu, a
zatim sačinili službenu zabilješku. Dalje je navela, da je dana 14.11.2012.
godine, oko 11,45 časova, ponovo u kancelariju broj ..., dok su bile prisutne
K. M.i ona, opet došao M.M., i odmah je počeo da viče, zna da se obraćao M., i
pominjao je da ovo za njega nije dječija igra i neke svjedoke koje mu sudija
nije unijela u presudu, da bi se ona polako izvukla iz kancelarije, potrčala
na hol i pozvala momka iz obezbjeđenja, za kojeg zna da se zove Z., i on je
odmah sa njom ušao u kancelariju, M. je za to vrijeme pokušala da smiri M.M.,
da bi zatim on napustio kancelariju govoreći „dobro je ona potrčala da pozove
obezbjeđenje“.
Svjedok M. N. je u svom svjedočkom iskazu datom na glavnom pretresu od
10.120.2012. godine, u bitnom ponovila svoj iskaz dat na zapisnik o saslušanju
svjedoka pred ODT-om od 16.11.2012. godine, s tim što je pojasnila da se u
događaju od 30.10.2012. godine okrivljeni više obraćao pripravnici M., nego
njoj, a da je čula da je u jednom trenutku rekao da mu je ta tužilja uništila
život, da će nečija majka staviti crnu maramu na glavu, „moja ili njena“, a da
sudija pomaže toj prostitutki. Tačno je da je on prethodno pominjao i tužilju
i sudiju, ali je ona lično doživjela kao da je prijetnja upućena sudiji. Na
posebno pitanje branioca, da li može svjedok da se izjasni, neposredno prije
prijetnji, da li je okrivljeni pominjao tužilju ili sudiju, navela je da je
pominjao i jednu i drugu. Na posebno putanje sudije svjedok je istakla da je
tačno da su ona i pripravnica sačinile službenu zabilješkui 30.10.2012.
godine, kad im je sudija rekla, i 14.11.2012. godine nakon drugog dolaska
okrivljenog.
Svjedok K. M. je u svom svjedočkom iskazu datom na zapisnik o saslušanju
svjedoka pred ODT-om od 16.11.2012. godine, u bitnom navela da su dana
30.10.2012. godine, oko 9,40 časova u kancelariju broj 63, sudije M.L., bile
prisutne zapisničarka M. N. i ona, i tada je ušao M.M. kojeg ona zna kao
stranku u postupku koji sudi sudija M.. Isti je odmah pitao za kad je zakazano
njegovo ročište, i u tom trenutku nije osjetila ništa od njega jer je bio
koliko normalan. Kada mu je saopštila da je sudija zaključila raspravu, i da
će presuda biti objavljena 06.11.2012. godine, on je povišenim tonom rekao,
kako je sudija mogla da zaključi raspravu bez njega, ona cijelo vrijeme pomaže
prostitutku, misleći na tužilju u njegovom predmetu, i ako presuda bude opet
ista, njegovo ili njena majka će staviti crnu maramu na glavu. Istakla je i to
da je sudija već jednom donosila presudu u tom predmetu, koja nije bila u
korist tuženog M.M.. Nakon ovog događaja, pozvale su sudiju i ispričale joj
sve šta se dogodilo. Dana 14.11.2012. godine, oko 12,00 časova, ponovo su u
kancelariji bile M. N. i ona, kada je bez kucanja ušao M.M. i odmah povikao
gdje je sudija, šta ona misli, opet je istu presudu donijela, gdje su
svjedoci, i tražio je predmet da kopira. Istakla je da se tom prilikom
prepala, čak ga nije ni u oči gledala i pokušavala je da mu objasni da je
predmet u pisarnici i da podnese pismeni zahtjev za kopiranje spisa, i da će
mu sudija nakon toga odobriti. N. je nekako izašla iz kancelarije, a ubrzo je
došla sa jednim momkom iz obezbjeđenja, koji se zove Đ. Z., i M.M. kada je
vidio obezbjeđenje brzo je izašao iz kancelarije, govoreći vidjećemo se opet,
a za njim je izašao i Z.. Na kraju je navela da je čula da je M.M. u hodniku
govorio „dobro su pozvale obezbjeđenje, kako su se prepale.
Svjedok K. M. je u svom iskazu datom na glavnom pretresu od 10.2012. godine,
ponovila svoj iskaz dat na zapisnik o saslušanju svjedoka pred ODT-om od
16.11.2012. godine. Na posebno pitanje branioca okrivljenog, da se svjedok
izjasni kome je prijetnja upućena, da li tužilji ili sudiji, svjedok je navela
da se ne može sa sigurnošću izjasniti kome je ova prijetnja bila upućena,
budući da je u rečenici koja je prethodila toj prijetnji, pominjao i tužilju i
sudiju.
Svjedok Đuranović Zoran je u svom svjedočkom iskazu datom na zapisniku o
saslušanju svjedoka pred ODT-om od 16.11.2012. godine, u bitnom naveo da, je
dana 14.11.2012. godine oko 12,00 časova bio na svom radnom mjestu kao
obezbjeđenje Osnovnog suda u P, na drugom spratu, i da je tada do njega došla
saradnica sudije M., M. N. i rekla mu da je kod nje u kancelariji M.M., a za
njega smo bili upućeni ranije od sudije M.L., da je njoj prijetio i da ga ne
puštaju u kancelariju. On je odmah pošao tamo, i idući, čuo je da malo grublje
razgovara sa saradnicom sudije, i kada je ušao u kancelariju, M. se već tada
normalno ponašao, i zna da je tražio neko kopiranje spisa i pominjao da nijesu
navedeni neki svjedoci. Istakao je da, čim je on ušao u kancelariju i stao
pored M.M., on je odmah izašao iz kancelarije i on mu nije zadavao nikakva
naređenja, a zatim je M. ispratio do prizemlja suda, jer je on htio da pođe do
pisarnice. Na kraju je naveo da se do pisarnice normalno ponašao i nije ništa
izvovarao, i da zna da je još jedno muško lice bilo sa njim.
Svjedok Đ. Z. je u svom iskazu datom na glavnom pretresu od 10.12.2012. godine
ponovio svoju odbranu datu na zapisnik o saslušanju svjedoka pred ODT-om od
16.11.2012. godine.
Iz izvoda iz kaznene evidencije na ime okrivljenog M.M. izdat od strane Uprave
policije PJ P. br.29-245/12-31088/2-4748 od 28.11.2012. godine, proizilazi da
je isti osuđivan presudom Opštinskog suda u Titogradu od 15.03.1988. godine
zbog krivičnog djela iz čl.185 st.3 KZ CG na novčanu kaznu u iznosu od 25,000
dinara, presudom Osnovnog suda u Podogorici od 26.09.1997. godine zbog
krivičnog djela iz čl.131 st.1 KZ CG i presudom Osnovnog suda u Podogrici od
31.03.2010. godine zbog krivičnog djela iz čl.376 st.3 KZ CG.
Nakon pažljive, svestrane i detaljne analize navoda predmetnog optuženja s
jedne strane, kao i svih provedenih dokaza i same odbrane okrivljenog s druge
strane, ponaosob i u medjusobnom kontekstu, zaključak je ovog suda da krivično
djelo koje se okrivljenom M.M. stavlja na teret po zakonu nije krivično djelo
što je ishodovalo i oslobadjajućom presudom zasnovanoj na odredbi čl.373 st.1
tač.1 ZKP-a.
Naime, okrivljeni M.M. se tereti da je krivično djelo napad na službeno lice u
vršenju službene radnje izvršio u dva dogadjaja i to najprije na način da je
dana 30.10.2012.godine, oko 10,00 časova, u P., u Osnovnom sudu, u kancelariji
broj ..., svjestan svog djela čije je izvršenje htio i znajući da je njegovo
djelo zabranjeno, prijetio da će napasti službeno lice u vršenju službene
dužnosti – oštećenu M.L., sudiju Osnovnog suda u Podgorici, na način što je
došao nepozvan u kancelariju sudije, a za vrijeme dok je ona bila službeno
odsutna, te nakon što je od saradnice sudije, M. N. i pripravnice, K.M.
obaviješten da će presuda u predmetu P.br.2771/11 u kojem je on tužena strana
biti objavljena 06.11.2012. godine, uputio prijetnje vičući da se njemu život
promijenio i uništio zbog jedne prostitutke, a koja je potpomognuta sudijom M.
i da će sačekati presudu, te da će „moja ili njena majka staviti crnu maramu
na glavu“, a zatim je izrečenu prijetnju ponovio više puta.  
Zastupnica ovakvog optuženja u cilju potkrijepljivanja istog u završnoj riječi
je istakla da u sudnici u momentu kada je okrivljeni prijetio tužilja nije
bila pristna izvlačeći zaključak da je okrivljeni izvršio krivično djelo
stavljeno mu na teret, budući da isti  ne negira da je prijetnje uputio ali
negira da  ih je uputio sudiji M..  
Ovakvi navodi, odnosno činjenični opis optuženog akta kojim se stavlja na
teret krivično djelo napad na službeno lice u vršenju službene radnje iz
čl.376 st.3 u vezi st.1 KZ-a, ne sadrže bitno obilježje krivičnog djela u
pitanju, budući da osim što se kao radnja izvršenja krivičnog djela
okrivljenom stavlja neodredjena prijetnja " da će moja ili njena majka staviti
crnu maramu na glavu" u pogledu kojih riječi osim što nije imenovana osoba
sama svjedokinja, očevidac odnosnog dogadjaja M. K, na glavnom pretresu je
pojasnila da se sa sigurnošću ne može izjasniti kome je ova prijetnja bila
upućena, budući da je u rečenici koja je predhodila toj prijetnji okrivljeni
pominjao i tužilju i sudiju, takodje se samo izvršenje krivičnog djela vrši na
mjestu i u vrijeme kada pasivni subjekat, u konkretnom slučaju oštećena sudija
Osnovnog suda L.M. i nije na mjestu navodnog izvršenja krivičnog djela, a što
se takodje navodi u optužnom aktu. Samim tim gube na značaju navodi zastupnika
optužbe u završnoj riječi da tužilja iz parničnog predmeta nije bila prisutna,
budući da zastupnik optužbe zanemaruje činjenicu da nije bila prisutna ni
sama oštećena. Dalje, i u samom optužnom aktu se navodi da oštećena nije
prisutna samom dogadjaju, odnosno, izvršenju krivičnog djela, a što
nedvosmisleno proizilazi i iz saglasnih svjedočenja oštećene L. M. i svjedoka
N. M. i M. K., koje su se konkretnom prilikom nalazile u kancelariji br. ...,
dok s druge strane krivično djelo napadom na službeno lice u vršenju službene
radnje se sastoji u napadu ili prijetnji napadu na službeno lice, pa i pored
činjenice da je značajno šira zona kada je riječ o sudiji ili državnom
tužiocu, budući da obuhvata napad ne samo u vršenju sudijske i tužilačke
dužnosti, već i bilo koji napad u vezi vršenja te dužnosti, dakle, i kasniji
napad do kojeg dodje zbog toga što je izvršena odredjena dužnost u okviru
sudijske ili tužilačke funkcije, kao i raniji napad, ono što je bezuslovno i
logički podrazumijevajuće jeste da se napad odnosno prijetnja napadom izvrši u
odnosu na pasivnog subjekta, dakle, mjesto izvršenja krivičnog djela svakako
podrazumjeva postojanje pasivnog subjekta, odnosno službenog lica, konkretno
sudije, koja bi kao oštećena i bila napadnuta tj. kojoj bi se prijetilo
napadom.  
Osim, toga, odnosnim optužnim prijedlogom se pokušalo podvesti pod činjeničnim
i pravnim sadržajem krivičnog djela u pitanju i dogadjaj u kojem je okrivljeni
dana 14.11.2012. godine, oko 12,00 časova, nakon što mu je uručen pismeni
otpravak presude, ponovo došao u kancelariju sudije M. i obratio se K. M. i M.
N. vičući „gdje je sudija, šta ona misli, nije u presudi navela svjedoke,
sudija misli da je ovo za mene dječija igra, dajte mi predmet da iskopiram
izjave svjedoka, jer mi ističe rok za žalbu“, nakon čega je M. pozvala
obezbjeđenje suda koje je okrivljenog M.M. udaljilo iz kancelarije. U
navedeno, ovaj sud zaista i u najkritičkijem osvrtu na nepozvan ulazak
okrivljenog M.M. u kancelariju sudije, koja opet nije u istoj, ne vidi i ne
može uvidjeti u traženju da iskopira spise i slobodnom pa može se reći čak i
nepristojnom njegovom komenarisanju " da li sudija misli da je ovo za mene
dječja igra ", krivično djelo napad na službeno lice odnosno prijetnju napadom
a sve u duhu odredbe čl.376 st.2 u vezi st.1 KZ-a.  
Nužno je ukazati, da ni sa aspekta ovog suda nije opravdano niti uputno ovakvo
ponašanje okrivljenog, medjutim, takvo ponašanje ne predstavlja po zakonu
krivično djelo, što je u odnosnom slučaju od vitalnog i presudnog značaja.  
Polazeći od izloženog sud je okrivljenog M.M. oslobodio od optužbe, budući da
djelo koje mu se predmetnim optužnim prijedlogom stavlja na teret po zakonu
nije krivično djelo, odlučujući shodno odredbi čl.373 st.1 tač.1 ZKP-a.  
Prilikom odlučivanja sud je imao u vidu i pažljivo analizirao i cijenio sve
provedene dokaze kao i odbranu okrivljenog, nalazeći da kod nadjenog, isti
nijesu od uticaja na drugačiju odluku .  
Kako je okrivljeni oslobodjen od optužbe, to troškovi krivičnog postupka,
shodno odredbi čl. 230 ZKP-a CG padaju na teret budžetskih sredstava suda, o
čemu će sud donijeti posebno rješenje.
Na osnovu izloženog,u smislu čl. 373 st.1  tačka 1 ZKP-a CG, odlučeno je kao
u izreci presude.  
S U D I J A
                                                        Maja Zeković  