K.br.255/12 
U IME CRNE GORE
OSNOVNI SUD U PODGORICI , sudija Maja Zeković, uz učešće namještenika
Svetlane Kažić, kao zapisničara, u krivičnom predmetu protiv optuženog I.P.,
koga u ovom postupku brani adv.I. I. iz P., zbog krivičnog djela razbojništvo
u pokušaju iz čl.242 st.1 u vezi čl.20 Krivičnog zakonika, vodjenog po
Optužnici Osnovnog državnog tužilaštva u Podgorici Kt.br.870/11 od
28.02.2012.godine, nakon održanog glavnog i javnog pretresa, u prisustvu
zamjenika Osnovnog državnog tužilaštva u Podgorici Andrijane Nastić, optuženog
i njegovog branioca, dana 17.07.2012.godine donio je, a dana 18.07.2012.godine
javno objavio.  
PRESUDU 
OPTUŽENI: 
I.P. , od oca V. i majke D., rodjene M., rodjen ... godine u P., sa
prebivalištem u P. ul. ..., završio srednju Elektro školu,  zaposlen kao
taksista u ...,  srednjeg imovnog stanja, neoženjen, bez djece, osudjivan
presudom Osnovnog suda u Podgorici K.br.08/125 od 19.11.2008.godine, zbog
krivičnog djela iz čl.388 st.1 KZCG, pet mjeseci zatvora uslovno jedna godina.  
KRIV JE 
Što je: 
Dana 19.05.2011.godine, oko 22,00 časa, u Bulevaru Ivana Crnojevića, upotrebom
sile protiv oštećene V. N., pokušao da oduzme tudju pokretnu stvar u namjeri
da njenim prisvajanjem sebi pribavi protivpravnu imovinsku korist, na način
što je prišao oštećenoj sa ledja i iznenada pokušao da joj iz desne ruke
istrgne tašnu, pa kako je oštećena čvrsto držala tašnu on je počeo sa njom da
se rve pri čemu je oborio na zemlju, kojom prilikom joj je nanio laku tjelesnu
povredu u vidu krvnih podliva u predjelu desne podlaktice i u predjelu palca
obije šake, te oguljotinu u predjelu desnog koljena, pokušavajući i dalje da
joj oduzme tašnu, za koje vrijeme je svjedok B. V. dozivala pomoć, da bi zatim
okrivljeni pobjegao sa lica mjesta,  
- čime je izvršio krivično djelo razbojništvo u pokušaju iz čl.242 st.1  u
vezi čl.20 Krivičnog zakonika.  
Pa ga sud primjenom navedenih zakonskih odredbi i čl. 2,4,5,32,36,42,45,46
Krivičnog zakonika i čl. 229,  i 374 Zakonika o krivičnom postupku.  
OSUDJUJE
Na kaznu zatvora u trajanju od 6 (šest) mjeseci.  
Obavezuje se optuženi da na ime troškova krivičnog postupka uplati sudu iznos
od 82,50 eura, a na ime paušala iznos od 30,00 eura, sve prednje u roku od 15
dana od dana pravosnažnosti presude.  
O b r a z l o ž e nj e 
Optužnicom ODT-a u Podgorici Kt.br.870/11 od 28.02.2012.godine, optuženom
I.P., stavljeno je na teret da je izvršio krivično djelo razbojništvo u
pokušaju  iz čl. 242 st.1  u vezi čl.20 Krivičnog zakonika. Zastupnik optužbe
u završnoj riječi navela je, da u cjelosti ostaje pri podignutoj optužnici jer
dovodeći u vezu  iskaze svjedoka saslušanih u postupku, sa odbranom optuženog
nesporno je utvrdjeno da je optuženi  izvršio krivično djelo stavljeno mu na
teret, iz kojih razloga je predložila sudu da optuženog oglasi krivim i
izrekne mu kaznu u zakonom propisanim granicama za to djelo.  
Optuženi I.P. u svojoj odbrani datoj pred Upravom policije PJ Podgorica od
20.05.2011. godine, u prisustvu branioca naveo je, da se dana 19.05.2011.
godine, negdje oko 22,00 sata kretao Bulevarom Ivana Crnojevića iz pravca
Maslina, u pravcu grada, tom prilikom bio je u alkoholisanom stanju jer je
prethodno popio veću količinu piva, i tada je uočio dvije starije žene koje su
bile ispred njega, sa kojima je  pokušao, da se malo našali, i zatrčao se u
pravcu njih, i jednu je zakačio malo ramenom i ista je pala na ulicu,i nakon
toga je krenuo iz Bulevara Ivana Crnojevića u pravcu Vile Gorica. U brzo nakon
toga naišla su dva policajca sa vozilom, koja su ga lišila slobode. Pojasnio
je, da su vunene rukavice i kapa,  koje je policija pronašla kod njega ostale
u džepu trenerke od ranije, iz perioda kada je bilo hladnije vrijeme. Tom
prilikom nije imao nikakvu namjeru da nešto otudji,  i da pribavi imovinsku
korist jer obzirom da se radilo o starijim osobama iste bi mogao savladati da
je to htio. Naveo je, da se kaje što je to uradio, i da se tako nešto  više
neće ponoviti.  
Optuženi I.P. u svojoj odbrani datoj pred istražnim sudijom ovog suda od
21.05.2011. godine, i od 28.06.2011. godine ponovio je svoju odbranu koju je
dao pred Upravom policije PJ Podgorica od 20.05.2011. godine, u prisustvu
branioca.  
U svojoj odbrani na glavnom pretresu od 17.07.2012. godine optuženi I.P. naveo
je, da ne piznaje krivicu za  krivično djelo stavljeno mu na teret, i ponovio
je svoju odbranu koju je dao pred Upravom policije PJ P. od 20.05.2011. godine
u prisustvu branioca, a koju je ponovio  i pred istražnim sudojom  ovog suda
od 21.05.2011. godine, i 28.06.2011. godine i dodao, da mu je jako žao što je
sve to tako ispalo, i da je spreman da se izvine tim gospodjama.  
Branilac optuženog adv. I. I. u završnoj riječi je zastupao  tezu da u ovom
postupku  a na osnovu provedenih dokaza nije u potpunosti rekonstruisan
dogadjaj koji se odigrao predmetnog dana. Tužilac je svojom optužnicom stavio
na teret optuženom, da je izvršio krivično djelo razbojništva, što je
obrazložio na način što je naveo da se optuženi rvao sa oštećenom, i da je tom
prilikom oštećenoj nanio laku tjelesnu povredu. Nadalje, iskazi svjedoka
oštećene i svjedoka B. V. nijesu koncizni  i različito su dati u prethodnim
fazama postupka i na glavnom pretresu. Medjutim,  bitna činjenica je
nedvosmisleno utvrdjena a to je  da optuženi nije prijetio oštećenoj na način
da joj ugrozi život i tijelo već iz razloga kojih ni on nije bio svjestan, i
tom prilikom je samo zakačio oštećenu. Takodje je utvrdjeno, da je okrivljeni
uhvatio tašnu oštećene za ručku i da je na taj način povukao te da nije bilo
fizičkih povreda u konkretnom slučaju nanijetih od strane optuženog prema
oštećenoj, i drugom svjedoku.Nadalje, poptuno je nelogično da optuženi koji
ima 27 godina nije mogao da istrgne tašnu oštećenoj koja je starosti 72
godine, i potpuno je iluzorno misliti da je ona svojom snagom uspjela da
zadrži tašnu. Šta se sve dešavalo optuženom u tom trenutku,  koji je bio kako
je sam naveo u alkoholisanom stanju ne može se znati jer u policiji nije
uradjena provjera stepena alkoholisanosti optuženog,  a sud je odbio predlog
odbrane da se nad optuženim izvrši psihološko - psihijatrijsko vještačenje, iz
kojih razloga se  nijesu stekla sva obilježlja krivičnog djela koje je
stavljeno na teret njegovom branjeniku posebno iz razloga što nije primijenio
adekvatnu silu prilikom pokušaja otimanja torbe, a takodje nije tom prilikom
prijetio bilo kome da će ugroziti život i tijelo ako ne preda torbu a što je
vrlo važno za utvrdjivanje krivice njegovog branjenika, pa je predložio sudu
da njegovog branjenika oslobodi od optužbe za djelo koje mu je stavljeno na
teret.  
U završnoj riječi optuženi I.P. prihvatio je završnu riječ svog branioca,
kojoj nije imao šta da doda.  
Sud je u dokaznom postupku saslušao svjedoka oštećenu N. V. i svjedoka V. B.,
pročitao službenu zabilješku Uprave policije PJ P. Ku.br. 505/11 od
21.05.2011. godine, potvrdu Uprave policije PJ P. o privremeno oduzetim
predmetima od I.P., medicinsku dokumentaciju na ime oštećene N. V., nalaz i
mišljenje vještaka medicinske struke M. Š. od 26.01.2012. godine, izvod iz
kaznene evidencije izdat na ime optuženog od strane Uprave policije PJ P.  od
04.04.2012. godine, i izvršio uvid u vunenu kapu i rukavice koje su oduzete od
optuženog.  
Sud nije prihvatio predlog branioca optuženog, da se obavi psihološko -
psihijatrijsko vještačenje optuženog imajući u vidu da u konkretnom slučaju
nije neophodno obaviti predmetno vještačenje jer bi isto vodilo samo
odugovlačenju postupka.  
Svjedok oštećenaN.V. u svom iskazu datom pred istražnim sudijom ovog suda od
23.01.2012. godine navela je, da je kritične večeri zajedno sa svojom
prijateljicom V. B. šetala Bulevarom Ivana Crnojevića, negdje oko 22,00 časa i
tom prilikom je u desnoj ruci držala tašnu za dršku i dok su tako šetale sa
ledja im je pritrčao momak koji je pokušao da joj istrgne tašnu iz ruke. Taj
momak je imao kapuljaču na glavi, i kako je vidjela da je taj momak htio da
joj otme tašnu iz ruke čvrsto je stegla tašnu i nije dozvolila da joj je otme,
i  tada je nastalo rvanje izmedju tog momka i nje. Sjeća se da je njena
prijateljica V. vrištala i taj momak je u jednom trenutku uspio da je obori na
trotoar ali ona nije ispuštala tašnu. Kada je vidio da joj ne može istrgnuti
tašnu taj momak je pobjegao a ona je ustala sa trotoara. Navela je, da je bila
u šoku, da se  odnekud pojavila policija i policiji je ispričala šta se
desilo, i na insistiranje policije njih dvije su pošle u policiju a nakon toga
je pošla u Hitnu, gdje je pregledana. Navela je, da se ne pridružuje krivičnom
gonjenju protiv okrivljenog i da ne postavlja imovinsko pravni zahtjev.  
U svom iskazu na glavnom pretresu od 17.07.2012. godine svjedok oštećena N.V.
ponovila je svoj iskaz koji je dala pred istražnim sudijom ovog suda od
23.01.2012. godine i dodala, da joj taj momak u tom rvanju i otimanju nije
uspio  oduzeti tašnu, a nije joj jasno kako je uopšte zadržala tašnu.
Pojasnila je, da je kritičnom prilikom bila sa desne strane a V. se nalazila
sa njene lijeve strane mada se ne sjeća tačno ali misli da je V. bila pored
njene lijeve ruke,  a torba joj se nalazila u desnoj ruci. Obzirom da nije
očekivala da će neko napasti otpozadi,  nije obraćala pažnju tako da je tog
momka primijetila u momentu kada je dodirnuo i krenuo da joj oduzme torbu, i
nije sigurna da li je taj momak trčao ili hodao.  Ne sjeća se koliko je to sve
trajalo obzirom da je samo razmišljala da li će glavom udariti u beton pošto
je ima velikih  zdravstvenih problema. Pojasnila je, da umjesto izraza
"rvanje", da bi se prije moglo reći "raskubanje oko tašne" odnosno taj momak
je pokušao da joj povuče torbu u pravcu sebe a ona je pokušavala da je zadrži,
i tom prilikom je pala na trotoar,  a taj momak nije pao sa njom. Dok se
nalazila na podu, taj momak je i dalje pokušavao da joj uzme torbu, a takodje
je i naišla policija i to sasvim slučajno i taj momak je pobjegao, a  tom
prilikom  isti joj nije upućivao nikakve prijetnje, niti je bilo šta
izgovarao.  
Svjedok V.B. u svom iskazu datom pred istražnim sudijom ovog suda od
20.01.2012. godine navela je, da je kritične večeri, negdje oko 22,00 sata,
zajedno sa svojom prijateljicom N. V. šetala Bulevarom Ivana Crnojevića. Tom
prilikom je  N. svoju tašnu držala za dršku, u desnoj ruci i dok su tako
šetale, sa ledja je natrčao momak koji je imao kapuljaču na glavi,  i pokušao
je da N. iz ruke otme tašnu. Nevenka je vidjela da taj momak hoće da joj otme
tašnu, pa je čvrsto držala tašnu i otimala sa sa tim momkom, dok je ona
vrištala. Taj momak je oborio N. na asfalt ali N.  nije puštala tašnu iz ruku
i kada je taj momak, vidio da joj ne može oteti tašnu, pobjegao je. Dok je
pokušavala da pomogne N. da ustane sa trotoara odnekud je došla policija,
kojoj su ispričali šta se desilo i nakon toga su pošle u policiju, a kasnije u
Hitnu pomoć, gdje je N. ukazana ljekarska pomoć.  
U svom iskazu datom na glavnom pretresu od 17.07.2012. godine svjedok V.B.
ponovila je svoj iskaz koji je dala pred istražnim sudojom ovog suda od
20.01.2012. godine i pojasnila je, da se zbog šoka ne može izjasniti koliko je
sve to  trajalo, zna da je vrištala a možda je to trajalo 10-15 sekundi, i
primijetila je da je taj momak trčao budući da je naišao sa njene desne strane
gdje joj se nalazila N.. Taj momak je uhvatio za ručke N. tašnu i tu je
krenulo izmedju njih povlačenje  i u tom trzaju N. je čvrsto držala tašnu i
pala je sa tašnom na pod a kada je taj momak vidio da ne može da joj oduzme
torbu pobjegao je. Pojasnila je, da taj momak nije N. prijetio na bilo kakav
način, te da optuženi tom prilikom nije padao.  
Iz  službene zabilješke Uprave policije PJ P. Ku.br. 505/11 od 21.05.2011.
godine proizilazi, da je ista sačinjena od strane ovlašćenih policijskih
službenika 19.05.2011.godine, u kojoj je konstatovano, da su navedenog dana,
oko 22,00 sati, prilikom obilaska radnih mjesta ..., ul.Bul.Ivana Crnojevića
primjetili jedno starije žensko lice koje je bilo oboreno na trotoaru, i jedno
mladje muško lice koje je bježalo ul.... u pravcu Vile Gorice. Od te osobe
odnosno N. V., koja je bila oborena na trotoaru saznali su da je napadnuta od
strane lica koje je bježalo u pravcu Vile Gorica, za koje su kasnije saznali
da se radilo o licu  P. I., kojeg su lišili slobode u ul....j, i predali ga
da nalju obradu u PJ P..  
Iz potvrde Uprave policije PJ P. o privremeno oduzetim predmetima od I.P.
br.17-18/10 od 19.05.2011.godine proizilazi, da su ovlašćeni policijski
službenici od imenovanog navedenog dana privremeno oduzeli par vunenih
rukavica, crne boje i vunenu kapu, teget boje, a u koje predmete je sud u
dokaznom postupku izvršio uvid.  
Iz medicinske dokumentacije na ime oštećene N. V. a koju čini Izvještaj
ljekara jedinice Hitne medicinske pomoći  proizilazi,  da je imenovana
pregledana dana 19.05.2011. godine od strane nadležnog ljekara, da je navedena
dijagnoza na latinskom jeziku.  
Iz nalaza i mišljenja vještaka medicinske struke M. Š. od 26.01.2012. godine
proizilazi, da je u predmetnom dogadjaju N.V. zadobila krvne podlive u
predjelu desne podlaktice, i u predjelu palca obje šake, i oguljotinu u
predjelu desnog koljena. Navedene povrede posledice su dejstva tupog, teškog i
zamahnutog mehaničkog orudja. Povreda koljena mogla je nastati i mehanizmom
udara ali i pada na tvrdu i neravnu podlogu. Navedene povrede predstavljaju i
pojedinačno, i zbirno laku tjelesnu povredu.  
Sud je nalaz i mišljenje vještaka medicinske struke prof. dr. M. Š. od
26.01.2012.godine cijenio kao objektivan, jasan i zasnovan na pravilima nauke,
pa ih je iz tih razloga prihvatio, a na koji ni stranke nijesu imale
primjedbi.  
Na osnovu rezultata cjelokupnog postupka i ocjene svih provedenih dokaza, kako
pojedinačno, tako i u njihovoj medjusobnoj zavisnosti, kao i dovodeći ih u
vezu sa odbranom optuženog, ovaj sud je nesumnjivo utvrdio da je optuženi
izvršio krivično djelo razbojništvo u pokušaju iz čl.242 st.1 u vezi čl.20
Krivičnog zakonika, na način, vrijeme i mjesto kako je to predstavljeno u
izreci ove presude.  
Naime, u postupku je nedvojbeno utvrdjeno,  da je dana 19.05.2011.godine, oko
22,00 časa, u Bulevaru Ivana Crnojevića, optuženi I.P., upotrebom sile pokušao
da oduzme tudju pokretnu stvar, na način što je prišao oštećenoj N. V., sa
ledja i iznenada pokušao da joj iz desne ruke istrgne tašnu, pa kako je
oštećena čvrsto držala tašnu on je počeo sa njom da se rve pri čemu je oborio
na zemlju, kojom prilikom joj je nanio laku tjelesnu povredu u vidu krvnih
podliva u predjelu desne podlaktice i u predjelu palca obije šake, te
oguljotinu u predjelu desnog koljena, pokušavajući i dalje da joj oduzme
tašnu, za koje vrijeme je svjedok B. V. dozivala pomoć, da bi zatim okrivljeni
pobjegao sa lica mjesta.  
Sud je cijeneći prezentirane iskaze svjedoka, prihvatio kao jasne, odredjene i
istinite iskaze svjedoka oštećene N. V. i svjedoka V.B., budući da su se ovi
svjedoci na posve pouzdan i saglasan način izjašnjavale na sve bitne okolnosti
u vezi ove krivično - pravne stvari, a iz kojih podudarno proizilazi, da su se
kritičnom prilikom zajedno kretale Bulevarom Ivana Crnojevića, tom prilikom je
svjedok oštećena u desnoj ruci držala tašnu za dršku, i dok su tako šetale sa
ledja im je pritrčao momak koji je pokušao da N. istrgne tašnu iz ruke.Taj
momak je imao kapu na glavi, i kako nije dozvolila da joj otme tašnu, nastalo
je rvanje, odnosno raskubanje oko tašne, i u  tome je taj momak uspio da je
obori na trotoar ali ona nije ispuštala tašnu, a dok se nalazila na trotoaru
taj momak je i dalje pokušavao da joj uzme tašnu, pa kada je vidio da joj ne
može uzeti tašnu pobjegao je, a ubrzo je naišla policija, kojoj su sve to
ispričali i sa njima su otišle u policiju, a nakon toga je svjedok oštećena
N.V. pošla u Hitnu pomoć, gdje joj je ukazana ljekarska pomoć.Ovakvi iskazi
svjedoka oštećene N. V. i svjedoka V. B. su u pogledu mehanizma nanošenja
povreda kod oštećene potvrdjeni i sadržinom medicinske dokumentacije na ime
oštećene,  i nalaza i mišljenja vještaka medicinske struke prof.dr.M. Š. od
26.01.2012.godine, u kojem se ovaj vještak izjasnio o vrsti i težini povreda
koje je u predmetnom dogadjaju oštećena zadobila, te da su, navedene povrede
posledice dejstva tupog, teškog i zamahnutog mehaničkog orudja, da je povreda
koljena mogla nastati izmedju ostalog i padom na tvrdu i neravnu podlogu,
upravo onako kako su to navedeni svjedoci i naveli u svojim iskazima.  
Pri ovakvoj ocjeni kao irelevantne na svjedočki kredibilitet oštećene,
cijenjeno je  njeno isticanje na glavnom pretresu da bi se možda umjesto
izraza "rvanje", prije moglo reći "raskubanje" oko tašne",  nalazeći da je u
pitanju subjektivno procjenjivanje oštećene koje ne dovodi u sumnju
činjenično utvrdjenje.  
Dakle, naprijed navedeno činjenično stanje sud je nedvosmisleno utvrdio iz
svih dokaza provedenih u postupku, a prije svega iz analiziranih i prihvaćenih
iskaza svjedoka oštećene N. V., i svjedoka V. B., u kojima su ovi svjedoci na
pozudan i logičan način predstavili, na koji način je optuženi odnosne prilike
pokušao da uzme tašnu iz ruke oštećene N. V., odnosno na koji način je
upotrijebio silu protiv oštećene, i da je zbog te namjere oštećenu oborio na
trotoar, iz sadržine medicinske dokumentacije na ime oštećene, nalaza i
mišljenja vještaka medicinske struke prof.dr.M.Š. od 26.01.2012.godine,  te
sadržine službene zabilješke Uprave policije PJ P. Ku.br.505/11 od
21.05.2011.godine, i potvrde Uprave policije PJ P. o privremeno oduzetim
predmetima, br.17-18/10 od 19.05.2011.godine, iz kojih bez ikakve dileme
proizilazi da su ovlašćeni policijski službenici 19.05.2011.godine, oko 22,00
sati, prilikom mjesta ..., u Bul.Ivana Crnojevića primjetili jedno starije
žensko lice koje je bilo oboreno na trotoaru, i  jedno mladje muško lice koje
je bježalo ul.... u pravcu Vile Gorice.  
Imajući u vidu naprijed navedeno, ovaj sud nalazi da su se u radnjama
optuženog I.P., stekli svi subjektivni i objektivni elementi bića krivičnog
djela razbojništvo u pokušaju iz čl.242 st.1 u vezi čl.20 Krivičnog
zakonika.Naime, optuženi je, postupajući na naprijed opisan način prilazeći
oštećenoj N. V. sa ledja,  trzajući joj iz desne ruke tašnu, pa kako je
oštećena čvrsto držala tašnu, počeo sa istom da se rva, i tako je oborio na
zemlju nanoseći joj laku tjelesnu povredu, pa i tada okušavajući da joj uzme
tašnu,  upotrebom sile drugom oduzme tudju pokretnu stvar u namjeri  da njenim
prisvajanjem sebi pribavi protivpravnu imovinsku korist.Optuženi je bio
svjestan da na taj način čini krivično djelo, što je i htio, pa je u izvršenju
ovog krivičnog djela postupao sa direktnim umišljajem.  
Optuženi je u konkretnom slučaju umišljajno započeo izvršenje krivičnog djela,
ali ga nije dovršio. Započinjanje  izvršenja krivičnog djela znači
preduzimanje one djelatnosti koja je u opisu bića krivičnog djela označena kao
radnja izvršenja.Kako su shodno čl.20 Krivičnog zakonika za pokušaj krivičnog
djela konstitutivna tri elementa: započinjanje izvršenja, odsustvo posljedice
i umišljaj učinioca da izvrši započeto krivično djelo, to je sud našao da su u
konkretnom slučaju ostvareni svi elementi pokušaja krivičnog djela, obzirom da
je optuženi započeo izvršenje predmetnog krivičnog djela radnjom prilaženja
oštećenoj sa ledja i iznenadnim trzajem tašne koju je držala u svojoj desnoj
ruci, pa kada je oštećena čvrsto držala tašnu, počeo sa njom da se rve i
obarajući je na zemlju, nanoseći joj laku tjelesnu povredu, pa dok se oštećena
nalazila na zemlji i dalje pokušavajući da joj oduzme tašnu, da je postupao sa
umišljajem, ali da do posljedice krivičnog djela nije došlo, jer je optuženi
pobjegao.  
Sud je cijenio i navode odbrane optuženog I.P., u kojima je negirao svoju
krivicu za krivično djelo stavljeno mu na teret, pravdajući svoje postupke, da
je tom prilikom bio u alkoholisanom stanju jer je prethodno popio veću
količinu piva, i da je pokušao da se sa tim starijim ženama  malo našali, i
zatrčao se u pravcu njih i  jednu od njih je  zakačio malo ramenom, od čega je
ona pala na ulicu, i nakon toga je krenuo u pravcu Vile Gorica, da su mu
vunene rukavice i kapa koje je policija našla kod njega  ostale u džepu
trenerke od ranije iz perioda kada je bilo hladnije vrijeme, te da tom
prilikom nije imao nikakvu namjeru da nešto otudji, i da pribavi imovinsku
korist jer obzirom da se radilo o starijim osobama iste je mogao da savlada da
je htio, nalazeći da su ovakvi navodi odbrane  optuženog neistiniti i
neubjedljivi i isključivo dati u pravcu zamagljivanja istine, i izbjegavanja
krivice, budući da su isti obesmišljeni, i u svemu osporeni, analiziranim i
prihvaćenim iskazima svjedoka oštećene N.V. i svjedoka V.B., iz kojih saglasno
proizilazi, da je oštećena vidjela da optuženi hoće da joj uzme tašnu iz ruke,
i tada je nastalo povlačenje izmedju njih oko tašne, zbog čega je oštećena
čvrsto držala tašnu, a da optuženi od  toga nije odustajao čak i kada je
oštećena pala na ulicu, a kad je vidio da je ne može uzeti, tada je pobjegao.  
U tom pravcu sud nije mogao prihvatiti tezu branioca optuženog, koju je iznio
u završnoj riječi, da u ovom postupku nije u potpunosti rekonstruisan dogadjaj
koji se odigrao predmetnog dana, obzirom da  iskazi koje su dale oštećena
N.V., i svjedok V.B. nijesu koncizni, već su dati različito u prethodnom
postupku i na glavnom pretresu, a pri tom imajući u vidu da je optuženi u
svojoj odbrani naveo, da je bio u alkoholisanom stanju, da u policiji nije
uradjena provjera stepena alkoholisanosti kod optuženog, te da sud na glavnom
pretresu nije prihvatio njegov predlog da se nad optuženim izvrši vještačenje
psihološko - psihijatrijsko, iz kojih razloga se nijesu stekla sva obilježja
krivičnog djela koje je njegovom branjeniku stavljeno na teret, jer nije
primjenio adeklvatnu silu prilikom pokušaja otimanja tašne od oštećene,
nalazeći da su ovakvi navodi branioca opuženog neosnovani budući da je u ovom
postupku na nesumnjiv način utvrdjena krivica optuženog za predmetno krivično
djelo iz naprijed detaljno navedenih razloga.Tim prije se ovakav zaključak
suda crpi iz činjenice da se optuženi nesporno sjetio svih detalja i dogadjaja
koji idu u prilog njegovoj naprijed analiziranoj i cijenjenoj odbrani, čime je
isključena mogućnost da je njegova sposobnost shvatanja značaja djela i
mogućnost upravljanja postupcima i u najmanjoj mjeri dovedena u pitanje, a da
se sve i našalio sa svjedocima logičan slijed dogadjaja bi bio, da se
zaustavio i pomogao svjedoku oštećenoj da ustane sa ulice, i da joj se izvine,
i u svakom slučaju ne bi pobjegao sa lica mjesta.  
Odlučujući o krivičnoj sankciji za optuženog sud je najprije u smislu čl.42
Krivičnog zakonika, cijenio sve okolnosti od kojih zavisi izbor i visina
krivične sankcije (olakšavajuće i otežavajuće okolnosti), u okviru zakonom
propisanog minimuma i maksimuma za predmetno krivično djelo, pa je  kao
otežavajuću okolnost na strani optuženog sud cijenio njegovu raniju
osudjivanost presudom Osnovnog suda u Podgorici K.br.08/125 od
19.11.2008.godine, zbog krivičnog djela iz čl.388 st.1 KZCG, pet mjeseci
zatvora uslovno jedna godina,  što je utvrdjeno iz izvoda iz KE izdat od
strane Uprave policije PJ P. br.29-245/12-6996/2-1529 od 04.04.2012.godine, i
pri tom činjenicu da nije u pitanju isto niti istorodno krivičnodjelo, dok mu
je od  olakšavajućih okolnosti cijenio njegovu mladost (26.godina u vrijeme
izvršenja krivičnog djela), činjenicu da se oštećena N.V. nije pridružila
krivičnom gonjenju protiv optuženog, kao i da je predmetno krivično djelo
ostalo u pokušaju,  pa je sud mišljenja da su navedene  olakšavajuće okolnosti
takvog karaktera i značaja da predstavljaju osobito olakšavajuće okolnosti, u
smislu čl.45 i 46 KZ-a, pa je optuženog osudio na kaznu zatvora u trajanju od
6 (šest) mjeseci, ispod zakonom propisanog minimuma  za predmetno krivično
djelo, nalazeći da će se ovakvom kaznom u svemu  ostvariti opšta svrha
kažnjavanja iz čl.32 Krivičnog zakonika, da optužni u buduće ne vrši krivična
djela, a u okviru opšte svrhe propisivanja i izricanja krivičnih sankcija iz
čl.4 st.2 Krivičnog zakonika, i da upravo izrečena kazna u navedenom trajanju
predstavlja realan ekvivalent težine, pokušaja krivičnog djela u pitanju i
optuženog kao učinioca.  
Kako je optuženi oglašen krivim, sud ga je shodno čl.229 Zakonika o krivičnom
postupku obavezao da plati troškove krivičnog postupka, na ime angažovanja
vještaka medicinske struke u iznosu od 82,50 eura, i na ime paušala u iznosu
od 30,00 eura, koji iznos je odredjen shodno trajanju i složenosti postupka,
kao i imovinskim prilikama optuženog.  
Na osnovu izloženog, u smislu čl.374 Zakonika o krivičnom postupku, odlučeno
je kao u izreci.  
                                                                                                                  SUDIJA  
                                                                                                          Maja Zeković s.r.

PRAVNA POUKA:
Protiv ove presude može se izjaviti žalba u roku
od 15 dana od dana  prijema  pismenog otpravka,
Višem sudu u Podgorici, a preko ovog suda.  
ZTO- Kažić Svetlana  