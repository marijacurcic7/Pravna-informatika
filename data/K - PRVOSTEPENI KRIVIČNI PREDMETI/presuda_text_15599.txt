
K.br.63/12  
U IME CRNE GORE
OSNOVNI SUD U PODGORICI, sudija Maja Zeković, uz učešće Andrijane Janković kao
zapisničara, u krivičnom predmetu protiv okrivljenih S. D. i M.D., zbog
krivičnog djela prikrivanje iz čl.256 st.2 u vezi st.1 Krivičnog zakonika,
odlučujući o optužnom predlogu Osnovnog državnog tužilaštva u Podgorici
Kt.br.493/11 od 12.01.2012. godine, nakon održanog glavnog i javnog pretresa
dana 11.05.2012. godine, u prisustvu zastupnika optužbe Marije Kažić-
savjetnika na radu kod ODT-a, okrivljenih S. D. i M.D., donio je a dana
14.05.2012. godine javno objavio
PRESUDU
I  
OKRIVLJENI:  
S.D., od oca M. i majke D., rođene Ć., rođen ...,  u P., sa prebivalištem u
mjestu rođenja, Ul. ..., državljanin Crne Gore, završio osnovnu školu,
nezaposlen, neoženjen, lošeg imovnog stanja, ranije osuđivan presudom Višeg
suda u Podgorici, K.br.126/00 od 25.06.2001. godine, zbog krivičnog djela iz
čl. 146 st.1 i čl.199 st.1 KZ RCG, na kaznu zatvora u trajanju od 2 ( dvije)
godine i 6 (šest) mjeseci, i presudom Osnovnog suda u Nikšiću, K.br. 169/01 od
30.05.2003. godine, zbog krivičnog  iz čl. 145 st.1 tač.1 KZ RCG, na kaznu
zatvora u trajanju od 5( pet) mjeseci,
KRIV JE
Što je:  
Dana 23.01.2011. godine, u Podgorici, kupio stvar za koju je mogao i bio dužan
da zna da je pribavljena krivičnim djelom, na način što je od NN lica za iznos
od 30,00€, kupio dva mobilna telefona: i to marke „Nokia C7“, čija je
vrijednost 435,00€ i mobilni telefon marke "Samsung", nakon čega je telefon
marke "Nokia C7" prodao okrivljenom M. D. za iznos od 50,00€, i ako je mogao i
bio dužan znati da je telefon pribavljen krivičnim djelom, imajući u vidu
njegovu stvarnu vrijednost koja je višestruko veća od cijene za koju je kupio
isti,  

čime je izvršio krivično djelo prikrivanje iz čl.256 st.2 u vezi st.1 Krivičnog zakonika.

Pa mu sud primjenom citirane zakonske odredbe i čl. 2, 4, 5, 13, 16, 42, 52,
53 i 54 Krivičnog zakonika i čl. 226, 229 i 374 Zakonika o krivičnom postupku,
izriče  
USLOVNU OSUDU
Kojom mu prethodno utvrđuje kaznu zatvora u trajanju od 30 (trideset) dana i
istovremeno određuje da se ista neće izvršiti ukoliko okrivljeni u roku od 2
(dvije) godine od dana pravosnažnosti presude ne učini novo krivično djelo.  
Obavezuje se okrivljeni da na ime troškova krivičnog postupka uplati ovom sudu
iznos od 66,00€, a na ime paušala uplati iznos od 30,00€, sve u roku od 15
dana od dana pravosnažnosti presude.
II  
OKRIVLJENI:  
M.D., od oca Z. i majke L., rođene P., rođen ... u P., sa prebivalištem u
mjestu rođenja, Ul. ...., državljanin Crne Gore, završio srednju mašinsku
školu, nezaposlen, otac jednog malodobonog djeteta, lošeg imovnog stanja,
ranije osuđivan presudom Višeg suda u Podgorici, K.br.285/07 od 26.05.2009.
godine, zbog krivičnog djela iz čl.300 st.1 KZ CG, na kaznu zatvora u trajanju
od 1 (jedne) godine i 6 (šest) mjeseci, presudom Osnovnog suda u Podgorici,
K.br.09/1076 od 07.07.2010. godine, zbog krivičnog djela iz čl. 248 st.1 u
sticaju sa čl.239 st.1 KZ-a, na kaznu zatvora u trajanju od 4 (četri) mjeseca,
i presudom Osnovnog suda u Podgorici, K.br.05/1263 od 10.06.2010. godine, zbog
krivičnog djela iz čl. 240 st.1 KZ-a, na kaznu zatvora u trajanju od 3 (tri)
mjeseca  
Na osnovu člana 373 st.1 tač.2 Zakonika o krivičnom postupku  
OSLOBAĐA SE OD OPTUŽBE  
Kojom je predstavljeno da je:  
Dana 23.01.2011, godine, u Podgorici, okrivljeni  M.D. stvar za koju je mogao
da zna da je pribavljena krivičnim djelom kupio od S.D. i to mobilni telefon
marke "Nokia C7" čija je vrijednost 435,00 eura, za iznos od 50,00 eura, i ako
je mogao znati da je telefon pribavljen krivičnim djelom, imajući u vidu
njegovu stvarnu vrijednost koja je višestruko veća od cijene za koju je kupio
isti,  
         \- čime bi izvršio krivično djelo prikrivanje iz čl.256 st.2 u vezi st.1 Krivičnog zakonika.

Troškovi krivičnog postupka u ovom dijelu padaju na teret budžetskih sredstava
suda.  
Obrazloženje  
Optužnim predlogom ODT-a u Podgorici, Kt.br.493/11 od 12.01.2012.godine,
okrivljenima S.D. i M.D.u stavljeno je na teret izvršenje krivičnog djela
prikrivanje iz čl.256 st.2 u vezi st.1 KZ-a,  pri kom optužnom predlogu je
zastupnik optužbe ostao do kraja glavnog pretresa, budući da je, kako je
navela u završnoj riječi, provedenim dokazima utvrđeno da su okrivljeni
izvršili krivično djelo stavljeno im na teret, pa je sudu predložila da
okrivljene oglasi krivim i izrekne im kaznu u granicama zakonom propisanim za
predmetno krivično djelo.  
Okrivljeni S.D.  je u svojoj odbrani, datoj pred istražnim sudijom ovog suda,
na zapisniku o saslušanju osumnjičenog od dana 20.06.2011. godine, u bitnom
naveo da, nije tačno da je on iz D. s., iz neke poslovnice T., otuđio mobilni
telefon marke Nokia C7, čija je vrijednost 435,00€. To nije uradio i sa tim
nema nikakve veze. Dalje je naveo da, ako se dobro sjeća, negdje krajem
januara mjeseca, svratio je na pijacu Gintaš, gdje mu radi majka, i nakon što
se vidio sa njom, krenuo je da izlazi iz Gintaša, kada ga je sreo njemu
nepoznat momak i ponudio mu na prodaju dva mobilna telefona. Jedan od njih je
bio telefon marke Nokia a ne zna koje oznake, koji nije imao poklopac i
bateriju, a drugi telefon je bio Samsung, ne zna koje oznake, ali zna da je
bio običan. Ovaj momak mu je ponudio ove telefone za iznos od 30,00€. On ga je
pitao šta je sa poklopcem i baterijom od Nokie, i da li su telefoni možda
ukradeni, na šta mu je momak rekao da nisu ukradeni, i on je odlučio da ih
kupi. Dao je ovom momku iznos od 30,00€ za oba telefona, da bi kasnije Nokia
telefon prodao M., kojeg je našao slučajno na sportskom poligonu u Staroj
Varoši, za iznos od 50,00€, a telefon marke Samsung je prodao na pijaci njemu
nepoznatom momku za iznos od 25,00€. Na kraju je naveo da, je M. rekao da je
telefon kupio od njemu nepoznatog momka na pijaci i da mu je taj momak rekao
da telefon nije ukraden.  
U svojoj odbrani datoj na glavnom pretresu, okrivljeni S.D. izjavio je da ne
priznaje izvršenje krivičnog djela koje mu se stavlja na teret, nakon čega je
u  ponovio svoju odbranu  datu pred istražnim sudijom, na zapisniku o
saslušanju osumnjičenog od dana 20.06.2011. godine, sem što je pojasnio da
nije znao da je u pitanju ukradeni mobilni telefon, a budući da je isti bio
bez baterije, niti je u tako nešto sumnjao. Na kraju je dodao da je tačno da
je on M. rekao da je u pitanju njegov mobilni telefon, kada mu je prodavao
isti.  
U završnoj riječi je izjavio da ostaje u cjelolosti pri svojoj odbrani i
ponovio da nije znao da je ovaj telefon ukraden.  
Okrivljeni M.D.  je u svojoj odbrani datoj pred istražnim sudijom ovog suda,
na zapisniku o saslušanju osumnjičenog od dana 13.06.2011. godine, u bitnom
naveo da se tačnog datuma ne sjeća, zna da je bilo negdje popodne, bio je na
poligonu u S. V. sa njegovim društvom, kada je došao S.D. i ponudio mu na
prodaju mobilni telefon marke Nokia C7. Telefon nije bio kompletan, falila mu
je baterija i poklopac. Dalje je naveo da, mu je S. nudio ovaj telefon za
50,00€, a on mu je rekao da neće da kupi telefon, i da ne želi da kupuje
ukradene telefone, ni da mu ga džabe daje. S. mu je rekao da telefon nije
ukaden, već da je njegov ali mu je pao pa se slomila baterija i zadnja maska.
On mu je povjerovao, dao mu 50,00€ a S. njemu telefon. Takođe je naveo, da mu
je S. rekao i garatovao da nije telefon ukraden, i da ako nešto bude sporno,
može slobodno reći da ga je od njega kupio. Dodao je, i da po njegovim
saznanjima, kada je kupio ovaj telefon vrijedio je oko 300,00€, a kako mu je
S. garantovao da je telefon njegov, on mu je povjerovao jer je mislio da mu je
potreban novac, pa je zbog toga kupio telefon za navedeni iznos, a da je znao
da je ukraden nikada ga ne  bi kupio. Na kraju je naveo da je nakon kupovine
ovog telefona, kupio bateriju i zadnju masku za isti, stavio svoju karticu u
njega sa br. …, a kasnije je dobio poziv da dođe u policiju, što je i uradio,
gdje mu je ovaj telefon oduzet.  
U svojoj odbrani datoj na glavnom pretresu, okrivljeni M.D. izjavio je da ne
priznaje izvršenje krivičnog djela koje mu se stavlja na teret, nakon čega je
naveo da, koliko se sjeća, a obzirom da je zaboravio neke detalje, bio je na
jednom poligonu i da zna da je naišao S. i ponudio mu na prodaju neki mobilni
telefon, ali se  nije mogao sjetiti da li ga je kupio za 50,00 ili 60,00€, dok
je siguran da je sve što je ranije iznio u svojoj odbrani istina, jer mu je
tada sjećanje bilo svježije.  
Nakon što su okrivljenom predočeni njegovi navodi odbrane sa zapisnika o
saslušanju osumnjičenog dati pred istražnim sudijom od dana 13.06.2011.
godine, izjavio je da sve ono što je rekao pred istražnim sudijom je tačno, a
da se jedino nije mogao sjetiti svih detalja.  
U završnoj riječi istakao je da mu je žao što je uopšte došlo do ovoga.  
Sud je na glavnom pretresu u dokaznom postupku pročitao: potvrdu o privremeno
oduzetim predmetima Uprave policije PJ P. Ku.br.248/11 od 10.02.2011. godine
izdatu na ime M.D.a, potvrdu o privremeno vraćenim stvarima Uprave policije PJ
P. Ku.br.248/11 od 15.02.2011. godine, nalaz i mišljenje vještaka komercijalne
struke M. F. od 24.12.2011. godine, izvod iz Kaznene evidencije izdat od
strane Uprave policije PJ P. br.29-245/12-2326/2-577 od 03.02.2012. godine, na
ime S.D., i izvod iz Kaznene evidencije izdat od strane Uprave policije PJ P.
br.29-245/12-2327/2-576 od 03.02.2012. godine, na ime M.D.a.  
Iz potvrde o privremeno oduzetim predmetima Uprave policije PJ P. Ku.br.248/11
od 10.02.2011. godine, utvrđuje se da je od M.D.a, oduzet mobilni telefon
marke „Nokia C7“ IMEI br. ..., bez zadnjeg poklopca i baterije.  
Iz potvrde o privremeno vraćenim stvarima- predmetima Uprave policije PJ P.
Ku.br.248/11 od 15.02.2011. godine na ime Č.E., utvrđuje se da je istoj vraćen
mobilni telefon marke „Nokia C7“ IMEI br. ..., bez zadnjeg poklopca i
baterije.  
Vještak komercijalne struke M.F. u svom nalazu i mišljenju od 24.12.2011.
godine utvrdio je da je vrijednost mobilnog telefona marke „ Nokia C7“ na dan
izvršenja krivičnog djela iznosila 435,00€.  
Iz izvoda iz Kaznene evidencije, izdatog od strane Uprave policije PJ P.
br.29-245/12-2326/2-577 od 03.02.2012. godine, na ime S. D., utvrđuje se da je
isti osuđivan i to: presudom Višeg suda u Podgorici, K.br.126/00 od
25.06.2001. godine, zbog krivičnog djela iz čl. 146 st.1 i čl.199 st.1 KZ RCG,
na kaznu zatvora u trajanju od 2 ( dvije) godine i 6 (šest) mjeseci, i
presudom Osnovnog suda u Nikšiću, K.br. 169/01 od 30.05.2003. godine, zbog
krivičnog  iz čl. 145 st.1 tač.1 KZ RCG, na kaznu zatvora u trajanju od 5(
pet) mjeseci.  
Iz izvoda iz Kaznene evidencije, izdatog od strane Uprave policije PJ
Podgorica br.29-245/12-2327/2-576 od 03.02.2012. godine, na ime M.D.a,
utvrđuje se da je isti osuđivan i to: presudom Višeg suda u Podgorici,
K.br.285/07 od 26.05.2009. godine, zbog krivičnog djela iz čl.300 st.1 KZ CG,
na kaznu zatvora u trajanju od 1 (jedne) godine i 6 (šest) mjeseci, presudom
Osnovnog suda u Podgorici, K.br.09/1076 od 07.07.2010. godine, zbog krivičnog
djela iz čl. 248 st.1 u sticaju sa čl.239 st.1 KZ-a, na kaznu zatvora u
trajanju od 4 (četri) mjeseca, i presudom Osnovnog suda u Podgorici,
K.br.05/1263 od 10.06.2010. godine, zbog krivičnog djela iz čl. 240 st.1 KZ-a,
na kaznu zatvora u trajanju od 3 (tri) mjeseca.  
Nakon ocjene provedenih dokaza i odbrana okrivljenih, kako pojedinačno tako i
dovodeći ih u međusobnu vezu, sud je tokom postupka utvrdio da je okrivljeni
S.D. izvršio krivično djelo prikrivanje iz čl.256 st.2 u vezi st.1 Krivičnog
zakonika, i to sa onim činjeničnim opisom iz kojeg su proizašla zakonska
obilježja ovog krivičnog djela, a kako je to bliže opisano stavom I izreke ove
presude.  
Naime, po nalaženju suda, u postupku je utvrđeno da je okrivljeni S.D. dana
23.01.2011. godine, u Podgorici, kupio stvar za koju je mogao znati da je
pribavljena krivičnim djelom, na način što je od NN lica za iznos od 30,00€,
kupio mobilni telefon marke „Nokia C7“, čija je vrijednost 435,00€, nakon čega
je telefon prodao okrivljenom Mihailović  Draganu za iznos od 50,00€.  
Okrivljeni S.D. ne spori da je krajem januara svratio na pijacu Gintaš, i da
je tamo sreo njemu nepoznatog momka, koji mu je ponudio na prodaju dva mobilna
telefona, od kojih je jedan bila Nokia, koja nije imala bateriju i poklopac,
da je on pitao da li su možda telefoni ukradeni, na šta mu je momok odgovorio
da nisu i on je odlučio da ih kupi za iznos od 30,00€. Kasnije, Nokia telefon
je prodao M., kojeg je slučajno našao na sportskom igralištu u S. V., za iznos
od 50,00€, govoreći mu da je u pitanje njegov mobilni telefon, dok je drugi
telefon prodao njemu nepoznatom momku za iznos od 25,00€. Dakle, okrivljeni je
kako je i sam naveo kupio dva mobilna telefona od nepoznate osobe, a da nije
pitao odakle mu telefoni tj. nije provjerio identitet ove osobe, kao i
činjenicu da li su predmetni telefoni njegovo vlasništvo, a ovo naročito i kod
činjenice da je kupio dva telefona. Nije neuobičajno  da okrivljeni kupi
telefon marke Nokia na pijaci, međutim okolnost da je telefon kupio od
nepoznatog lica, bez prateće dokumentacije, kako u pogledu porijekla, tako i u
pogledu drugih okolnosti, zatim bez punjača, kao i zadnjeg poklopca i
baterije, a ovo i pri činjenici da je kupio po znatno nižoj cijeni od stvarne,
po mišljenju suda predstavlja okolnost koja je kod okrivljenog trebala da
dovede do nastanka opravdane sumnje o porijeklu mobilnog telefona marke Nokia,
tj. da je mogao znati da je isti pribavljen krivičnim djelom, što znači da je
okrivljeni u konkretnom slučaju morao biti oprezniji i provjeriti ove tvrdnje,
tim prije što je prilikom prodaje mobilnog telefona marke Nokia okrivljenom
Mihailoviću rekao da je u pitanju njegov mobilni telefon. Za postojanje ovog
krivičnog djela potrebno je da se utvrdi da je stvar koja se prikriva
pribavljena izvršenjem krivičnog djela, što se nesporno utvrđuje iz potvrde o
privremeno oduzetim predmetima Uprave policije PJ P., i potvrde o privremeno
vraćenim predmetima iz kojih proizilazi da je predmetni telefon oduzet od
M.D.a i vraćen Č. E.. Radnja krivičnog djela sastoji se u preduzimanju  bilo
koje od navedenih djelatnosti ( prikrivanje, proturanje, kupovina, primanje u
zalogu ili na drugi način pribavlja). Pod proturanjem se podrazumjeva
omogućavanje da se stvar pribavljena krivičnim djelom stavi u promet.  
Na osnovu prednje navedenog, u radnjama okrivljenog S. D. po nalaženju suda
stiču se sva zakonska obilježja  krivičnog djela prikrivanje iz čl. čl.256
st.2 u vezi st.1 Krivičnog zakonika, jer je od nepoznatog lica kupio telefon
marke Nokia C7- stvar za koju je mogao i bio dužan znati da je pribavljena
krivičnim djelom, nakon čega je telefon prodao M., pa je u konkretnom slučaju
postupao nehatno ( nesvjesni nehat).  
Pri ovakvom odlučivanju sud je imao u vidu i navode odbrane okrivljenog, pa
polazeći od činjenice da isti u ovom postupku nije poricao da je kupio ove
mobilne telefone od nepoznate osobe za iznos od 30,00 eura, kao neosnovane je
cijenio navode odbrane okrivljenog da nije sumnjao da su u pitanju mobilni
telefone, a ovo posebno kod činjenice da je i po sopstvenom kazivanju prilikom
prodaje mobilnog telefona marke Nokia okrivljenom M.D.u saopštio da je u
pitanju njegov mobilni telefon.  
Sud je izmijenio činjenični opis optužnog akta, prilagodjavajući isti
rezultatima dokaznog psotupka, kao i zakonskoj formulaciji krivčnog djela u
pitanju, na način što je u drugom redu nakon riječi "mogao", dodao riječi " i
bio dužan da zna", isto tako budući da iz odbrane okrivljenog S.D. proističe
da je isti od nepoznate osobe za 30,00 eura kupio dva mobilna telefona i to
predmetni marke "Nokia C7" i telefon marke "Samsung" sud je u činjeničnom
opisu naveo tu okolnost, nalazeći da ovakvom izmjenom nije povrijedjen
objektivni identitet optužnog akta.  
Odlučujući o krivičnoj sankciji za okrivljenog S. D., sud je najprije u smislu
odredbe čl.42 Krivičnog zakonika cijenio sve okolnosti od kojih zavisi izbor i
visina krivične sankcije (olakšavajuće i otežavajuće okolnosti), u okviru
zakonom propisanog minimuma i maksimuma za predmetno krivično djelo, pa je od
olakšavajućih okolnosti na strani okrivljenog, u okviru imovinskih prilika
cijenio činjenicu da je isti lošeg imovnog stanja, dok je od otežavajućih
okolnosti cijenio njegovu raniju osuđivanost, presudom Višeg suda u Podgorici,
K.br.126/00 od 25.06.2001. godine, zbog krivičnog djela iz čl. 146 st.1 i
čl.199 st.1 KZ RCG, na kaznu zatvora u trajanju od 2 ( dvije) godine i 6
(šest) mjeseci, i presudom Osnovnog suda u Nikšiću, K.br. 169/01 od
30.05.2003. godine, zbog krivičnog  iz čl. 145 st.1 tač.1 KZ RCG, na kaznu
zatvora u trajanju od 5( pet) mjeseci, a što se nedvosmisleno utvrđuje iz
izvoda iz Kaznene evidencije, izdatog od strane Uprave policije PJ Podgorica
br.29-245/12-2326/2-577 od 03.02.2012. godine, na ime S. D.. Zbog svega
navedenog sud je mišljenja da, radi krivičnopravne zaštite nije nužno prema
ovom okrivljenom primjeniti kaznu, pa je istom izrekao uslovnu osudu,
utvrđujući mu kaznu zatvora u trajanju od 30( trideset) dana, istovremeno
određujući da se ista neće izvršiti  ukoliko okrivljeni u roku od 2 ( dvije)
godine po pravosnažnosti presude ne izvrši novo krivično djelo, shodno čl.53
KZ-a, očekujući da će se i uslovnom osudom kao mjerom upozorenja, u konkretnom
slučaju u dovoljnoj mjeri uticati na njega da ubuduće ne vrši krivična djela,
čime će se  sa uspjehom ostvariti svrha izricanja uslovne osude propisana
čl.52 st.2 KZ-a, u okviru opšte svrhe propisivanja i izricanja krivičnih
sankcija, propisanih čl.4 st.2 istog zakona.  
Kako je okrivljeni oglašen krivim, sud ga je shodno odredbi čl.226 i 229 ZKP-a
obavezao na plaćanje troškova krivičnog postupka, koji se odnose na troškove
vještačenja od strane vještaka komercijalne struke, u iznosu od 66,00€, kao i
na ime paušala iznos od 30,00€, koji je odmjeren shodno dužini trajanja
postupka, složenosti predmeta i imovinskim prilikama okrivljenog, a što je sve
dužan platiti u roku od  15 dana po pravosnažnosti presude.  
Nasuprot prednjem, rezultati ovog postupka nisu pružili pouzdan osnov kojim je
optužba pokušala dokazati da je okrivljeni M.D. izvršio krivično djelo
prikrivanje iz čl.256 st.2 u vezi st.1 KZ-a, iz kojih razloga je sud
okrivljenog oslobodio od optužbe i to usled nedostatka dokaza, shodno odredbi
373 st.1 tač.2 ZKP-a, odlučujući kao u stavu II izreke ove presude.  
Najprije, optužnim predlogom okrivljeni se tereti da je izvršio krivično djelo
prikrivanje, tako što je telefon marke Nokia C7, čija je vrijednost 435,00 €,
kupio od S.D. za iznos od 50,00€, iako je mogao znati da je telefon pribavljen
krivičnim djelom, imajući u vidu njegovu stvarnu vrijednost koja je višestruko
veća od cijene za koju je kupio.  
Po zaključivanju suda prednje tvrdnje optužnog akta, u ovom postupku nijesu
dokazane na nesumnjiv i pouzdan način kao jedini osnov za osudjujuću presudu,
a ovo imajući u vidu da je okrivljeni M.D. negirao izvršenje krivičnog djela
pri tom navodeći da,  mu je predmetnom prilikom S. ponudio telefon marke Nokia
C7, koji nije bio kompletan, tj, falila mu je baterija i poklopac,  za iznos
od 50,00€, što je on odbio rekavši mu da ne želi da kupuje ukradene telefone,
ni da mu ga daje džabe, na šta mu je S. odgovorio da telefon nije ukraden, već
da je njegov i da mu je pao pa se slomila baterija i zadnja maska, garantujući
mu za njega, pa je odlučio da ga kupi za navedeni iznos, a koje navode je i
potvrdio i sam S. prilikom iznošenja odbrane na glavnom pretresu, navodeći da
je tačno da je on M. rekao da je u pitanju njegov mobilni telefon, kada mu je
prodavao isti. U prilog ovakvoj tvrdnji suda takođe ide i činjenica da je
okrivljeni M. nakon što je kupio telefon stavio svoju karticu,  da bi ubrzo
zatim dobio poziv da dođe u policiju, što je on i učinio, gdje mu je i
predmetni telefon oduzet, što se proizilazi iz potvrde o privremeno oduzetim
predmetima Uprave policije PJ P., a što sve upućuje sud na zaključak da on
nije mogao i nije bio dužan da zna da je predmetni telefon ukraden, tj.
pribavljen krivičnim djelom. Sama činjenica da je stvar kupljena po nižoj
cijeni od stvarne, samo upućuje kupca na to da mora biti posebno obazriv i
nastojati da na osnovu ostalih okolnosti sazna da li stvar potiče od izvršenog
krivičnog djela, a što je sam okrivljeni M. i preduzeo raspitujući se od
okrivljenog S. o porijeklu predmenog mobilnog telefona, što upravo ukazuje na
njegovu posebnu obazrivost i podozrivost, a koja odbrana ne samo da nije
demantovana u ovom postupku, već naprotiv u cjelosti je potvrdjena odbranom
okrivljenog S. D..  
Krivično djelo iz čl.256 st.2 u vezi st.1 KZ-a, koje se okrivljenom M. stavlja
na teret postoji onda kada učinilac nije znao da je stvar pribavljena
krivičnim djelom, ali je to mogao i bio dužan da zna. Kako u konkretnom
slučaju okrivljeni od starta ove krivično pravne stvari izričito negira
izvršenje krivičnog djela, navodeći da nije znao da je predmetni telefon
ukraden, a što je i potvrdio i sam S. navodeći da M. nije znao da je telefon
ukraden, jer kada mu je isti prodavao, rekao mu je da je njegov i da ga
prodaje zato što mu je potreban novac, što sve primjenjeno na konkretni
slučaj, kod ovakvog činjeničnog stanja, a usled nedostatka ostalih dokaza,
upućuje na zaključak da on nije mogao niti je bio dužan da zna da je predmetni
telefon ukraden, tj. pribavljen krivičnim djelom, pa je u nedostatku ostalih
dokaza, okrivljenog oslobodio od optužbe, shodno čl. 373 st.1 tač. 2 ZKP-a.  
Troškovi postupka u ovom dijelu padaju na teret budžetskih sredstava suda.  
Na osnovu izloženih razloga i citiranih zakonskih odredbi, odlučeno je kao u
stavu I i II izreke ove presude.  
                                                                                                                S U D I J A

Maja Zeković,s.r.  
PRAVNA POUKA:
Protiv ove presude može se izjaviti žalba u roku
od 8 dana od dana  prijema  pismenog otpravka,
Višem sudu u Podgorici, a preko ovog suda.  
ZTO- Janković Andrijana  