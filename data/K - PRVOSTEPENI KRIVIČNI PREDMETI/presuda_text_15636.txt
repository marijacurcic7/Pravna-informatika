K.br. 27/13
U IME CRNE GORE
OSNOVNI SUD U BERANAMA, po sudiji pojedincu Draganu Dašiću, uz učešće
namještenika suda Mirjane Čukić, kao zapisničara, u krivičnom predmetu protiv
okrivljenog A.S, iz B., zbog krivičnog djela ugrožavanje sigurnosti iz čl.168.
st.1. Krivičnog zakonika, po optužnom predlogu Osnovnog državnog tužilaštva u
Beranama Kt.br.19/2013 od 18. februara 2013. godine, nakon održanog glavnog i
javnog pretresa, u prisustvu zastupnika javne optužbe Savjetinka ODT u
Beranama Bojović Marka, ošećene T.M.i okrivljenog, donio je dana 05.03.2013.
godine, a javno objavio dana 06.03.2013. godine
P R E S U D U
Okrivljeni A.S./jmbg .../, od oca R.i majke S., rođene A., rođen .... godine u
B., sa prebivalištem u selu P.– L., Opština B., državljanin Crne Gore, pismen,
sa završenom OŠ, oženjen, srednjeg imovnog stanja, neosuđivan.
KRIV JE
Što je:
Dana .... januara .... godine, oko ...časova, na seoskom putu u selu L...,
Opština B., ugrozio sigurnost oštećene T.M., prijetnjom da će napasti na njen
život i tijelo, na način što joj je uputio riječi "K., imaš švalera u B.,
ubiću te".
- čime je izvršio krivično djelo ugrožavanje sigurnosti iz čl.168. st.1.
Krivičnog zakonika.
- pa mu sud za izvršeno krivično djelo na osnovu navedenog zakonskog propisa,
te čl.4. st.2, čl.32, 36, 42, 52, 53 i 54 Krivičnog Zakonika, kao i primjenom
čl.226. st.2. tač.9, čl.239. st.2. i čl.374. Zakonika o krivičnom postupku,
I z r i č e :
USLOVNU OSUDU
Kojom mu utvrđuje kaznu zatvora u trajanju od 2 /dva/ mjeseca i istovremeno
određuje da se ista neće izvršiti ako okrivljeni za vrijeme od 1 /jedne/
godine od dana pravosnažnosti presude ne učini novo krivično djelo.
Troškova krivičnog postupka nije bilo, a okrivljeni se obavezuje da na ime
paušala plati sudu iznos od 30,00 € /trideset/ eura u roku od 15 dana od dana
pravosnažnosti presude pod prijetnjom prinudnog izvršenja.
Oštećena T.M.se radi ostvarivanja imovinsko pravnog zahtjeva za naknadu štete
upućuje na parnicu.
O b r a z l o ž e nj e
Osnovno državno tužilaštvo u Beranama optužnim predlogom Kt.br.19/2013 od 18.
februara 2013. godine, optužilo je A.S, iz B., da je izvršio krivično djelo
ugrožavanje sigurnosti iz čl.168. st.1. Krivičnog zakonika.
Na glavnom pretresu od .... godine, zastupnik javne optužbe Savjetnik ODT-a
Bojović Marko, u svemu je ostao pri podnesenom optužnom predlogu jer je
dokazima koji su izvedeni tokom postupka utvrđena odgovornost okrivljenog A.S
za krivično djelo stavljeno mu na teret. S tim u vezi, predložio je sudu da
okrivljenog oglasi krivim za predmetno krivično djelo i izrekne mu uslovnu
osudu kojom će mu utvrditi kaznu zatvora u trajanju od dva mjeseca i
istovremeno odrediti da se ista neće izvršiti ukliko u roku od jedne godine od
dana pravosnažnosti presude ne učini novo krivično djelo.
Na glavnom pretresu od .... godine, oštećena T.M.pridružila se krivičnom
gonjenju protiv okrivljenog i navela da će imovinsko pravni zahtjev za naknadu
štete ostvariti u parničnom postupku.
Izjašnjavajući se o optužnom predlogu ODT-a u Beranama, okrivljeni A.S.u svoju
odbranu je naveo da nije počinio krivično djelo koje mu je stavljeno na teret.
Da je sredinom oktobra ... godine imao prepirku sa oštećenom T.M.. Tog dana je
došao na imanje A.S., koji je to imanje prodao A.M., bratu oštećene. Nije znao
ko je kupio imanje, pa je parkirao vozilo ispred vratnice, da ne bi prolazila
goveda oštećene. Istu je upozorio da ne otvara vratnicu kako mu goveda ne bi
oštetila auto, ali ona je otvorila vratnicu i njegovu suprugu počela da
vrijeđa, upućujući joj pogrdne riječi, a nakon toga i njega je počela da
vrijeđa i psuje. Od tada nijesu imali nikakav kontakt, pa nije dana ....
godine oštećenu T.M.vidio, niti joj je bilo šta rekao, niti joj je prijetio. U
završnoj riječi je još jednom ponovio da nije počinio krivično djelo koje mi
je stavljeno na teret.
U dokaznom postupku sud je izveo sledeće dokaze:
u svojstvu svjedoka saslušao oštećenu T.M.i pročitao izvještaj iz kaznene
evidencije za okrivljenog.
Nakon sprovedenog dokaznog postupka cijeneći navode optužbe, odbranu
okrivljenog, te izvedene pobrojane dokaze, cijeneći ih u smislu čl.16. i 370.
ZKP-a, a dovodeći ih u vezu jedne sa drugim, sud je stao na stanovište da su
činjenice iz činjeničnog opisa izreke presude u svemu dokazane i da je
okrivljeni A.S.izvršio krivično djelo ugrožavanje sigurnosti iz čl.168. st.1.
Krivičnog zakonika, koje mu je optužnim predlogom ODT-a stavljeno na teret, pa
ga je oglasio krivim i krivičnopravno odgovornim jer nije bilo osnova koji bi
isključivali postojanje krivičnog djela i krivičnopravne odgovornosti
okrivljenog. Sud je cijenio navode odbrane okrivljenog da nije izvršio
krivično djelo stavljeno mu na teret, odnosno da nije kritičnog dana oštećenoj
T.M.upućivao riječi prijetnje, pa je takvu njegovu odbranu odbio kao nelogičnu
i sračunato datu u namjeri izbjegavanja krivice. Dakle, odbrana okrivljenog da
sa oštećenom nije imao nikakav kontakt, jer je dana .... godine nije niti
vidio, niti joj je prijetio, negirana je jasnim i nedvosmislenim iskazom
oštećene, koji je sud u potpunosti prihvatio, a koja je navela da joj je
okrivljeni kritičnog dana upućivao riječi prijetnje koje su kod nje izazvale
osjećaj straha i nesigurnosti. A kako je prijetnja ozbiljna onda kada je
objektivno podobna da kod onoga kome je upućena izazove osjećaj straha ili
nesigurnosti, nesporno je da su riječi koje je okrivljeni uputio oštećenoj
predstavljale prijetnju koja je bila ozbiljna, s obzirom na priliku i
okolnosti pod kojima je upućena, kao i činjenicu da su između okrivljenog i
oštećene još od ranije poremećeni odnosi, a što su potvrdili i okrivljeni i
oštećena.
Iz iskaza svjedoka oštećene T.M., se vidi da se dana ... godine nalazila
ispred svoje kuće u selu L., u B., kada joj je okrivljeni prišao i počeo da je
psuje i vrijeđa riječima “K., imaš švalera u B., ubiću te”. Prijavila je
događaj policiji, iz razloga jer nije ničim izazvala ovakvo ponašanje
okrivljenog. Navela je da su njeni odnosi sa okrivljenim A.S., poremećeni su
još od oktobra mjeseca ... godine, a razlog tome je kupovina placa od strane
njegovog brata u blizini kuće okrivljenog, pa ju je i u oktobru mjesecu
vrijeđao upućujući joj razne uvredljive riječi. Predmetnog dana, okrivljeni je
bio udaljen od nje oko dvadeset metara, kada joj je uputio navedene riječi, a
tada niko drugi nije bio prisutan. Te riječi su kod nje izazvale strah i
ugroženost, jer je ona stara žena od šezdeset godina, narušenog zdravstvenog
stanja, pa se uplašila za svoj život.
Sud je u potpunosti prihvatio iskaz svjedoka oštećene T.M., jer je na realan,
precizan i uvjerljiv način prezentirala predmetnu situaciju. Na osnovu istog
je utvrđeno da su odnosi između okrivljenog i oštećene još od ranije
poremećeni, te da joj je okrivljeni A.S.predmetnog dana, dok se ona nalazila
ispred njene kuće, uputio navedene riječi prijetnje. Dakle, imajući u vidu da
je oštećena na objektivan način predstavila cijeli tok spornog događaja,
nedvosmisleno se utvrđuje da je okrivljeni kritične prilike ugrozio njenu
sigurnost upućujući joj navedene riječi prijetnje, koje su po svom karakteru i
okolnostima pod kojima su iznijete bile podobne da kod nje izazovu osjećaj
straha, lične ugroženosti i nesigurnosti, pa samim tim i podobne da ugroze
njen život i tijelo.
Pravnom analizom naprijed utvrđenog činjeničnog stanja sud je našao da su se u
opisanim radnjama okrivljenog A.S, stekla sva bitna obeležja bića krivičnog
djela ugrožavanje sigurnosti iz čl.168. st.1. Krivičnog zakonika. Naime, tokom
postupka nesporno je utvrđeno da je okrivljeni A.S.dana ... januara ...
godine, oko ..časova, na seoskom putu u selu L., Opština B., ugrozio sigurnost
oštećene T.M., prijetnjom da će napasti na njen život i tijelo, na način što
joj je uputio riječi "K., imaš švalera u B., ubiću te". Ovakav zaključak suda
nedvosmisleno proizilazi iz iskaza oštećene T.M., koji je bio decidan, u kom
je istakla da su upućene joj riječi prijetnje od strane okrivljenog kod nje
izazvale osjećaj staha, odnosno osjećaj nesigurnosti. Time je nesporno
utvrđeno da je u konkretnom slučaju prijetnja okrivljenog A.S kod oštećene
T.M.izazvala osjećaj ugroženosti za život i tjelesni integritet. Djelujući na
opisani način okrivljeni je postupao sa umišljajem svjestan da svojom radnjom
oštećenoj prijeti napadom na život i tijelo, usled koje je kod oštećene
nastupilo osjećanje straha i ugroženosti, pa je i pored takve svijesti htio
postizanje zabranjene posledice.
Prilikom odlučivanja o izboru, vrste i visine krivične sankcije koju u
konkretnom slučaju treba primijeniti prema okrivljenom A.S.za naprijed
navedeno krivično djelo sud je imao u vidu sve okolnosti u smislu čl.42.
Krivičnog Zakonika. Tako je od olakšavajućih okolnosti na strani okrivljenog
A.S sud cijenio i uzeo u obzir da se radi o licu starije životne dobi,
oženjenom, koji do sada nije osuđivan kao krivičnih djela, dok otežavajućih
okolnosti na strani okrivljenog nije bilo, pa mu je sud na osnovu čl.53. i 54.
Krivičnog Zakonika, utvrdio kaznu zatvora u trajanju od 2 /dva/ mjeseca i
istovremeno odredio da se ista neće izvršiti ako okrivljeni za vrijeme od 1
/jedne/ godine od dana pravosnažnosti presude ne učine novo krivično djelo.
Imajući posebno u vidu činjenicu da je okrivljeni lice starije životne dobi i
da bi izricanje efektivne zatvorske kazne negativno uticalo na njega, sud je
uvjerenja da će se uslovnom osudom kao mjerom upozorenja, u okviru opšte svrhe
izricanja krivičnih sankcija predviđenih čl.4. st.2. Krivičnog Zakonika,
postići svrhe uslovne osude iz čl.52. istog Zakonika, jer se osnovano može
očekivati da će se uslovnom osudom kao mjerom upozorenja uz prijetnju kaznom,
dovoljno uticati na okrivljenog da više ne čini krivična djela.
Troškova krivičnog postupka nije bilo, a okrivljeni se obavezuje da na ime
paušala plati sudu iznos od 30,00 € /trideseteura/, u roku od 15 dana od dana
pravosnažnosti presude pod prijetnjom prinudnog izvršenja.
Oštećena T.M.se radi ostvarivanja imovinsko pravnog zahtjeva za naknadu štete
upućuje na parnicu, shodno čl. 239. st.2. ZKP-a.
S iznijetih razloga odlučeno je kao u izreci presude.
OSNOVNI SUD U BERANAMA
Dana, 05.03.2013. godine
Zapisničar S U D I J A
Mirjana Čukić Dragan Dašić
PRAVNA POUKA:
Protiv ove presude može se izjaviti žalba
Višem sudu u Bijelom Polju, u roku od 8
/osam/ dana od dana prijema pismenog
otpravka, preko ovog suda u dva primjerka.