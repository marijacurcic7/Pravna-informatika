
K.br.21/13 
                                            **              U IME   CRNE GORE **


                    Osnovni sud u Pljevljima, kao prvostepeni krivični sud,  po sudiji Ljiljani  Popović, uz sudjelovanje zapisničara Zore Leković, u krivičnom predmetu protiv optuženog M.R. iz P.zbog krivičnog  djela  uništenje  i oštećenje  tudje stvari  iz čl.253  st.1  Krivičnog  zakonika po  privatnoj tužbi  tužioca D.M.  iz P. od 13.02.2013.godine,  nakon održanog glavnog i javnog pretresa u prisustvu privatnog  tužioca D.M. i optuženog  M. R., dana  19.03.2013.godine  donio je i javno  objavio

P R E S U D U 
                    Optuženi **M.R., JMBG ....** , od oca R. i majke R. rodjene K., rodjen u S. dana .........godine, sa prebivalištem u P. Ul...., državljanin CG, neoženjen, bez djece, nezaposlen, pismen, završio za automehaničara, govori srpskim jezikom, razumije crnogorski jezik, srednjeg imovnog stanja, neosudjivan.

K R I V    J E  
                    **Što je :**

                     Dana 14.11.2012.godine u kasnjim večernjim časovima u mjestu P., MZ P. opština P.oštetio  zadnju pogonsku gumu na gradjevinsko-poljoprivrednoj mašini  traktoru "S." B. DT 120, vlsništvo oštećenog D.M., na način što je zadnju gumu dimenzija 13 x 36 cola  jedanput udario sjekirom i tako je isjekao-probušio,

                      **čime je izvršio krivično   djelo  uništenje i oštećenje  tudje stvari  iz čl.253  st.1 Krivičnog zakonika**

                      **  pa ga sud  na osnovu već citiranog zakonskog propisa  te primjenom čl.4,5,13,15,32,39 i 42  Krivičnog zakonika  te čl.226, 229,239 i 374 ZKP-a                                                                      **

                                                             O S U DJ U J E
 
                         Na novčanu kaznu  u iznosu od  600 ( šest stotina)
eura   koja će u slučaju nenaplativosti zamijeniti kaznom zatvora  tako što će
se za svakih započetih  25,00 eura novčane kazne  odrediti  jedan dan
zatvora.  
                     Izrečenu  novčanu kaznu  optuženi je dužan platiti  u roku od 3  (tri) mjeseca  po pravnosnažnosti presude.

                    Optuženi  je dužan platiti ovom sudu na ime paušala iznos od 30,00 €.

                    Obavezuje  se  optuženi  da  privatnom tužiocu D.M. naknadi troškove krivičnog postupka   u iznosu od 50,00 €,

                    a ovo u roku  od 15.dana po pravosnažnosti presude.

                    Privatni tužilac D.M. radi ostvarivanja imovinsko pravnog zahtjeva upućuje  se na parnicu.


                                                        **    O  b r a z l o ž e nj e **


                    Privatni  tužilac D.M. tužbom od 13.02.2013.godine  optužio je M. R. iz P. da je izvršio krivično djelo unišenje i  oštećenje tudje stvari iz čl.253 st.1 Kz  a na način mjesto i vrijeme bliže opisano izrekom ove presude i u završnoj riječi  ostajući pri podnijetoj  tužbi  predložio je da sud optuženog oglasi krivim  i osudi po zakonu navodeći da će naknadu štete ostvarivati u drugom postupku.Troškove postupka je tražio.

                    Optuženi M.R. u odbrani na glavnom pretresu  priznajući izvršenje krivičnog djela kazao je da se ne smatra krivim, da njegovi roditelji žive u selu P. te da ima godina i više  od kada je D.M. dotjerao  i parkirao traktor  pred pomoćnim objektom - radionicom njegovog oca kao i da je  u novembru  mjesecu  njegova baba bila bolesna, bila je u B. u P. pa su on i stric otišli u P.da očiste oko kuće  i u toku puta ka selu zvao je D. da makne mašinu  ispred radionice njegovog oca  a D. mu rekao da neće maći mašinu  i počeo  da ga psuje i vrijedja. Dalje je kazao da  je istog dana i to predveče D. zvao njegovog brata na telefon i rekao mu da su ga on i stric zvali  da mu kažu da makne traktor  i rekao njegovom bratu  da niko neće maći njegov traktor  ispred radionice  pa se tada iznervirao  i uzeo sjekiru  i namjerno izbušio  jednu gumu  na traktoru D. tako što je udario jedanput sjekirom po gumi  i guma je odmah izduvala. Bio je sjvestan  da  će tako oštetiti gumu ali je to uradio jer sigurno za tih godinu i više koliko je traktor bio  pred radionicom  njegovog oca  10 do 15 puta je zvat  D.da makne traktor  ali on to nije htio učiniti  i ako je njima traktor smetao. Gumu na traktoru je izbušio 14.novembra 2012.godine u večernjim časovima nakon čega je D. otjerao  traktor ispred radionice. Traktor je stajao na imanju njegovog oca i to  od prije velikog snijega koji je pao februara 2012.godine, istog dana kad je isjekao gumu zvao je D. da makne traktor  a zvao ga  je i prije nego e isjekao gumu  i gumu je isjekao u večernjim časovima a D. oko ponoći došao sa policijom. Sto puta  je rečeno D. da makne traktor  a on je uvijek psovao i galamio govoreći da neće da makne traktor. Nije tačno  da je prije nego što je isjekao gumu tukao M. R.  a nije vidio da je R. neko tukao. Nikad nije zvao policiju da im kaže  da opomenu D. da makne traktor sa zemlje njegovog oca. U završnoj riječi  predložio je da ga sud ako može oslobodi  od krivice i kazne navodeći da će štetu na gumi  nadoknaditi privatnom tužiocu.

                     U dokaznom postupku sud je saslušao u svojstvu svjedoka  privatnog tužioca D.M., saslušao svjedoka  M.R. i pročitao  akt ODT Pljevlja Kt.br.12/13 od 06.02.2013.godine.

                    Dakle, privatni tužilac D.M. optužio je M.R. da je na njegovu štetu izvršio krivično djelo  uništenje i oštećenje   tudje stvari  iz čl.253  st.1 Krivičnog zakonika  kako je to bliže  opisano  izrekom ove presude.  Optuženi M. priznaje da je dana 14.11.2012.godine  u večernjim časovima  u selu P. udario jedanput sjekirom  po gumi  na traktoru  vlasništvo privatnog tužioca  i guma je izduvala. Ističe da se ne smatra krivim.

                    Radi utvrdjivanja  činjenica  za donošenje odluke  sud je izveo naprijed navedene dokaze  pa je tako  **privatni tužilac D.M.**   u iskazu datom  u svojstvu svjedoka naveo  da je tačno  da je njegov  traktor marke "S." B. DT 120  bio parkiran  od februara mjeseca 2012.godine  do 14.11.2012.godine  na imanju M.  u selu P. ali na imanju oca optuženog  već na imanju M.V.. Dalje je kazao da ga je dana 14.11.2012.godine  negdje oko 21,00 čas  pozvao na mobilni telefon optuženi i rekao mu da skloni traktor jer  smeta  pa je nakon toga  razgovora  on pozvao na mobilni telefon brata optuženog R.koji mu je rekao da traktor ne smeta.  par minuta poslije tog razgovora  sa R. njega je na mobilni telefon pozvao Rade i rekao mu " isjekoše  ti gumu R.i D."  i R. je  prislonio mobilni telefon uz gumu  pa je čuo kako šišti vazduh  onako  kad se guma probuši. R. je plakao i rekao  da takve batine  i to zato što je branio da se isječe guma odavno nije dobio. Nakon toga je pozvao policiju i  sa policijom otišao na lice mjesta o čemu postoji zapisnik u policiji. Sa njim je na lice  mjesta  išao  inspektor C.H.. Gumu koju je optuženi isjekao sjekirom  je zalijepio  i ona je postavljena na traktor  ali se ne može koristiti  za vuču nekog materijala, može samo da se koristi da se traktor premjeri sa jednog na drugo mjesto. Inače  ta guma košta od 800,00 do 1.000,00 €.

                      **Svjedok M.R.,** brat optuženog  je kazao  da je u dobrim odnosima sa privatnim tužiocem te da je tačno da je traktor privatnog tužioca  bio parkiran u selu P. nepunu godinu dana, da je bio parkiran  pored puta  i to na dijelu zemlje  koju je  on dao M.V. da bi njemu  V. dao da koristi put. Kazao je da  traktor nije smetao nikome  a kritičnog dana iz Pljevalja su došli njegov brat R.i stric D. i R. mu je rekao  da je zvao D.M. da makne traktor  a on R. da nije trebao on da zove M.već da njemu kaže  da on zove M. da makne traktor  i ako po njemu  traktor nikome nije smetao. Tada je nastala vika i galama, njegov brat i stric su govorili  da hoće  da sijeku gumu na traktoru, on im je to branio  i nazvao telefonom D. i rekao mu da  D. i R. hoće da mu isjeku  gumu na traktoru. Ovaj svjedok  je dalje kazao da nije mogao da odbrani  već je R.  sjekirom  izbušio gumu na traktoru ali nezna  kolika puta je udario sjekirom. Pošto dajević nije vjerovao  da će mu R. isjeći gumu  nakon što je  R. isjekao gumu  on je prislonio mobilni telefon uz gumu  dok je bio  sa D.na vezi i D. je čuo kako  izlazi vazduh iz gume. Te noći su ga  R. i stric D. tukli samo zato što je branio da R. isiječe gumu na traktoru, imao je povrede  ali nije htio da tuži R. i D..  Kazao je i to da R. i D. inače odavno nijesu  u dobrim odnosima sa privatnim tužiocem.

                    Cijeneći iskaz  svjedoka - privatnog tužioca D.M. te iskaz  svjedoka  M.R. sud je  u cjelosti prihvatio  njihove iskaze  kao istinite  i nepristrasne jer su isti  u medjusobnom saglasju  a  i sam optuženi  ne spori činjenicu da je kritične večeri jedanput sjekirom  udario  u gumu na traktoru  vlasništvo privatnog tužioca D. i tako probušio gumu.

                    Dakle, na osnovu odbrane optuženog M.R.te  iskazom privatnog tužioca  D.M. i svjedoka M.R.na nesumnjiv način je  utvrdjeno da je optuženi  M.R.  dana 14.11.2012.godine  u večernjim časovima u selu P., opština P.  oštetio zadnju gumu  na traktoru vlasništvo privatnog tužioca D.M. marke  "S." B. DT 120  i to na način  što je  jedanput udario sjekirom u gumu nakon čega je  ista izdušila i na taj način oštetio gumu na traktoru  vlasništvo privatnog tužioca. Optuženi je  po sopstvenom priznanju  bio svjestan  da će udarcem sjekirom  oštetiti gumu na traktoru  privatnog tužioca  ali je  uprkos tome takodje po sopstvenom priznanju namjerno udario sjekirom po gumi, dakle bio svjestan   svoga   djela i htio njegovo  izvršenje, djelovao sa direktnim umišljajem  i u ovim njegovim radnjama stoje svi bitni elementi  bića krivičnog djela uništenje i oštećenje tudje stvari iz čl.253 st.1 Krivičnog zakonika pa ga je sud  kao umišljajnog učinioca oglasio krivim  i osudio  po zakonu.

                    Prilikom odlučivanja  o vrsti i visini  kazne sud je cijenio sve okolnosti u smislu čl.42 Kz koje utiču  kako na vrstu   tako i na visinu  kazne.  Optuženi  je  mlad čovjek, nezaposlen, priznao je  izvršenje djela odnosno da je  sjekirom udario u gumu na traktoru  privatnog tužioca od čega je guma izdušila.  Kako sud  od MUP-a Srbije-S. nije mogao pribaviti  izvod iz KE sud je primijenio načelo "u sumnji blaže po okrivljenog" pa je uzeo da optuženi M.R. do sada nije osudjivan. Ove okolnosti  sud je  uzeo  kao olakšavajuće okolnosti  na strani optuženog i  optuženom  izrekao novčanu kaznu koja je pored kazne zatvora  propisana  za ovo krivično djelo  i to   u iznosu od 600,00 eura  smatrajući  da će se novčanom kaznom i u ovom iznosu  postića svrha kažnjavanja  zakonom predvidjena i  dovoljno uticati na optuženog  da više ne vrši  krivična  djela. U smislu čl.39  sud  je optuženom odredio rok od 3 mjeseca po pravosnažnosti presude  u kom roku je dužan platiti  izrečenu novčanu kaznu.

                     U smislu čl. 226 i 229  ZKP-a  sud je obavezao optuženog   da privatnom tužiocu naknadi troškove krivičnog postupka u iznosu od  50,00 €   koji čine taksa na tužbu i odluku suda  u iznosu od po 25,00 eura a ovom sudu je dužan platiti   na ime paušala iznos od 30,00 eura  koji iznos je odmjeren   obzirom na dužinu trajanja   i složenost krivičnog postupka te imovno stanje  okrivljenog.

                    Kako je  privatni tužilac  istakao da je vrijednost gume  od 800,00 do 1.000,00 €, da je  zalijepio gumu i da se ista može koristiti  radi premještanja traktora sa jednog na drugo mjesto  kao i obzirom na njegove navode da će  imovinsko pravni zahtjev  ostvarivati u drugom postupku  sud je  privatnog tužioca   u smislu čl.239 ZKP-a  radi ostvarivanja  imovinsko pravnog zahtjeva uputio na parnicu.


                      **OSNOVNI SUD U PLJEVLJIMA , dana   19.03.2013.godine. **

Zapisničar,
S u d i j a,
Zora Leković
Ljiljana Popović  
PRAVNA POUKA :
                            Protiv ove  presude dozvoljena je žalba u  roku od 8 dana po prijemu iste  višem
                            sudu Bijelo Polje   a preko ovog suda.  
DOSTAVITI :
1 x Privatnom tužiocu
1 x Optuženom 