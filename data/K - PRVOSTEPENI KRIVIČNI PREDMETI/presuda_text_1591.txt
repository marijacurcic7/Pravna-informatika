K.br.10/1163 
U IME NARODA
OSNOVNI SUD U P., sudija Maja Zeković, uz učešće Janković Andrijane kao
zapisničara, u predmetu protiv okrivljenog N.M., zbog krivičnog djela
nedozvoljeno držanje oružja i eksplozivnih materija iz čl.403 st.1 Krivičnog
zakonika CG i krivičnog djela ugrožavanje sigurnosti iz čl.168 st.2 u vezi
st.1 Krivičnog zakonika CG, odlučujući po optužnom predlogu ODT-a u P.
Kt.br.1301/10 od 20.12.2010.godine, kojeg je na glavnom pretresu zastupao
Miloš Popović pripravnik na radu kod ODT-a u P., nakon održanog glavnog i
javnog pretresa dana 07.04.2011.godine u prisustvu zastupnika optužbe,
okrivljenog i svjedoka oštećenih V. V. i M. V., donio je i dana
08.04.2011.godine javno objavio
PRESUDU
OKRIVLJENI:
N.M.,..., od oca M. i majke S. rodjene J., rodjen ...godine u P, sa
prebivalištem u mjestu rodjenja ul...., pismen, završio srednju školu, student
fakulteta za računovodstvo i finansije, Crnogorac, nezaposlen, neoženjen,
srednjeg imovnog stanja, ranije osudjivan presudom Višeg suda u P.,
K.br.212/05 od 08.04.2008.godine, zbog krivičnog djela iz čl.144/4 u vezi
čl.25 KZ CG, na kaznu zatvora u trajanju od 5 godina.
KRIV JE
Zato što je:
1. Dana 22.09.2010.godine, oko 12,30 sati, u P. u Ul..., na javnom mjestu,
suprotno čl.11 Zakona o oružju, neovlašćeno držao i nosio vatreno oružje-
pištolj marke "Zastava M 75", kalibra 7,65 mm, fabričkog broja 131445, za koji
nije, shodno čl.27 Zakona o oružju, posjedovao oružni list,
2. Dana 22.09.2010.godine, oko 12, 30 sati, u P..., prijetnjom ugrozio
sigurnost oštećenih  na način što je svojim vozilom prišao vozilu marke
"Micubiši" u kojem su se nalazili oštećeni, a zatim kroz otvoren prozor od
suvozača repetirao pištolj u njihovom pravcu upućujući riječi prijetnje " ubit
ću vas", što je kod oštećenih izazvalo osjećaj straha i ugroženosti,  
-čime je izvršio krivično djelo djelo nedozvoljeno držanje oružja i eksplozivnih materija iz čl.403 st.1 Krivičnog zakonika u sticaju sa krivčnim djelom ugrožavanje sigurnosti iz čl.168 st.2 u vezi st.1 Krivičnog zakonika CG.  
Pa mu sud primjenom navedenih zakonskih odredbi i čl.2,4,5,13,15,32,36, 42
Krivičnog zakonika, prethodno utvrdjuje  
Za krivično djelo nedozvoljeno držanje oružja i eksplozivnih meterija iz
čl.403 st.1 Krivičnog zakonika CG, kaznu zatvora u trajanju od 5(pet) mjeseci.  
Za krivično djelo ugrožavanje sigurnosti iz čl.168 st.2 u vezi st.1 Krivičnog
zakonika, kaznu zatvora u trajanju od 6 (šest) mjeseci.  
Nakon čega sud okrivljenog primjenom odredbi  čl.48 KZ-a CG i čl.199, 202 i
364 Zakonika o krivičnom postupku  
OSUDJUJE
Na jedinstvenu kaznu zatvora u trajanju od 10(deset) mjeseci.  
Obavezuje se okrivljeni da na ime troškova krivičnog postupka uplati ovom sudu
iznos od 88,00 eura, a na ime paušala iznos od 30,00 eura, u roku od 15 dana
od dana pravosnažnosti presude.  
O b r a z l o ž e nj e
Optužnim predlogom ODT-a u P. Kt.br.1301/10 od 20.12.2010.godine, okrivljenom
N. M. stavljeno je na teret da je izvršio krivično djelo nedozvoljeno držanje
oružja i eksplozivnih materija iz čl.403 st.1 KZ CG i krivično djelo
ugrožavanje sigurnosti iz čl.168 st.2 u vezi st.1 KZ CG.Zastupnik optužbe je
prije završne riječi izmjenio činjenični opis optužnog akta kako je to bliže
označeno u izreci presude, i u završnoj riječi je u cjelosti ostao pri tako
izmjenjenom optužnom predlogu i predložio je  sudu da okrivljenog oglasi
krivim i osudi po zakonu.
Okrivljeni N.M. u svojoj odbrani pred Upravom policije  od 24.09.2010.godine
naveo je, da se dana 22.09.2010.godine kretao sa bratovim vozilom marke "Golf
IV", reg.oznaka PG..., sa njim u vozilu bila je njegova drugarica K.S. iz
pravca stadiona u pravcu Z. ul....Negdje naspram "Higijene", sa njegove lijeve
strane vidio je da mu prilazi džip bijele boje, za koji je mislio da je
policijski i ovo vozilo je htjelo da mu prepriječi put.Uspio je da doda gas i
nastavi kretanje sa svojim vozilom, i negdje naspram mosta Vezirovog čuo je
policijske sirene ali je nastavio kretanje u pravcu Z. i kod hotela "Š",
zaustavio je svoje vozilo jer je na ulici bilo parkirano policijsko vozilo.Dok
su se vozili od Vezirovog mosta u pravcu Z. on je pištolj koji se nalazio
ispred njegovog sica stavio u torbicu njegove drugarice S. K.S. ga je pitala
šta to radi i odgovorio joj je samo ćuti ništa.Kada ih je policija zaustavila
kod hotela "Š.", nije uspio da uzme S. torbicu a  imao je namjeru da sa
torbicom pobjegne.  
Okrivljeni N.M. u svojoj odbrani pred istražnim sudijom od 24.09.2010.godine
ponovio je svoju odbranu datu pred Upravom policije od 24.09.2010.godine i
pojasnio je, da je kritičnog dana oko 11,00 časova bio sa drugaricom K. S.,
tog dana je imao obavezu da izvadi izvod iz knjige rodjenih i ponovi zahtjev
za dobijanje pasoša u MUP.Kada su izašli iz nekadašnje zgrade PJ P., sjeo je u
vozilo marke "Golf IV", PG.., koje je vlasništvo njegovog brata N.Iz bivše
zgrade PJ P. nije krenuo odmah na Vezirov most već je krenuo da ide za Z.
preko mosta Milenijum, na kraju mosta Milenijum skrenuo je lijevo.Pored njega
na mjestu suvozača sjedjela je S.Krećući se prema Vezirovom mostu odnosno
prema naselju Z., prošao je gimnaziju i normalno je išao do preduzeća
"Higijena", i tada je vidio na lijevi spoljašnji retrovizor da je jedan džip
bijele boje pretekao kolonu vozila koja je bila iza njega i da dolaze do
njega.Pomislio je da je interventna policija i iz četvrtog stepena prenosa
brzine u kojem mu je bilo auto, prešaltovao je auto u treći stepen i dodao je
gas i prešao raskrsnicu na Vezirovom mostu i išao je prema Z.U istom trenutku
dok je davao gas odnosno dok je prebacao iz četvrte u treću brzinu da ide
prema Z., primjetio je da mu se približava policijsko auto sa
rotacijama.Pojasnio je, da je na raskrsnici na Vezirovom mostu gdje postoje
dvije saobraćajne trake od kojih je jedna namjenjena za skretanje lijevo a
druga za pravo ka Z., na semaforu su bile kolone vozila koje su stajale i
čekale promjenu svijetla na semaforu i uspio je da se provuče izmedju ove
dvije kolone vozila i nastavio je pravo prema Z. a u medjuvremenu dok je
prolazio izmedju ove dvije kolone na semaforu se upalilo zeleno svijetlo i
prvi je prošao kroz zeleno svijetlo.Kada je bio u neposrednoj blizini
Vezirovog mosta a kada je vidio policijske sirene i rotacije izvadio je
pištolj ispod njegovog sica.Ovaj pištolj je kupio prije nedjelju dana od
jednog momka čije ime ne želi da saopšti i zatražio je od Sladjane da otvori
svoju torbu, odnosno uzeo je njenu torbu sa njenog krila i stavio je pištolj u
njenu torbu, i rekao joj je da drži torbu i da ćuti. S. se bila uplašila i
pitala ga je šta to radi, na šta joj je on rekao da ćuti i nastavio je da
vozi.Kod hotela "Š", bila mu je postavljena prepreka od strane policije, i tu
je morao da zaustavi vozilo.Kada je zaustavio vozilo ispred policijske
prepreke, refleksno je sa krila K. S. pokušao da uzme njenu torbu ali nije
uspio i objegao je iz auta, preskočio je dvije-tri ograde, trčao je prema
šinama i popeo se na jednu kuću, a kada je vidio da je S. uhapšena sašao je sa
ove kuće, i tu je sačekao policiju da ga uhapsi.
Okrivljeni N.M. u svojoj odbrani pred istražnim sudijom ovog suda od
30.11.2010.godine, ponovio je svoju odbranu datu pred istražnim sudijom ovog
suda od 24.09.2010.godine i dodao je, da nije preticao nikakav Džip, već se
konkretnom prilikom iza njega kretalo jedno vozilo bijele boje, a za koje
vozilo je mislio da se radi o interventnoj policiji i zbog toga je
bježao.Pojasnio je, da je svoj pištolj stavio u S. torbicu i da joj je rekao
da ćuti.Dalje je pojasnio, da u vezi predmetnog dogadjaja ni u jednom momentu
nije prošao pored vozila u kojem su se nalazili M. i V. V..Nije tačno ni da je
kroz otvoren prozor svog vozila „Golf IV“, izvadio pištolj i repetirao ga u
pravcu M. i Ve V.Pojasnio je, da dozvolu za predmetni pištolj koji mu je
oduzet nema jer je isti kupio neposredno prije ovog dogadjaja, s tim što ne
zna osobu od koje je kupio pištolj, dok osobe koja mu je preporučila tu osobu
ne  želi da saopšti njeno ime.Istakao je da je pištolj bio repetiran zbog toga
što ga je nekoliko dana prije ovog dogadjaja kupio, zbog čega ga je probao i
iz njega je ispalio dva metka i u tom stanju je i ostao, tj.ostao je
repetiran.  
U svojoj odbrani na glavnom pretresu od 07.04.2011.godine okrivljeni N.M.
priznao je izvršenje krivičnog djela nedozvoljeno držanje oružja, dok nije
priznao izvršenje krivičnog djela ugrožavanje sigurnosti, ponovio je svoju
odbranu datu pred Upravom policije od 24.09.2010.godine i pred istražnim
sudijom ovog suda od 24.09.2010.godine i od 30.11.2010.godine i pojasnio je,
da kritičnom prilikom nikog nije napao a pištolj je imao kod sebe zato što je
imao nekih problema, pa zbog svoje sigurnosti.
Okrivljeni N.M. u završnoj riječi naveo je, da nema šta da doda i da se nada
da će ga sud što blaže kazniti.  
U dokaznom postupku sud je saslušao svjedoke oštećene V. V. i M. V., pročitao:
potvrdu o privremeno oduzetim predmetima Uprave policije PJ P. br.05-11 od
22.10.2010.godine, službenu zabilješku Uprave policije PJ P. Ku.br.861/10 od
24.09.2010.godine, balističko vještačenje vještaka balističke struke M. M. od
06.12.2010-godine i izvod iz KE na ime okrivljenog izdat od strane Uprave
policije PJ P. br.11-245/11-995/2-201 od 26.01.2011.godine.  
Svjedok oštećeni V. V. u svom iskazu pred istražnim sudijom ovog suda od
07.12.2010.godine naveo je, da se dana 22.09.2010.godine vraćao sa svojim
bratom M. iz pravca grada u pravcu Z. s tim što je njegov brat upravljao
vozilom „Micubiši“.Negdje prolazeći pored hotela „A“, obzirom da su se kretali
veoma sporo, preteklo ih je vozilo „Golf IV“, crne boje i stalo je paralelno
sa njihovim vozilom sa lijeve strane.U tom momentu primjetio je N. M. koji je
bio na mjestu vozača i koji je repetirao pištolj, i isti uperio u pravcu
njegovog brata i njega psujući im majku i govoreći im da će ih ubiti.Ovaj
pištolj je repetirao i uperio ga kroz otvoreni prozor suvozača, s tim da je na
mjestu suvozača bila jedna djevojka koju zna iz vidjenja S. K.U tom momentu je
osjetio ugroženost i uplaio se, kada je njegov brat zakočio i zaustavio vozilo
dok je M. sa „Golfom“ produžio pravo.Nakon 20-tak minuta sreli su saobraćajnu
patrolu gdje su se zaustavili i prijavili patroli sve navedeno.  
U svom iskazu na glavnom pretresu od 07.04.2011.godine svjedok oštećeni V. V,
ponovio je svoj iskaz dat pred istražnim sudijom ovog suda od
07.12.2010.godine i dodao je, da su se i on i njegov brat ranije družili sa N.
M., a nakon ovog dogadjaja izmirili su se sa N., i druže se iz kojih razloga
se nije pridružio krivičnom gonjenju protiv okrivljenog i nije postavio
imovinskopravni zahtjev.
Svjedok oštećeni M. V., u svom iskazu datom pred istražnim sudijom ovog suda
od 07.122010.godine naveo je, da je dana 22.09.2010.godine, vraćajući se iz
grada upravljao vozilom „M P“, dok se na mjestu suvozača nalazio njegov brat
V.Kretao se u pravcu Z. i prolazeći pored hotela „A“, faktički mileći brzinom
oko 30 km/h sa njegove lijeve strane paralelno sa njegovim vozilom naišao je
„Golf IV“, crne boje, u kom momentu je na mjestu vozača vidio N. M., koji je u
tom momentu u njihovom pravcu repetirao i uperio pištolj, pri tom mu je psovao
majku uputio mu riječi „ ubiću te“.Ovo je uradio kroz otvoren prozor suvozača,
dok je na mjestu suvozača sjedjela njemu nepoznata djevojka.U tom momentu
osjetio je strah, i naglo je zakočio, dok je M. sa golfom produžio pravo.Kako
se u blizini nalazila saobraćajna patrola istoj je prijavio M., i kasnije kada
su ga uhvatili zatekli su mu repetiran pištolj sa metkom u cijevi.  
U svom iskazu na glavnom pretresu od 07.04.2011.godine svjedok oštećeni M. V.,
ponovio je svoj iskaz dat pred istražnim sudijom ovog suda od
07.12.2010.godine i dodao je, da se pomirio sa N. M. i oprostio mu je ovaj
dogadjaj, pošto se svakome može desiti da pogriješi iz kojih razloga se nije
pridružio krivičnom gonjenju protiv okrivljenog i nije postavio
imovinskopravni zahtjev.  
Iz potvrde o privremeno oduzetim predmetima Uprave policije PJ P. br.05-11 od
22.10.2010.godine, proizilazi da su ovlašćeni policijski službenici od lica
N.M. privremeno oduzeli sl. predmete: pištolj M75, kalibra 7,65,
fab.br.C-131445, okvir od pištolja i 7 metaka kalibra 7,65.  
Iz službene zabilješke Uprave policije PJ P. Ku.br.861/10 od
24.09.2010.godine, proizilazi da je sačinjena dana 22.09.2010.godine, od
strane ovlašćenih policijskih službenika povodom obavještenja da je NN lice
potezalo oružje iz putničkog vozila marke „Golf IV“ reg.oznaka PG ..., a koje
se nalazilo u ul... sa smjerom kretanja vozila u pravcu naselja Z.Kada su
pristigli ovo vozilo, zvučnim i svjetlosnim znacima dali su signal da se
vozilo zaustavi kao i preko megafona, medjutim isti se nije zaustavio već
nastavio kretanje velikom brzinom u pravcu škole „B B“, a zatim makadamskim
putem izašlo u ul..., gdje su u saradnji sa „M56“, uspjeli blokirati predmetno
vozilo a iz istog sa mjesta vozača je istrčalo lice M. N. i dalo se u bjekstvo
a na mjestu suvozača zatekli su žensko lice K. S. u čijoj je torbici
pronadjeno vatreno oružje.Za M. N. dali su se u potjeru i uz pomoć „M56“, ovo
lice su uhvatili i lišili slobode.  
Iz vještačenja vještaka balističke struke M. M. od 06.12.2010.godine
proizilazi, da je na vještačenje dostavljen pištolj marke „CZ“, model 70,
kalibara 7,65mm, fab.broj C-131445 i vizuelnim pregledom i praktičnom
provjerom utvrdjeno je je dostavljeno oružje funkcionalno u skladu sa
tehničkim karakteristikama predvidjenim za ovu vrstu oružja.
Sud je balističko vještačenje vještaka balističke struke M. M. od
06.12.2010.godine cijenio kao objektivno, odredjeno, jasno i zasnovano na
pravilima struke, pa ga je iz tih razloga u cjelosti prihvatio.  
Sud je prihvatio iskaze svjedoka oštećenih V. i M. V., jer su se ovi svjedoci
na jasan i uvjerljiv način izjašnjavali o svim bitnim okolnostima predmetnog
dogadjaja a iz kojih gotovo na saglasan način proizilazi, da su se da se dana
22.09.2010.godine vraćali iz pravca grada u pravcu Z.,   vozilom „Micubiši“,
kojim je upravljao M. V., i negdje prolazeći pored hotela „A.“, obzirom da su
se kretali veoma sporo, preteklo ih je vozilo „Golf IV“, crne boje i stalo je
paralelno sa njihovim vozilom sa lijeve strane.U tom momentu primjetili su N.
M. koji je bio na mjestu vozača i koji je repetirao pištolj, i isti uperio
prema njima, psujući im majku i govoreći im da će ih ubiti.N. je ovaj pištolj
repetirao, i uperio ga kroz otvoreni prozor suvozača, s tim da je na mjestu
suvozača bila jedna djevojka.U tom momentu su osjetili ugroženost i uplašili
su se, a kada je M. zakočio i zaustavio vozilo M. N. je sa „Golfom“ produžio
pravo.Nakon 20-tak minuta sreli su saobraćajnu patrolu gdje su se zaustavili,
i prijavili patroli sve, budući da su ovakvi iskazi svjedoka oštećenih
podržani svim dokazima provedenim u ovom postupku.  
Dakle, na osnovu činjenične gradje, proistekle iz ovog postupka nedvosmisleno
je utvrdjeno, da je okrivljeni N.M.  dana 22.09.2010.godine, oko 12,30 sati, u
P. u Ul... , na javnom mjestu, neovlašćeno držao i nosio vatreno oružje-
pištolj marke "Zastava M 75", kalibra 7,65 mm, fabričkog broja 131445, za koji
nije, posjedovao oružni list, te da je ugrozio sigurnost oštećenih  na način
što je svojim vozilom prišao vozilu marke "Micubiši" u kojem su se nalazili
oštećeni, a zatim kroz otvoren prozor od suvozača repetirao pištolj u njihovom
pravcu upućujući riječi prijetnje " ubit ću vas", što je kod oštećenih
izazvalo osjećaj straha i ugroženosti.  
Ovakvo činjenično stanje sud je na nesumnjiv način utvrdio iz navoda odbrane
okrivljenog N.M. u kojim nije sporio da se kritičnom prilikom kretao sa
bratovim vozilom marke "Golf IV", reg.oznaka PG ..., sa njim u vozilu bila je
njegova drugarica K.S. iz pravca stadiona u pravcu Z. ul...., a kada je bio u
neposrednoj blizini Vezirovog mosta izvadio je pištolj ispod njegovog sica, i
uzeo je S. torbu sa njenog krila i stavio je pištolj u njenu torbu, i rekao
joj je da drži torbu i da ćuti, te da je ovaj pištolj kupio i da za isti nema
oružni list, koje navode je sud prihvatio jer su podržani svim dokazima
provedenim u postupku. Zatim iz saglasnih iskaza svjedoka oštećenih V. i M.
V., koje je sud u cjelosti prihvatio, kao i materijalnih dokaza provedenih u
ovom postupku, prije svega službene zabilješke Uprave policije, nesumnjivo
proizilazi da su dana 22.09.2010.godine ovlašćeni policijski službenici
obavješteni da je lice N.M. potezalo oružje iz putničkog vozila marke „Golf
IV“ reg.oznaka PG ..., a koje se nalazilo u ul... sa smjerom kretanja vozila u
pravcu naselja Z., kojeg su kasnije uhvatili i lišili slobode, te da su u
torbici S. K. koja se nalazila kao suvozač u ovom vozili „Golf IV“, pronašli
vatreno oružje, nadalje iz potvrde o privremeno oduzetim predmetima iz koje je
nesporno utvrdjeno da je od okrivljenog kritičnom prilikom oduzet pištolj M75,
kalibra 7,65, fab.br.C-131445, okvir od pištolja i 7 metaka kalibra 7,65. Iz
vještačenja vještaka balističke struke sud je nesporno utvrdio da je predmetni
pištolj, marke „CZ“, model 70, kalibara 7,65mm, fab.broj C-131445 funkcionalan
u skladu sa tehničkim karakteristikama predvidjenim za ovu vrstu oružja.
Zakonom o oružju, shodno čl.11, zabranjuje se nošenje oružja na javnom mjestu,
a pod javnim mjestima podrazumjeva se izmedju ostalog, i ulica i ugostiteljski
ili sličan objekt, dok se čl.27 istog zakona predvidja da se za držanje oružja
ili za držanje i nošelje oružja izdaje oružni list.U konkretnom slučaju
okrivljeni je kritičnom prilikom držao i nosio oružje  u P., u ul... tj.na
javnom mjestu za koji nije posjedovao oružni list.  
Cijeneći naprijed utvrdjeno činjenično stanje, ovaj sud nalazi da su se u
radnjama okrivljenog N.M. stekli svi subjektivni i objektivni elementi
krivičnog djela nedozvoljeno držanje oružja i eksplozivnih materija iz čl.403
st.1 KZ CG i krivičnog djela ugrožavanje sigurnosti iz čl.168 st.2 u vezi st.1
KZ CG.Naime okrivljeni je postupajući na naprijed opisani način, neovlašćeno
držao i nosio vatreno oružje-pištolj marke „Zastava M 75“, kal.7,65mm,
fab.br.131445, za koji nije posjedovao oružni list i ugrozio sigurnost
svjedoka oštećenih V. i M. V. repetirajući ovaj pištolj kroz otvoreni prozor
od suvozača  u njihovom pravcu pri tom im upućujući riječi „ubit ću vas“.
Jasno je i to da je okrivljeni navedena krivična djela učinio u sticaju, a
budući da je shodno odredbi čl.48 Krivičnog zakonika sticaj krivičnih dijela
postoji ukoliko učinilac jednom radnjom ili sa više radnji učini više
krivičnih dijela za koja mu se istovremeno sudi.  
Okrivljeni je bio svjestan da, postupajući na naprijed navedeni način odnosno
držeći i noseći predmetni pištolj na javnom mjestu a za koji ne posjeduje
oružni list, te da repetirajući isti u pravcu oštećenih i pritom im upućujući
prijetnje, svojom djelatnošću čini krivična djela, što je u  konkretnom
slučaju i htio, pa se njegov psihički odnos prema izvršenim krivičnim djelima
manifestuje kao direktan umišljaj.  
Pri ovakvom odlučivanju, sud je navode odbrane okrivljenog da oružni list za
predmetni pištolj nema jer je pištolj kupio neposredno prije ovog dogadjaja,
da je kritičnom prilikom bježao jer se iza njega kretalo jedno vozilo bijele
boje, a za koje vozilo je mislio da se radi o interventnoj policiji, da  ni u
jednom momentu nije prošao pored vozila u kojem su se nalazili M. i V. V., i
da nije kroz otvoren prozor svog vozila „Golf IV“, izvadio pištolj i repetirao
ga u pravcu M i V. V., a da je pištolj bio repetiran zato što ga je nekoliko
dana prije ovog dogadjaja kupio, pa ga je probao i iz njega je ispalio dva
metka i u tom stanju je i ostao, cijenio kao neosnovane, nelogične  i
isključivo motivisane, odnosno sračunate na izbjegavanje krivice, obzirom da
su ovakvi navodi u svemu obesnaženi prihvaćenim iskazima svjedoka oštećenih,
koje je sud detaljno analizirao, kao i materijalnim dokazima provedenim u
postupku.  
Sud je promijenio činjenični opis tačke 1 optužnog akta, dodajući u drugom
redu samo još riječ "držao", budući da je na taj način prilagodjeno činjenično
stanje rezultatima dokaznog postupka, kao i pravnoj kvalifikaciji krivičnog
djela nadozvoljeno držanje oružja i eksplozivnih materija iz čl.403 st.1 KZ-a,
nalazeći da ovakvom izmjenom nije povrijedjen objektivni identitet optužnog
akta.
Odlučujući o krivičnoj sankciji za okrivljenog, sud je najprije, u smislu
čl.42 Krivičnog zakonika CG, cijenio sve okolnosti od kojih zavisi izbor i
visina krivične sankcije (olakšavajuće i otežavajuće okolnosti) u okviru
zakonom propisanog minimuma i maksimuma za predmetno krivično djelo, pa je od
olakšavajućih okolnosti na strani okrivljenog cijenio činjenicu da se
okrivljeni izmirio sa svjedocima oštećenim V. V. i M. V. i da se svjedoci
oštećeni nijesu pridružili krivičnom gonjenju protiv okrivljenog, dok je kao
otežavajuću okolnost cijenio njegovu raniju osudjivanost presudom Višeg suda u
P., K.br.212/05 od 08.04.2008.godine, zbog krivičnog djela iz čl.144/4 u vezi
čl.25 KZ CG, na kaznu zatvora u trajanju od 5 godina, što je utvrdjeno iz
izvoda iz KE na ime okrivljenog izdat od strane Uprave policije PJ P.
br.11-245/11-995/2-201 od 26.01.2011.godine, pa je sud cijeneći naprijed
navedene okolnosti, najprije, u smislu čl.48 st.1 Krivičnog zakonika,
okrivljenom prethodno, za krivično djelo nedozvoljeno držanje oružja i
eksplozivnih materija iz čl.403 st.1 Krivičnog zakonika, utvrdio kaznu zatvora
u trajanju od 5(pet)mjeseci, a za krivično djelo ugrožavanje sigurnosti iz
čl.168 st.2 u vezi st.1 Krivičnog zakonika prethodno utvrdio kaznu zatvora u
trajanju od 6(šest) mjeseci, nakon čega je sud primjenom odredbe čl.48 st.2
Krivičnog zakonika osudio okrivljenog na jedinstvenu kaznu zatvora u trajanju
od 10(deset)mjeseci, nalazeći da će se ovakvom kaznom u svemu ostvariti svrha
kažnjavanja iz čl.32 Krivičnog zakonika CG, da okrivljeni ubuduće ne vrši
krivična djela, a u okviru opšte svrhe propisivanja i izricanja krivičnih
sankcija iz čl.42 st.2 istog zakonika i da upravo izrečena kazna zatvora u
navedenom trajanju prestavlja relevantan ekvivalent težene krivičnih djela u
pitanju i okrivljenog kao učinioca.  
Kako je okrivljeni oglašen krivim, sud ga je shodno odredbi čl.199 i 202 ZKP-a
obavezao da plati troškove krivičnog postupka, koji se odnose na ime
vještačenja po vještaku balističke struke u iznosu od 88,00 eura, i na ime
paušala u iznosu od 30,00 eura, koji iznos je odredjen shodno trajanju i
složenosti postupka, kao i imovinskim prilikama okrivljenog.
Shodno izloženom, u smislu odredbe čl.364 ZKP-a CG, odlučeno je kao u izreci.  
                                                                                                    SUDIJA  
                                                                                                Maja Zeković,s.r.

PRAVNA POUKA:
Protiv ove presude može se izjaviti žalba u roku
od 8 dana od dana  prijema  pismenog otpravka iste,
Višem sudu u P., a preko ovog suda.  
ZTO- Janković Andrijana  