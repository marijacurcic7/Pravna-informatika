OSNOVNI SUD U DANILOVGRADU
K.br. 153/09
Dana, 16.06.2011.godine 
U IME NARODA
OSNOVNI SUD U DANILOVGRADU , kao prvostepeni krivični, po sudiji Vladimiru
Novoviću, kao pojedincu, uz učešće Ane Ivanović kao zapisničara u krivičnom
predmetu okrivljenog T.M. iz P., koga brani T.M., adv. iz P., zbog krivičnog
djela izazivanje opšte opasnosti iz čl.327 st.4 u vezi st.1 KZ, po optužnom
predlogu Osnovnog državnog tužilaštva iz Podgorice Kt.br.810/08 od
12.03.2009.godine, koji je na glavnom pretresu zastupala Snežana Šišević,
zamjenik ODT-a iz Podgorice, nakon održanog glavnog i javnog pretresa dana
13.06.2011.godine, u prisustvu zastupnika optužnog predloga, okrivljenog,
branioca okrivljenog i oštećenog K.N., donio je dana 16.06.2011.godine i istog
dana javno objavio  
P R E S U D U
Okrivljeni T.M. , od oca R. i majke M., rodjene P., rodjen ... u P., sa
mjestom prebivališta u P., ul. ... (podstanar kod V.I.), državljanin C.G.,
automehaničar, pismen, završio srednju elektro-tehničku školu, oženjen - otac
jednog djeteta, lošeg imovnog stanja, osudjivan presudom Osnovnog suda u Baru
K.br.37/06 od 01.04.2008.godine, zbog krivičnog djela iz čl.339 st.3 u vezi
st.1 KZ na 30 dana zatvora, uslovno na 1 godinu.  
Na osnovu čl.363 tač.3 ZKP-a,  
OSLOBAĐA SE OD OPTUŽBE
Kojom je predstavljeno da je:  
Dana 10.05.2008.godine, oko 13,00 časova, u P., u ul...., u autoservisu -
perionici vozila, vlasništvo oštećenog I.M., opšte opasnom radnjom - požarom,
izazvao opasnost za imovinu, čija vrijednost prelazi 20.000,00 eura, na način
što je kao auto-električar u navedenom servisu nakon prijema vozila marke
"Peugeot 605" reg.br.PG ..., vlasništvo oštećenog K.N., pristupajući opravci
vozila, otvorio poklopac rezervoara za gorivo i izvukao iz rezervoara potopnu
benzinsku pumpu da bi sa istom istočio gorivo iz rezervoara, a potom izvršio
prikopčavanje pumpe iz vozila na akumulator, kojom prilikom je usljed
nestručnog rukovanja okrivljenog prilikom spajanja potopne električne
benzinske pumpe i izvora električne energije nastalo varničenje na mjestu
spoja od kojeg je izbio požar, koji je zahvatio vozilo, koje je potpuno
izgorjelo, a potom se prenio i na krovnu konstrukciju servisa i mašine u
istom, te krovnu konstrukciju pomoćnog objekta uz garažu, gdje je usljed
visoke temperature došlo do pucanja vrata i stakala na pomoćnom objektu i
oštećenja na uredjajima u servisu, usljed čega je nastupila opasnost od
prenošenja požara na susjedne objekte, kojom prilikom je pričinjena
materijalna šteta u iznosu od 2.983,75 eura, dok vrijednost ugrožene imovine
iznosi 20.809,35 eura,  
- čime bi počinio krivično djelo izazivanje opšte opasnosti iz čl.327 st.4 u
vezi st.1 KZ.  
Na osnovu čl.203 st.1 ZKP-a, troškovi krivičnog postupka padaju na teret
budžetskih sredstava suda.  
Na osnovu čl.212 st.3 ZKP-a, oštećeni K.N. se radi ostvarivanja imovinsko-
pravnog zahtjeva upućuje na parnični postupak.  
O b r a z l o ž e nj e
Optužnim predlogom ODT-a Podgorica Kt.br.810/08 od 12.03.2009.godine,
stavljeno je na teret okrivljenom T.M. izvršenje krivičnog djela izazivanje
opšte opasnosti iz čl.327 st.4 u vezi st.1 KZ. Zastupnik optužnog predloga je
na glavnom pretresu u završnoj riječi precizirao činjenični opis krivičnog
djela iz optužnog predloga, na način kako je to predstavljeno u izreci
presude, dok je pravna kvalifikacija ostala ista. Predložio je da sud
okrivljenog oglasi krivim i osudi po zakonu.  
Okrivljeni T.M. u odbrani datoj u pretkrivičnom postupku u bitnom je naveo da
je zaposlen kao auto-električar u servisu kod I.M., koji se nalazi u ul. ... u
P.. Tvrdi da je kritičnom prilikom u servis došao K.N. i da je tražio da se
odgovarajućom smjesom zalijepi rezervoar od njegovog vozila. Prethodno je
kazao K.N. da podje do auto-otpada kako bi se raspitao o cijeni rezervoara.
Kako je rezervoar bio skup, K.N. je odlučio da se izvrši lijepljenje.
Pristupio je istakanju goriva iz rezervoara, na način što je na električnoj
pumpi, koja se nalazila u rezervoaru vozila, na fabričkom plus priključku,
doveo plus priključak sa ispravljača, blankirao fabričku žicu, zamotao
priključak sa ispravljača i odgovarajućom izolir trakom izolovao spoj. Potom
je minus klemu sa ispravljača štipavicom stisnuo za poklopac pumpe, tj. masu.
Kada je to uradio, uzeo je flašu i stavio je na izlaz pumpe, a zatim je kazao
K.N. da uključi ispravljač u struju. Gorivo je počelo da ističe. Nakon što se
gorivom napunila jedna flaša, stavio je drugu flašu i poslije odredjenog
vremena došlo je do plamena. Pojasnio je da na ovaj način, tj. uključivanjem
pumpe bez napona, nije moglo doći do bilo kakve varnice. Mišljenja je da je
uzrok paljenja možda bio u pumpi koja dugo nije radila ili pak u cigareti koju
je pušio N.K..  
Okrivljeni T.M. u odbrani datoj u istražnom postupku u bitnom je ponovio
odbranu datu u pretkrivičnom postupku, s tim što je dodao da je požar zahvatio
samo krovnu konstrukciju perionice, da je na vratima perionice došlo do
pucanja više stakala, da je vozilo potpuno izgorjelo, a da je od požara bila
oštećena i mašina za pranje vozila. Pojasnio je da se požar uopšte nije
prenosio na krovnu konstrukciju pomoćnog objekta koji se nalazio uz garažu.
Naveo je i da prilikom pretakanja pumpu za gorivo nije pomjerao sa mjesta koje
je fabrički predvidjeno za nju, da nije ni poklopac skidao, već da je samo
raskačio postojeće crijevo i stavio drugo.  
Okrivljeni T.M. u odbrani datoj na glavnom pretresu u bitnom je ponovio
odbranu datu u pretkrivičnom i istražnom postupku, s tim što je pojasnio da je
na mašini za pranje vozila bio usljed požara oštećen samo poklopac. U završnoj
riječi je kazao da u cjelosti prihvata završnu riječ svoga branioca.  
Branilac okrivljenog T.M., adv. T.M. u završnoj riječi je zastupao tezu da
nema dokaza da je njegov branjenik počinio krivično djelo stavljeno mu na
teret, zbog čega je predložio da ga sud oslobodi od optužbe.  
Sud je na glavnom pretresu u dokaznom postupku saslušao svjedoka-oštećenog
K.N., saslušao svjedoka-oštećenog I.M., pročitao zapisnik o uvidjaju Uprave
policije PJ Podgorica br.17-24-710/2008 od 20.05.2008.godine, izvršio uvid u
foto-dokumentaciju Uprave policije PJ Podgorica br.17-28-244-793/963 od
10.05.2008.godine, pročitao dopis Ministarstva unutrašnjih poslova i javne
uprave PJ za upravne i unutrašnje poslove Podgorica - Ispostava za
registraciju vozila 09-03-br.2-233/10-318 od 27.07.2010.godine, pročitao
zapisnik o uvidjaju Osnovnog suda u Danilovgradu K.br.153/09 od
14.02.2011.godine, pročitao nalaz i mišljenje vještaka fizičke hemije,
trasologije, požara, eksplozija i havarija mr M.P. Ki.br.08/264 od
07.02.20009.godine i saslušao ovog vještaka, saslušao vještaka elektro-struke
ing. P.B., pročitao nalaz i mišljenje vještaka gradjevinske struke dipl.ing.
gradjevinarstva P.H. K.br.153/09 od 21.02.2011.godine, pročitao nalaz i
mišljenje vještaka iz oblasti mašinske i saobraćajne struke dipl.mašinskog  i
saobraćajnog ing. G.Č. od 27.04.2011.godine, pročitao nalaz i mišljenje
sudskog vještaka komercijalne struke D.Š.od 14.02.2009.godine i saslušao ovog
vještaka i pročitao izvod iz kaznene evidencije Uprave policije PJ Podgorica
br.11-245/10-3286/2-549 od 16.02.2010.godine, izdat na ime okrivljenog.  
Svjedok-oštećeni K.N. u iskazu datom u istražnom postupku i na glavnom
pretresu u bitnom je naveo da je jednom prilikom bio doveo svoje vozilo marke
"Peugeot 605" kod okrivljenog T.M., a iz razloga jer je bilo puklo kućište na
pumpi vozila. Nakon što je izvršena popravka, tvrdi da mu je okrivljeni T.M.
kazao da ukoliko bude kakvih problema da dodje kod njega. Dana
10.05.2008.godine, ponovo je došao u radionicu kod okrivljenog T.M. i to zbog
istog kvara. Tom prilikom okrivljeni T.M. je preko ispravljača iscrpio jednu
flašu goriva iz vozila, a zatim kada je krenuo da izvlači drugu flašu goriva,
došlo je do varničenja i požara. U tom požaru vozilo je izgorjelo, a zatim je
počeo da gori i krov od radionice. Na glavnom pretresu je pojasnio da je
okrivljeni T.M. gorivo istakao na način što je pumpu bio malo izvukao iz
rezervoara. Tvrdi da je pušač, ali da nije pušio za vrijeme dok je okrivljeni
T.M. radio oko istakanja goriva. U završnoj riječi je naveo da se pridružuje
krivičnom gonjenju protiv okrivljenog i da postavlja zahtjev za naknadu štete
u iznosu od 2.273,75 eura.  
Svjedok-oštećeni I.M. u iskazu datom u istražnom postupku u bitnom je naveo da
je vlasnik auto-servisa koji se nalazi u P. u ul. .... Tvrdi da je dana
10.05.2008.godine u garaži servisa izbio požar, s tim što nije bio prisutan
kada se to desilo, tako da ne zna šta je uzrokovalo požar. Nakon dogadjaja
okrivljeni T.M., koji je zaposlen u njegovom servisu i još jedan čovjek čije
je vozilo izgorjelo, su mu kazali da su radili nešto oko vozila, tj. da su
popravljali rezervoar vozila, da je došlo do varničenja, a zatim i do požara.
U tom požaru, vozilo koje je popravljano je bilo skroz uništeno, a požar se
prenio i na dio krovne konstrukcije servisa, te i na mali dio krovne
konstrukcije pomoćnog objekta koji se nalazio uz garažu. U požaru su mu
izgorjele - uništene mašine i to usisivač i mašina za pranje vozila.  
Svjedok-oštećeni I.M. u iskazu datom na glavnom pretresu u bitnom je naveo da
je vlasnik predmetnog servisa u kojem je izbio požar, da nije bio prisutan
prilikom izbijanja požara, a da ga je o načinu na koji je došlo do požara
izvijestio okrivljeni T.M. i čovjek koji je bio vlasnik vozila koje je
izgorjelo. Tvrdi da su mu njih dvojica kazali da su radili nešto oko vozila,
da je došlo do varničenja, a zatim i pojave požara. Od požara vozilo ovog
čovjeka bilo je potpuno uništeno, a u njegovom objektu izgorjela je krovna
konstrukcija i to samo onaj dio koji se nalazio iznad garaže. Takodje su mu u
požaru bile oštećene dvije mašine i to veći usisivač, koji je bio star
najmanje 5 godina, na kojem je bila usljed požara oštećena plastika i mašina
za pranje vozila koja je takodje bila stara najmanje 5 godina. Nakon požara
usisivač i mašina za pranje vozila su popravljene i kasnije su korišćene u
servisu. Krovna konstrukcija koja je izgorjela je bila od drvenih greda, letvi
i prekrivena limenim pločama, a radilo se o površini od oko 40 kvadrata.
Pojasnio je da je vidio da je tragova od požara bilo i na jednom malom dijelu
drugog dijela objekta, a koji se nalazio kod sata za struju. Naveo je i da je
pretrpio ukupnu štetu u iznosu od oko 1.400,00 eura, da je objekat i sada isti
kakav je bio u vrijeme požara, izuzev krovnog dijela koji je promijenjen. Dio
objekta gdje se nalazilo vozilo koje je izgorjelo je bio napravljen
1997.godine, središnji dio objekta je sagradjen 1995.godine, dok je treći dio
objekta nadogradjen 2007.godine. Upoznat na različitosti u odnosu na iskaz dat
u istražnom postupku, pojasnio je da su veći usisivač i mašina za pranje
vozila bili oštećeni, a ne uništeni, te da je na zapisniku u istražnom
postupku najvjerovatnije riječ o pogrešnoj formulaciji. Nije se pridružio
krivičnom gonjenju protiv okrivljenog, niti je tražio naknadu štete.  
Iz zapisnika o uvidjaju Uprave policije PJ Podgorica br.17-24-710/2008 od
20.05.2008.godine, utvrdjuje se da je dana 10.05.2008.godine došlo do požara u
objektu oštećenog I.M. u ul. ... u P.. Objekat se sastojao od dvije garaže,
dok se u sredini izmedju njih nalazio objekat za smještaj alata. Na lijevoj
garaži nijesu postojala vrata, već je objekat bio samo pokriven. Požar je
nastao u lijevoj garaži, gledano iz pravca ulice u pravcu objekta. U garaži je
zatečeno vozilo "Peugeot 605" reg.oznaka PG ..., vlasništvo oštećenog K.N.,
koje je bilo parkirano prednjim dijelom okrenuto prema ulici. U požaru je
vozilo potpuno uništeno. U lijevom dijelu garaže gledano iz pravca ulice, tj.
ulaza u garažu zatečena je drvena paleta, a na njoj metalna korpa, koja je
usljed dejstva visoke temperature oštećena. Garaža je sagradjena od tvrdog
materijala - betonskih blokova, koji su usljed dejstva visoke temperature
ispucali, dok je krovna konstrukcija od drvenih greda. Krovni pokrivač je od
metalnih limova. Srednji objekat je betonskim zidom razdvojen od garaže u
kojoj je došlo do požara, a na betonskom  zidu nalaze se vrata, pomoću kojih
se iz garaže može ući u pomoćni objekat. Krovna konstrukcija na srednjem
objektu je od drveta, dok je krovni pokrivač napravljen od tigle. Do požara je
došlo na zadnjem dijelu vozila, nakon čega se usljed dejstva visoke
temperature požar prenio na krovnu konstrukciju garaže koja je u potpunosti
izgorjela. Sa krovne konstrukcije garaže, usljed dejstva visoke temperature,
došlo je do manjeg oštećenja na krovnoj konstrukciji pomoćnog objekta uz
garažu, a u vidu zadimljavanja drvene gradje. U momentu nastanka požara u
lijevoj garaži se nalazio jedan usisivač za vozila i aparat za pranje vozila,
koji su usljed dejstva temperature oštećeni. Od garaže u kojoj je nastao požar
sa lijeve strane gledano iz pravca ulice, nalazi se stambena kuća oštećenog
I.M., koja je od servisa udaljena oko 20 metara, a sljedeći najbliži stambeni
objekat nalazi se preko puta servisa, na udaljenosti oko 30 metara.  
U foto-dokumentaciji Uprave policije PJ Podgorica br.17-28-244-793/963 od
10.05.2008.godine, nalaze se fotografije izgleda lica mjesta, vozila, oštećene
krovne konstrukcije i aparata.  
Iz dopisa Ministarstva unutrašnjih poslova i javne uprave PJ za upravne i
unutrašnje poslove Podgorica - Ispostava za registraciju vozila
09-03-br.2-233/10-318 od 27.07.2010.godine, utvrdjuje se da je predmetno
vozilo "Peugeot" koje je izgorjelo  tip 605, da je proizvedeno 1991.godine, da
je snage motora 94 kw i radne zapremine motora 1998 cm³, a da je bilo
registrovano na ime B.D..  
Iz zapisnika o uvidjaju Osnovnog suda u Danilovgradu K.br.153/09 od
14.02.2011.godine, utvrdjuje se da je lice mjesta u P. u ulici ..., a radi se
o prizemnom objektu u nizu koji ima tri dijela. Prvi dio objekta je armirano
betonske konstrukcije, zid je konstrukcije od betonskog bloka od 19 cm. Krovna
konstrukcija je jednovodna i drvena i na njoj se nalazi lim kao pokrivač.
Namjena prostora je za pranje vozila. Izvedeni su vodoinstalaterski i elektro
radovi. Na ulazu nema vrata niti zida. Vidljiva je izmjena krovne
konstrukcije. Pod je betonski. Drugi dio objekta je armirano betonske
konstrukcije, sa drvenom  dvovodnom konstrukcijom i crijepom kao pokrivačem. U
ovom objektu uradjena je vodovodna i elektro instalacija. Podovi su kao i u
prethodnom objektu betonski.  Sastoji se od veće prostorije i mokrog čvora
(WC). Mokri čvor je sa ugradjenim sanitarijama i ugradjenim podnim i zidnim
pločicama. Zidovi su omalterisani i okrečeni unutra. Na ulaznom dijelu je trem
odnosno drvena konstrukcija sa crijepom kao pokrivačem i kanalom za popravku
vozila. Što se tiče fasade preko betonskih blokova uradjen je špric malter i
izvršen moleraj valjkom. Treći dio objekta je sistema konstrukcije kao i
prethodni, a namjena je majstorska radionica. Radi se o  objektu  koji je
visočiji od prethodna dva. Podloga je betonska. Otvori su od bravarskih
profila. Postoje dva prozora i klizna ulazna vrata. Ozidan je betonskim blokom
i ima medjuspratnu armiranu betonsku ploču-AB ploču. U prvom dijelu objekta
postoje dvoje vrata gledano od ulaza desno. Prva vrata su dvokrilna bravarska
vrata  i vode u drugi dio objekta. Druga vrata su jednokrilna, izradjena od
bravarskih profila sa limom kao opšivom i vode do jedne prostorije - ostave,
koja je neomalterisana, sa betonskim podom i krovnom konstrukcijom i crijepom
kao pokrivačem. Vidan je razvod elektroinstalacije. Nema tragova vodovodne i
kanalizacione mreže.  
Iz nalaza i mišljenja vještaka fizičke hemije, trasologije, požara, eksplozija
i havarija mr M.P. Ki.br.08/264 od 07.02.2009.godine, utvrdjuje se da sa
aspekta kriterijuma zapaljivosti i opasnosti od požara (eksplozije), benzin
spada u lako zapaljive tečnosti koje se po usvojenim standardima pale na
temperaturama ispod 38ºC. U pogledu isparljivosti relativna brzina isparavanja
benzina u odnosu na etar je 3,5. Koncentracija smješe benzinskih para sa
vazduhom, pod normalnim atmosferskim uslovima, u kojoj poslije paljenja u
jednoj tački dolazi do sagorijevanja cjelokupne smješe je izmedju 1% i 6%
zapreminskog udjela. Imajući u vidu karakteristike benzina, te radnje koje su
prethodile popravci rezervoara za gorivo vozila, do tada "bezopasan prostor"
autoservisa je pretvoren u "požarno opasan prostor", u kojem su stvoreni
uslovi za prisustvo požarne (eksplozivne) atmosfere ili se njeno prisustvo
očekuje u koncentracijama koje zahtijevaju posebnu pažnju o eventualnom
prisustvu svih mogućih uzročnika požara, kao što su: otvoreni plamen, upaljena
cigareta, statički elektricitet, nepoštovanje radnih propisa i slično, kao i
primjena električnih aparata u pogledu načina njihove konstrukcije, montaže i
upotrebe. Sagorijevanje zapaljivih tečnosti moguće je samo u gasnoj fazi, jer
da bi se neko tečno gorivo upalilo, potrebno je da se obrazuje smješa para
zapaljive tečnosti sa kiseonikom iz vazduha u oblasti izmedju donje granice
zapaljivosti i gornje granice zapaljivosti. Donja granica zapaljivosti ili
eksplozivnosti (pojmovi eksplozivno i zapaljivo su sinonimi) je najniža
koncentracija para zapaljive tečnosti sa vazduhom kada dolazi do paljenja ako
se smješa zagrije do temperature paljenja (1,0% za benzin). Ako je
koncentracija niža od ove granice nema sagorijevanja. Gornja granica
zapaljivosti ili eksplozivnosti je najviša koncentracija para zapaljive
tečnosti sa vazduhom pri kojoj dolazi do paljenja ako se smješa zagrije do
temperature paljenja (6% za benzin). Ako je koncentracija veća od gornje
granice zapaljivosti, ne može doći do procesa sagorijevanja. Najniža
temperatura kod zapaljivih tečnosti na kojoj se iznad tečnosti stvara dovoljna
količina para, koje sa vazduhom obrazuju zapaljivu smješu i mogu se upaliti
otvorenim plamenom, naziva se tačka paljenja koja za benzin iznosi - 20 ºC.
Relativna gustina benzinskih para u odnosu na vazduh je 2,5%. Otvoren
rezervoar "pun goriva" vozila "Peugeot 605" uz korišćenje sopstvene električne
potopne benzinske pumpe, direktnim prespajanjem na izvor jednosmjernog 12 V
napajanja, radi pretakanja goriva u druge posude, lako isparljive zapaljive
pare benzina 2,5 puta teže od vazduha su se od otvora na rezervoaru i mjesta
pretakanja "slivale" ka nižim nivoima prostorije u kojoj su obavljane navedene
radnje. Ukupna količina emitovanih zapaljivih para benzina zavisi od
geometrije izvora ispuštanja, tj. veličine otvorene slobodne površine
zapaljive tečnosti, isparljivosti zapaljive tečnosti, temperature zapaljive
tečnosti i brzine strujanja vazduha iznad površine tečnosti. Oslobodjene pare
zapaljive tečnosti u atmosferi gradjevinskog objekta se mogu razrijediti
disperzijom, do nivoa koncentracija ispod donje eksplozivne granice, čime se
uklanja opasnost od paljenja, što se može postići intenzivnom ventilacijom.
Ventilacija u objektu sa zapaljivim parama može biti prirodna pomoću otvora na
gradjevinskoj konstrukciji, zidovima ili krovu, čime se zona opasnosti ponaša
kao otvoren prostor i vještačka ventilacija koja obezbjedjuje strujanje
vazduha putem ventilatora i slično, čije prisustvo nije konstatovano.
Predmetni požar se dogodio u lijevoj garaži auto-servisa, izgradjenoj od
čvrstog gradjevinskog materijala: zidovi su od nemalterisanih betonskih
blokova, sa lakim krovnim prekrivačem od drvenih greda, na kojima je fiksiran
talasasti lim. Sa prednje strane prema ulici na ovoj prostoriji ne postoje
zaštitna vrata. Desni zid ove prostorije graniči se sa susjednim srednjim
objektom, na kojima su bila dvokrilna vrata sa staklenim oknima. Intenzivan
stepen termičke destrukcije kao posljedica djelovanja predmetnog požara je
izražen na vozilu i to naročito u zadnjih 3/4 dužine vozila iznad kojih je
došlo i do termičke destrukcije krovne konstrukcije sa tragovima deformacije
talasastog lima i masovnih površina lima koje su istopljene usljed požara.
Tokom postupka otvaranja rezervoara za benzin i pretakanja benzina iz
rezervoara pomoću potopne električne benzinske pumpe vozila u druge posude,
usljed isparavanja lako isparljivih benzinskih para bezopasan prostor u
pogledu rizika od požara pretvorio se u opasan prostor u odnosu na sve moguće
uzročnike požara. Kontakti na potopnoj pumpi zajedno sa pumpom su bili u
neposrednoj blizini otvorenog rezervoara sa benzinom. Ne može se isključiti
mogućnost pojave varnica na mjestu obmotanog višežilnog kabla oko kontakta
pumpe. U takvim okolnostima hladna smješa zapaljivih para benzina i kiseonika
iz vazduha u oblasti zapaljivosti se pripaljuje samo u jednoj tački zapremine
smješe pomoću nekog izvora toplote zagrijanog do odredjene temperature -
varnice, da bi se vrlo brzo proširio na čitavu oblast zapaljivosti benzinskih
para izmedju donje granice zapaljivosti i gornje granice zapaljivosti.
Zapaljive pare benzina prije paljenja su se nagomilavale u donjim slojevima
prostorije da bi nakon odredjenog vremena raspoloživa zapremina dostigla
koncentraciju para benzina iznad donje granice zapaljivosti. Tada je ispunjen
uslov da paljenjem zapaljive smješe u jednoj tački zapremine smješe
sagorijevanje se rasprostire kroz čitavu gasovitu smješu zapreminskog udjela
izmedju 1-6%. Kao posljedica velike sadržine sagorijevanja zapaljive gasovite
smješe oslobadja se velika količina toplote, a usljed velike količine
produkata sagorijevanja dolazi do porasta pritiska, a u nekim slučajevima uz
stvaranje udarnih talasa praćenih sa zvučnim efektima. Pri svim
koncentracijama zapaljive isparljive tečnosti unutar oblasti zapaljivosti,
brzina sagorijevanja nije ista. Zagrijani gasoviti produkti sagorijevanja
benzinskih para u vidu plamena su dosezali do krovne konstrukcije usljed čega
je došlo do termičke destrukcije drvenih greda, deformacije i topljenja lima.
Prednji dio vozila je bez tragova termičke destrukcije od predmetnog požara,
što ukazuje da zbog otvora duž čitave strane prema ulici, koncentracija
zapaljivih benzinskih para prema ovom dijelu prostorije je bila ispod donje
granice zapaljivosti, čime je bila isključena mogućnost njihovog paljenja. Što
je mnogo značajnije, otvorom duž jedne strane prostorije u kojoj su obavljane
opisane radnje i stvoren "opasan prostor" je izbjegnuto formiranje optimalne
koncentracije zapaljivih para benzina i kiseonika, što bi kao posljedicu imalo
tzv. eksplozivno sagorijevanje, koje bi pored termičke destrukcije izazvalo
drastično veću mehaničku destrukciju gradjevinskih elemenata na objektu i u
zoni eksplozije do ugroženosti prisutnih lica. Gasovi zapaljivih tečnosti
sagorijevaju sve dok postoji slobodna površina tečne faze zapaljive tečnosti,
koja se usljed toplote oslobodjene požarom, zagrije i još brže isparava, čime
podržava sagorijevanje zapaljivih para. Ukoliko se veza izmedju zapaljive
tečne i gasovite faze prekine, požar zapaljivih para tečnosti se brzo gasi.  
Vještak fizičke hemije, trasologije, požara, eksplozija i havarija mr M.P. je
na glavnom pretresu u bitnom naveo da ostaje pri pisanom nalazu i mišljenju, s
tim što je pojasnio da je detaljno opisao izgled predmetnog auto-servisa u
gradjevinskom smislu, gdje je naveo elemente sa aspekta mogućnosti
koncentracije lako isparljivih para benzina. Kada se govori o požarima lako
isparljivih tečnosti, kao što je benzin, tada se koristi, pored požara, i
sinonim eksplozija, jer kada se u ukupnoj zapremini u jednoj tački zapremine
pojavi požar, tada se isti prenese gotovo istovremeno u čitavoj zapremini sa
efektima eksplozije, ali samo kada su za to ispunjeni uslovi. U konkretnom
slučaju, prednja strana predmetne prostorije prema ulici bila je potpuno
otvorena za kompletnu širinu prostorije, a kako je krov bio od lakog
materijala, u ovoj prostoriji je postojala prirodna ventilacija, tako da se
nije mogla stvoriti stihijometrijska koncentracija smješe benzinskih para i
kiseonika iz vazduha, koji bi mogli dovesti do "idealne eksplozije" ove
smješe. Samim tim, nije postojala opasnost destrukcije za pomoćni objekat u
neposrednoj blizini, pogotovo ne za objekte dalje od njega, uostalom kako se i
desilo nakon eksplozije. Kod eksplozija zapaljivih para benzina, pored
mehaničkog efekta, javlja se i termički efekat sagorijevanja u vidu plamena,
koji se širi u raspoloživi prostor zajedno sa pritiskom eksplozija i izaziva
termičku destrukciju na okolni prostor, zavisno od stepena zapaljivosti
materijala koji se nalazi u okruženju, s tim što ovaj plamen vrlo kratko
traje, jer nema podršku obzirom da eksplozija, odnosno pritisak eksplozije
kratko traje, te se u tom smislu i cijeni opasnost od paljenja za zapaljivi
prostor u okruženju. Mišljenja je da, imajući u vidu sve navedeno, opasnosti
od paljenja zapaljive drvene konstrukcije na susjednom objektu koji se nalazio
desno od objekta gdje se nalazio automobil nije bilo, jer je plamen bio
kratkotrajan, naime, koliko je trajala i eksplozija. Zbog toga nije bilo
dovoljno vremena da se izazove paljenje drvene gradje, s tim što se ne
isključuje mogućnost da je na ovoj gradji bilo tragova od tog plamena.  
Sud je cijenio nalaz i mišljenje ovog vještaka i njegovo pojašnjenje na
glavnom pretresu, pa je isti prihvatio kao jasan, stručan i objektivan i dat
prema pravilima struke i nauke.  
Iz nalaza i mišljenja vještaka elektro-struke ing. P.B., datog na glavnom
pretresu, utvrdjuje se da je do zapaljenja vozila došlo prilikom istakanja
goriva iz rezervoara vozila. Za istakanje goriva je korišćena električna
pumpa. Priključenje električne pumpe na izvor napajanja nije bio uradjen u
skladu sa standardima u sličnim situacijama koji obezbjedjuju sigurno vršenje
ove radnje. Jedan kontakt je bio priključen posredstvom kontaktnih kliješta
dok je drugi kontakt na napajanju zatečene pumpe bio posredstvom običnog
višežilnog električnog voda obmotan oko kontakta na pumpi. Prilikom pretakanja
goriva rezervoar je bio otvoren tako da je bilo prisutno i značajno
isparavanje benzinskih para. Spoljna temperatura vazduha je bila 26ºC. Vještak
je mišljenja da je do zapaljenja došlo usljed varničenja na kontaktu koji je
bio prespojen prostim obmotavanjem višežilnog kabla oko benzinske pumpe i
činjenice da je u tom prostoru bila prisutna velika koncentracija benzinskih
para što je dovelo do razvoja požara na ovom vozilu. Bezbjedan način istakanja
bio bi da se u konkretnom slučaju radilo sa izolovanim kablovima, te da se
kablovi na svom kraju završavaju sa kontaktima koji su kompatibilni, odnosno
svojim fizičkim karakteristikama obezbedjuju da sigurno i čvrsto naliježu na
priključne kontakte, u ovom slučaju benzinske pumpe i da obezbedjuju adekvatan
električni otpor za u ovom slučaju,  benzinsku pumpu. Svako drugo priključenje
sa neizolovanim kablom naročito višežilnim,  sa prostim obmotovanjem oko
benzinske pumpe unosi rizik  pojave varnice odnosno električnog pražnjenja na
kontaktu koji ako se radi u lako zapaljivoj sredini preraste u požar. Ukoliko
je bilo koji kontakt zaštićen izolir trakom na tom kontaktu neće doći do
varničenja koje može prouzrokovati požar.  
Sud je cijenio nalaz i mišljenje ovog vještaka, pa je isti prihvatio kao
jasan, stručan i objektivan i dat prema pravilima struke i nauke.  
Iz nalaza i mišljenja vještaka gradjevinske struke dipl.ing. gradjevinarstva
P.H. K.br.153/09 od 21.02.2011.godine, utvrdjuje se da je na dan
10.05.2008.godine, gradjevinska vrijednost prvog dijela objekta - garaže, gdje
je izbio požar, izgradjene 1997.godine, 4.242,00 eura, da je gradjevinska
vrijednost drugog dijela objekta - središnjeg objekta, izgradjenog
1995.godine, 8.280,80 eura, te da je gradjevinska vrijednost trećeg dijela
objekta koji je izgradjen 2007.godine, 5.302,80 eura. Ukupna gradjevinska
vrijednost sva tri dijela objekta iznosi 17.825,60 eura. Vrijednost
gradjevinske štete prouzrokovane požarom iznosila je 1.965,80 eura.  
Sud je cijenio nalaz i mišljenje ovog vještaka, pa je isti prihvatio kao
jasan, stručan i objektivan i dat prema pravilima struke i nauke.  
Iz nalaza i mišljenja vještaka iz oblasti mašinske i saobraćajne struke
dipl.mašinskog  i saobraćajnog ing. G.Č. od 27.04.2011.godine, utvrdjuje se da
je na dan 10.05.2008.godine, vrijednost putničkog motornog vozila marke
"Peugeot 605" bila 2.273,75 eura, da je vrijednost većeg usisivača bila 242,50
eura, te da je vrijednost mašine za pranje vozila bila 467,50 eura.  
Sud je cijenio nalaz i mišljenje ovog vještaka, pa je isti prihvatio kao
jasan, stručan i objektivan i dat prema pravilima struke i nauke.  
U nalazu i mišljenju vještaka komercijalne struke D.Đ. od 14.02.2009.godine,
navedeno je da je na dan 10.05.2008.godine vrijednost putničkog motornog
vozila marke "Peugeot 605" bila 2.424,70 eura, da je na njemu nastupila šteta
u iznosu od 2.182,23 eura, da je vrijednost većeg usisivača bila 287,00 eura,
da je na njemu nastupila šteta u iznosu od 86,10 eura, da je vrijednost mašine
za pranje vozila bila 540,00 eura, te da je na njoj nastupila ista tolika
šteta. Tržišna vrijednost objekta auto-servisa, pomoćnog objekta i garaže bila
je 60.864,00 eura, a na objektu je nastupila šteta u iznosu od 438,20 eura.  
Vještak komercijalne struke D.Đ. na glavnom pretresu je u bitnom naveo da je u
svom nalazu i mišljenju vršio i dao procjenu tržišne vrijednosti objekta, da
je takvu vrijednost izračunao na osnovu podatka dobijenog od oštećenog, da je
objekat auto-servisa u ukupnoj površini od 120 m². Pri tom je naveo da nije
uzimao u obzir fotografije ovog objekta koje se nalaze u spisima predmeta i da
nije izlazio na lice mjesta da vidi stanje objekta. Naveo je i da se u
cjelosti usaglašava sa nalazom i mišljenjem vještaka iz oblasti mašinske i
saobraćajne struke dipl.mašinskog i saobraćajnog ing. G.Č. od
27.04.2011.godine, kao i da se usaglašava sa nalazom i mišljenjem vještaka
gradjevinske struke dipl.ing. gradjevinarstva P.H. K.br.153/09 od
21.02.2011.godine, a u pogledu vrijednosti štete prouzrokovane požarom i
gradjevinske vrijednosti predmetnog objekta.  
Iz izvoda iz kaznene evidencije Uprave policije PJ Podgorica
br.11-245/10-3286/2-549 od 16.02.2010.godine, izdatog na ime okrivljenog,
utvrdjuje se da je isti osudjivan presudom Osnovnog suda u Baru K.br.37/06 od
01.04.2008.godine, zbog krivičnog djela iz čl.339 st.3 u vezi st.1 KZ na 30
dana zatvora, uslovno na 1 godinu.  
Sud je cijenio iskaz svjedoka-oštećenog K.N., pa je našao da se ovaj svjedok
objektivno i istinito izjasnio o činjenici da je nastanku požara prethodilo
varničenje prilikom istakanja goriva iz rezervoara njegovog vozila, koje
radnje je preduzimao okrivljeni, a što je u skladu sa nalazom i mišljenjem
vještaka elektro-struke ing. P.B..  
Takodje je sud cijenio i iskaz svjedoka-oštećenog I.M., pa je našao da se isti
objektivno i istinito izjašnjavao o činjenicama koje su mu poznate, ne
upuštajući se pri tom u izjašnjavanje o činjenicama koje mu nijesu poznate.
Iskaz svjedoka-oštećenog I.M. stoji u skladnoj vezi sa iskazom svjedoka-
oštećenog K.N., obzirom da je svjedok-oštećeni I.M. u svom iskazu naveo da mu
je čovjek čije je vozilo izgorjelo, a to je bio oštećeni K.N., kazao da je
prilikom rada oko vozila došlo do varničenja, a zatim i pojave požara.  
Cijeneći odbranu okrivljenog i dokaze provedene na glavnom pretresu sud je
zaključio da nema dokaza da je okrivljeni T.M. počinio krivično djelo
izazivanje opšte opasnosti iz čl.327 st.4 u vezi st.1 KZ, na način mjesto i
vrijeme kako je to predstavljeno u izreçi presude, zbog čega ga je na osnovu
čl.363 tač.3 ZKP-a oslobodio od optužbe.  
Iz iskaza svjedoka-oštećenog K.N., zapisnika o uvidjaju Uprave policije PJ
Podgorica br.17-24-710/2008 od 20.05.2008.godine, uvida u foto-dokumentaciju
Uprave policije PJ Podgorica br.17-28-244-793/963 od 10.05.2008.godine, nalaza
i mišljenja vještaka fizičke hemije, trasologije, požara, eksplozija i
havarija mr M.P.  Ki.br.08/264 od 07.02.2009.godine i saslušanja ovog vještaka
i nalaza i mišljenja vještaka elektro-struke ing. P.B., utvrdjuje se da je
dana 10.05.2008.godine, u ul. ... u P., u auto-servisu oštećenog I.M., došlo
do požara. Okrivljeni T.M., kao auto-električar u servisu, je nakon prijema
vozila marke "Peugeot 605" reg.br.PG ..., vlasništvo oštećenog K.N., pristupio
opravci vozila. Kada je otvorio poklopac rezervoara za gorivo, izvukao je iz
rezervoara električnu potopnu benzinsku pumpu, a potom je izvršio
prikopčavanje električne pumpe na izvor napajanja. Usljed nestručnog rukovanja
okrivljenog prilikom spajanja potopne električne benzinske pumpe i izvora
električne energije, došlo je do varničenja na mjestu spoja, jer je kontakt
bio prespojen prostim obmotavanjem višežilnog kabla oko pumpe. Takvo
varničenje u lijevoj garaži auto-servisa uzrokovalo je paljenje zapaljivih
para benzina unutar oblasti zapaljivosti. U tom požaru, u potpunosti je
izgorjelo predmetno vozilo, dio krovne konstrukcije lijevog dijela objekta
gdje je bilo vozilo, dok su mašine i to veći usisivač i mašina za pranje
vozila bile oštećene.  
Iz nalaza i mišljenja vještaka fizičke hemije, trasologije, požara, eksplozija
i havarija mr M.P. Ki.br.08/264 od 07.02.2009.godine i pojašnjenja ovog
vještaka sa glavnog pretresa, utvrdjuje se da kritičnom prilikom nije
nastupila konkretna opasnost od paljenja za srednji dio objekta, odnosno dio
objekta koji se nalazio desno od mjesta gdje se nalazio automobil, gledano iz
pravca ulice, a iz razloga stepena zapaljivosti okruženja, te kratkotrajnosti
plamena. Zbog toga nije bilo dovoljno vremena da se izazove paljenje drvene
gradje na središnjem dijelu objekta, s tim što se ne isključuje mogućnost da
je na ovoj gradji bilo tragova plamena, a koji tragovi plamena su i
konstatovani u zapisniku o uvidjaju Uprave policije PJ Podgorica
br.17-24-710/2008 od 20.05.2008.godine, ali samo u vidu zadimljavanja drvene
gradje. Dakle, konkretna opasnost nastupila je za prvi dio objekta - garažu,
vozilo i mašine, tj. veći usisivač i mašinu za pranje vozila. U toj mjeri i u
tom obimu izazvana je opasnost za imovinu usljed požara.  
Iz zapisnika o uvidjaju Osnovnog suda u Danilovgradu K.br.153/09 od
14.02.2011.godine, nalaza i mišljenja vještaka gradjevinske struke dipl.ing.
gradjevinarstva P.H. K.br.153/09 od 21.02.2011.godine, dopisa Ministarstva
unutrašnjih poslova i javne uprave PJ za upravne unutrašnje poslove Podgorica
- Ispostava za registraciju vozila 09-03-br.2-233/10-318, nalaza i mišljenja
vještaka iz oblasti mašinske i saobraćajne struke dipl.mašinskog  i
saobraćajnog ing. G.Č. od 27.04.2011.godine i usaglašenog nalaza i mišljenja
vještaka komercijalne struke D.Đ., utvrdjuje se vrijednost imovine za koju je
izazvana konkretna opasnost. Gradjevinska vrijednost prvog dijela objekta -
garaže na dan 10.05.2008.godine, vlasništvo oštećenog I.M., bila je 4.242,00
eura.  Vrijednost putničkog vozila marke "Peugeot 605" reg.br.PG ...,
vlasništvo oštećenog K.N., na dan 10.05.2008.godine, bila je 2.273,75 eura,
dok je vrijednost većeg usisivača, vlasništvo oštećenog I.M., bila 242,50
eura, a vrijednost mašine za pranje vozila, takodje vlasništvo oštećenog I.M.,
467,50 eura.  
Krivično djelo izazivanje opšte opasnosti iz čl.327 st.4 u vezi st.1 KZ čini
onaj ko iz nehata požarom, poplavom, eksplozijom, otrovom ili otrovnim gasom,
radioaktivnim ili drugim jonizujućim zračenjem, električnom energijom,
motornom silom ili kakvom drugom opšte opasnom radnjom ili opšte opasnim
sredstvom izazove opasnost za život ili tijelo ljudi ili za imovinu čija
vrijednost prelazi iznos od 20.000,00 eura.  
Svako krivično djelo ima radnju, posljedicu i uzročnu vezu. Krivična djela po
posljedici se dijele na krivična djela povrede i krivična djela ugrožavanja, a
krivična djela ugrožavanja na krivična djela ugrožavanja sa konkretnom
opasnošću, koja mora biti dokazana i krivična djela ugrožavanja sa apstraktnom
opasnošću, koja opasnost se pretpostavlja. Krivično djelo izazivanje opšte
opasnosti iz čl.327 st.4 u vezi st.1 KZ je krivično djelo čija je posljedica
konkretna opasnost za život ili tijelo ljudi ili za imovinu čija vrijednost
prelazi 20.000,00 eura, s tim što je kod imovine neophodno utvrditi za koju
imovinu i u kom obimu je za predmetnu imovinu nastupila konkretna opasnost.  
U konkretnom slučaju, a imajući u vidu naprijed navedeno činjenično
utvrdjenje, nema dokaza da je okrivljeni izazvao konkretnu opasnost za imovinu
čija vrijednost prelazi 20.000,00 eura, obzirom da je usljed požara nastupila
konkretna opasnost za prvi dio objekta - garažu, čija je gradjevinska
vrijednost 4.242,00 eura, za predmetno vozilo čija je vrijednost 2.273,75
eura, za veći usisivač čija je vrijednost 242,50 eura i mašinu za pranje
vozila čija je vrijednost 467,50 eura, što sve ukupno čini vrijednost od
7.225,75 eura. Ovaj ukupan iznos predstavlja vrijednost imovine za koju je
izazvana konkretna opasnost.  
Sa ovih razloga sud je okrivljenog primjenom čl.363 tač.3 ZKP-a oslobodio od
optužbe, jer nije dokazano da je učinio krivično djelo izazivanje opšte
opasnosti iz čl.327 st.4 u vezi st.1 KZ.  
Prilikom izvodjenja prednjih zaključaka sud je imao u vidu odbredbu čl. 3 st.3
ZKP-a, a u kojoj je propisano da sumnju o postojanju činjenice koja čini
obilježje krivičnog djela ili od koje zavisi primjena neke odredbe krivičnog
zakonodavstva sud rješava na način koji je povoljniji za okrivljenog.  
Zastupnik optužnog predloga je prigovorio nalazu i mišljenju vještaka fizičke
hemije, trasologije, požara, eksplozija i havarija mr M.P., navodeći da je
nejasan. Ovakav prigovor je neosnovan, jer se vještak jasno i nedvosmisleno
izjasnio u pravcu požarom izazvane konkretne opasnosti za imovinu.  
Sud je odbio predlog zastupnika optužnog predloga da se u dokaznom postupku
ponovo neposredno saslušava vještak iz oblasti fizičke hemije, trasologije,
požara, eksplozija i havarija mr M.P., jer je činjenično stanje bilo u
dovoljnoj mjeri utvrdjeno, a ponovno saslušanje vještaka vodilo je nepotrebnom
odugovlačenju postupka.  
Sud je cijenio i druge dokaze provedene na glavnom pretresu, pa je našao da su
bez uticaja na drugačije presudjenje u ovoj krivičnoj stvari.  
Kako je okrivljeni oslobođen od optužbe, to troškovi krivičnog postupka,  na
osnovu čl. 203 st.1 ZKP-a padaju na teret budžetskih sredstava suda.  
Osnovom čl.212 st.3 ZKP-a oštećeni K.N. je radi ostvarivanja imovinsko-pravnog
zahtjeva upućen na parnični postupak.  
Sa iznijetog, a primjenom čl.363 tač.3 ZKP-a, odlučeno je kao u izreci ove
presude.  
ZAPISNIČAR,
S U D I J A,
Ana Ivanović, s.r
Vladimir Novović, s.r  
PRAVNA POUKA : Protiv ove presude može se izjaviti žalba Višem sudu u P.
u roku od 8 dana od dana prijema  pismenog otpravka, a preko ovog suda.  
Za tačnost otpravka
Upravitelj sudske pisarnice
Ratimir Brajović 