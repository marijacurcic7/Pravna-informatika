
K.br.116/11 
                                                     **U IME NARODA**

                    Osnovni sud u Pljevljima, kao prvostepeni krivični sud u vijeću sastavljenom od sudije Ljiljane Popović kao predsjednika vijeća i sudija porotnika  Kurbegović Ćamila i Lončar Vasilija kao članova vijeća  uz sudjelovanje  zapisničara  Leković Zore ,  u krivičnom predmetu protiv optuženih P. D. i J. I. oba  iz P.,  zbog krivičnog djela teška kradja iz čl. 240 st.1 tač.1   Krivičnog Zakonika a po  optužnici   ODT Pljevlja  Kt.br.77/11 od 18.04.2011.godine , nakon održanog  glavnog i javnog pretresa  u prisustvu  zamjenika ODT Pljevlja  Gačević Božidarke,  zakonskog zastupnika oštećene T. R. i optuženih  P. D. i J. I., dana  02.06.2011.godine, donio je  i javno objavio


                                            **              P R E S U D U **


                    Optuženi **P. D.,**  od oca M. i majke R. rodjene K.,  rodjen u  P.  dana  .......,  sa prebivalištem u P.,državljanin CG,  neoženjen, nezaposlen, pismen,  završio osnovnu školu,  vojsku oslužio 2005/06 u K., nevodi se u VE, lošeg imovnog stanja, neosudjivan i

                    Optuženi **J. I.,**  od oca K.  i majke D. rodjene K.,  rodjen u V., Opština P., dana .........,  sa prebivalištem u P.,  državljanin CG,  oženjen, otac dvoje djece, penzioner, pismen,  vojsku služio 1982/83 u P., nevodi se u VE, lošeg imovnog stanja,  neosudjivan.


                                            **  K R I V  I    S U  **

                         Što su : 
                     Dana 15.02.2011.godine  oko 14,00 časova  u naselju S. u P. po prethodnom dogovoru, u namjeri da sebi pribave protipravnu imovinsku korist provalili u postrojenje  za napajanje  azotom u hali broj 6  koje se nalazi u krugu fabrike  "V. O." DOO P. na način što su došli u krug fabrike   gdje je okrivljeni J. I.  ostao da čuva stražu a okrivljeni P. D. je upotrebom fizičke sile- kliještima isjekao žičanu mrežu na vratima  postrojenja  za napajanje  azotom  i kroz takvo načinjeni otvor ušao unutra  i  pomoću bonseka  sa postrojenja  isjekao cjelokupni razvodni sistem  bakarnih i mesinganih  cijevi  a nakon toga je isječene stvari oduzeo  i odnio iznad objekta  koji se nalazi u krugu fabrike  gdje ga je čekao optuženi J. pa su optuženi  pokušali da razdvoje bakarni dio  od mesinganog  pri čemu su  u daljim radnjama  spriječeni od strane radnika obezbedjenja  M. J.  oštetivši   na taj način vlasnika-oštećenu  "V. O." DOO P. za vrijednost oduzetih stvari u iznosu od  100,00  eura,

                    čime su, kao saizvršioci,   izvršili krivično djelo
teška  kradja    iz čl.240 st.1 tač.1 Krivičnog Zakonika, 
                Pa sud optužene  na osnovu već citiranog zakonskog  propisa  te primjenom članova 4,13, 15,23, 32, 33,36, 42, 45i 46  Krivičnog Zakonika  te čl.199, 202, 212 i 364 ZKP-a,


                                                        **O S U   DJ U J E **

                      **Na   pojedinačne  kazne zatvora  u trajanju od  po 3 (tri) mjeseca .**

                    Optuženi  su dužni solidarno  platiti ovom sudu na ime troškova  krivičnog postupka  iznos od  88,00 eura  kao i na ime  paušala pojedinačno iznos od po 55,00 €,

                    a sve ovo u roku od 15.dana  po pravosnažnosti presude, pod prijetnjom prinudnog izvršenja.

                     Optuženi su dužni solidarno platiti oštećenoj "V. O." DOO P.  iznos od 80,00 eura.


                                                          **O b r a z l o ž e nj e**


                    Osnovno državno tužilaštvo u Pljevljima, optužnicom Kt.br.77/11  od 18.04.2011.godine  optužilo je P. D. i J. I.  oba iz P.  da su kao sa izvršioci  izvršili krivično djelo teške kradje iz čl.240 st.1tač.1 Krivičnog Zakonika  a na način, mjesto i vrijeme bliže opisano izrekom ove presude  i u završnoj riječi  zamjenik ODT Pljevlja je  precizirao optužnicu  i ostao pri podnijetoj optužnici i predložio  da sud  optužene  oglasi krivim  i osudi po zakonu.

                     Zakonski zastupnik oštećenog  je u završnoj riječi istakao da se pridružuje krivičnom gonjenju protiv optuženih kao i da postavlja imovinsko pravnii zahtjev u iznosu od 80,00 eura koji se odnosi  na sanaciju   mreže  na vratima i montažu razvodnog sistema  te  6 m  bakarne cijevi obzirom   da su ostale  predmete koje su oduzeli  optuženi vratili.

                      **Optuženi   P.D. je u odbrani datoj**  u **istražnom postupku   **navodi  da je J. I. njegov komšija i da su se dana  15.02.2011.godine  šetali  kroz  naselje  S. gdje se nalazi stara   V. fabrika pa je on ušao u krug fabrike i u dijelu gdje se nalazi postrojenje za napajanje  azotom neposredno pored tog postojanje na zemlji vidio  mesinganu konstrukciju od boca za gas  na kojoj su se nalazili  manometri i ventili.  I.  nije ulazio u krug fabrike već je nastavio da šeta u šumi  a on se vratio  kući i uzeo bonsek  a zatim se ponovo vratio u krug fabrike i od  te metalne konstrukcije  odvojio metalnu šipku  koju je bacio na lice mjesta a  sa  mesinganom konstrukcijom  sa manometrima i ventilima  otišao u šumu prema I.  i kad je sustigao I.  koji se nalazio  na udaljenosti od oko 300 m  od kruga fabrike   sjeli su na livadu  pa je on počeo da skica  manometre i ventile sa konstrukcije  i  tada je došao stražar  koji im je rekao  da je to konstrukcija od azota  i pozvao ih da dodju u krug fabrike  pa su on i I.  sa konstrukcijom došli u krug fabrike gdje su  razgovarali   gdje su razgovarali sa direktorom  i vratili mesinganu konstrukciju sa manometrima i ventilima  a direktor  im rekao da dodju narednog jutra u  fabriku.  Kazao je da često  šeta   kroz naselje S.  i da je dana 15.02.2011.godine  šetao sa I.  i  tada primijetio mesinganu konstrukciju  sa manometrima i ventilima koja se nalazila nedaleko od postrojenja za napajanje azota.  Oko   V.  fakbrike  nema nikakve ograde  i ušao je u krug  firme  a nije ulazio ni  u kakvom postrojenje niti isjekao ikakvu žicu na vratima  a J.  I. mu nije čuvao stražu već je nastavio da ide u šumu  niti je mesinganu konstrukciju skinuo  sa postrojenja već se ista nalazila na zemlji u blizini postrojenja i uzeo je  jer su mu trebali  manometri koji su se nalazili na konstrukciji  za plinske boce prilikom varenja. Mesinganu konstrukciju od boca  za gas   sa manometrima i  ventilima  je vratio direktoru fabrike. **  Na glavnom pretresu **   priznao je izvršenje krivičnog djela i krivicu  ostajući pri odbrani iz istrage  i kazao  da je tačno da je  kliještima koje je zajedno sa bonsekom donio od kuće presjekao žicu  koja se nalazi na vratima  jer drugačije  nije mogao ući u prostoriju  u kojoj je vidio manometar  i  uzeo manometar  a I. je bio u šumi, čekao ga je jer je I. rekao  da će  iz "O." uzeti nešto  što je našao u "O.".  Kazao  je da se kaje  i u završnoj riječi  molio sud  da ga  kazni  ali ako može najmanjom kaznom.

                    **Optuženi J. I. u istražnom postupku u svojoj odbrani** navodi  da živi u    i da je komšija sa P. D., da ima kćerku koja živi u T.   a sin mu je u zatvoru i već dva mjeseca njegova supruga se nalazi na selu  tako da je u kući sam.  Penzija mu je veoma mala  i bilo mu je nestalo para  i nikako nije mogao da zaradi pare pa je  P. predložio  da ode sa njim  da zarade pare  tako što će  otići u V. fabriku i nešto uzeti iz fabrike i prodati.  Obzirom da nije imao para  pristao je  i dana  15.02.2011.godine  negdje u jutarnjim časovima  on i D. su otišli do V. fabrike  i on ostao  ispred  ograde  da čuva  D. stražu  a D. ušao  u krug fabrike ali nije vidio  kuda je D. ušao u krug fabrike  i pošto je čekao ispred ograde  i bilo ga strah od stražara   otišao je u šumu  koja se nalazi  oko fabrike i čekao D.  koji je nakon  nekog vremena došao i donio jednu  mesinganu konstrukciju sa ventilima  koja je bila dosta teška  pa su sjeli na livadu i počeli da rastavljaju  tu konstrukciju  i tada je došao stražar  koji  im je rekao  da dodju  u krug fabrike pa su  on i D. sa  stražarem došli u krug fabrike i donijeli mesinganu konstrukciju i razgovarali sa direktorom kome su  vratili   mesinganu konstrukciju a onda otišli kući.  Kazao  je da nije ulazio u krug fabrike  već ostao ispred ograde da  čuva D. stražu ali pošto ga je bilo strah od stražara otišao je u šumu  gdje je čekao D.  te da nije vidio  kuda je D. ušao u krug fabrike  niti odakle je uzeo mesinganu  konstrukciju  a kad su krenuli od  kuće  D. je sa sobom ponio bonsek i kliješta.  Poslušao je D.  i uradio ovo  iz razloga što nije imao para  i ovo je prvi put   da nešto tako uradi i kaje se. **  Na glavnom pretresu **  ne priznajući izvršenje krivičnog djela ni krivicu i ostajući pri odbrani iz istrage  kazao je da je znao da je D. otišao u "O."  da nešto uzme što je našao i on je čuvao D. stražu  te da je tačno  da mu je D. predložio  da nešto uzmu  iz V. fabrike i prodaju pošto nisu imali para. U završnoj riječi  tražio je da ga sud oslobodi od optužbe jer nije krao.


                    U dokaznom postupku  sud je  saslušao  svjedoka M. J.,  izvršio uvid  u  fotoelaborat UP PJ Pljevlja broj 66/11 od 16.02.2011.godine, pročitao nalaz i mišljenje   vještaka A. V. i pročitao izvod iz KE za optužene.

                    Nakon provedenog dokaznog postupka i ocjene  izvedenih dokaza, kako svakog pojedinačno  tako i u medjusobnoj povezanosti, a pri tom cijeneći priznanje  optuženog P. D.  i odbranu  optuženog  J. I. ovaj sud je utvrdio da su optuženi  P. D.  i J. I.,  kao saizvršioci, izvršili krivično djelo teške krađe iz čl.240 st.1 tač.1 Krivičnog zakonika kako im se to preciziranom javnom optužbom stavlja na teret. Ovakav svoj zaključak sud izvodi iz činjenica koje proizilaze iz odbrane optuženih i dokaza izvedenih u postupku.

                    Naime, javna optužba stavlja na teret optuženim da su kao saizvršioci izvršili krivično djelo teške krađe iz čl.240 st.1 tač.1 Krivičnog zakonika  na štetu oštećene  "V.  O." DOO  iz P. a na način, mjesto i vrijeme kako je to bliže opisano izrekom ove presude.  Optuženi  P. D.  priznaje izvršenje krivičnog djela i krivicu  navodeći da je tačno  da je dana 15.02.2011.godine  ušao u krug "V. O." DOO  P. u naselju S.,  da je  od kuće ponio kliješta i bonsek  te da je kliještima presjekao žicu koja se nalazi na vratima prostorije oštećene  jer drugačije nije mogao ući u tu prostoriju u kojoj je vidio manometar i uzeo taj manometar  i metalnu konstrukciju  i odnio u šumu gdje ga je čekao  optuženi J. I. Tu su sjeli  na  livadu i rastavljali  tu metalnu konstrukciju  kada je došao stražar,  odveo ih u krug fabrike gdje su direktoru predali tu mesinganu konstrukciju.  Optuženi J.   je u istražnom postupku naveo  da  u kritično vrijeme nije imao para  pa da mu je optuženi P. predložio da ode sa njim i zarade para  tako što će otići  u V. fabriku i nešta  uzeti  iz fabrike  i prodati  pa obzirom  da nije imao para pristao je  pa su i otišli u V. fabriku   dana 15.02.2011.godine  i on ostao ispred ograde da čuva  stražu   optuženom P. koji je uašao u fabriku.  bilo ga je strah pa je otišao u šumu gdje je čekao D.  koji je nakon nekog vremena   došao i donio jednu mesinganu konstrukciju sa ventilima  pa su sjeli da je rastavljaju a onda došao stražar  sa kojim su otišli u krug fabrike i vratili  tu metalnu konstrukciju.  Na glavnom pretrersu medjutim,  tvrdio je  da kritične prilike  ništa  nije  ukrao iz "O."  i da on nije krao.

                     Priznanje  optuženog P. D.  je jasno, potpuno  i nedvosmisleno, detaljno je opisao  izvršenje krivičnog djela  a njegovo priznanje je potvrdjeno  i iskazom svjedoka  M.  J.,  radnika obezbedjenja  oštećene  koji je kazao  da ga je dana 15.02.2011.godine  dok je vršio obilazak kruga  jedna prolaznica koja je šetala šumom obavijestila da se dva lica nalaze u šumi  iznad objekta broj 6 a u krugu fabrike  pa je odmah krenuo   da obidje taj  dio kruga, krenuo je šumom  i nakon nekog vremena primijetio  P. D. i J. I. kako sjede na travi i rastavljaju  neke konstrukcije, njih dvojica   su se nalazila u krugu fabrike pa ih je pozvao da podju sa njim  što su oni i uradili, sva trojica su otišla do upravne  grade  a P. i J.  sa sobom ponijeli  bonsek i neke ključeve kao i  tu metalnu konstrukciju koju  su pokušali da rastave.  Kad su došli do upravne zgrade  pozvao je direktora  i on i direktor  su odmah prepoznali  da ta konstgrukcija potiče  sa  postrojenja  za napajanje  azota  koje se nalazi u žičanoj mreži  i kad su došli do postrojenja  vidjeli su da je žičana mreža na vratima presječena  i načinjen otvor  kroz koji su najvjerovatnije optuženi uzeli konstrukciju  koja se sastajala od bakarnih cijevi, ventila  i manometra i ta  konstrukcija-dijelovi  je ostala u  upravnoj zgradi.  Tvrdio je da na vratima postrojenja  za napajanje azota iznad objekta broj 6  ranije nije postojao  otvor na žičanoj mreži  već je taj otvor načinjen kritičnog dana.  U taj dio fabrike nije se moglo ući  jer su vrata  na postrojenju  bila zaključana  i tada mu je  optuženi I. rekao da je on čuvao stražu a da je P. bonsekom   rasjekao žičanu mrežu  na vratima.  Inače  objekti "V. O."  su ranije  bili zaogradjeni  ali je u više navrata ta ograda pokradena  tako da sada  firma nije zaogradjena.

                    Sud je u cjelosti prihvatio  kao istinit  iskaz svjedoka  M. J. koji je veoma ubjedljivo  i  detaljno  posvjedočio  sve što  mu je poznato obzirom da radi na obezbedjenju oštećene  kao i da je lično kritične prilike  nal livadi u blizini   firme  pronašao optužene  da  rastavljaju  konstrukciju koju su oduzeli  iz  oštećene. I navodi ovog svjedoka da  do kritičnog dana  na  vratima  od  mreže  nije postojao otvor su po mišljenju suda  i istiniti  i nepristrasni.  Iz navedenih razloga  sud u cjelosti prihvata  kao istinit  i objektivan  iskaz svjedoka M. J.  a njegovom iskazu  ni optuženi  nijesu prigovorili.

                    Vrijednost  oduzetih  predmeta  utvrdjena je  vještačenjem po vještaku mašinske struke A. V.  koji  u svom nalazu i mišljenju datom u istražnom postupku a na osnovu spisa predmeta   da vrijednost  robe oduzete po zapisniku  tj. razvodnog sistema  kao  otpadno bakarno mesingalnog materijala  ukupne mase od oko 11 kg. iznosi 22,00 eura  a vrijednost ovih dijelova  na tržištu  bi bila : cijevni elementi 120,00 eura ( 80 kg.  x 15,00 eura / kg.)  bakarne cijevi iznos od 30,00  eura ( 6 m x 5 eura /m )  i  regulacioni ventil  50,00 eura ( 50,00 eura /kpl) što ukupno iznosi 200,00 eura  a pošto je maksimalna amortizacija za ovu vrstu dijelova 50% vrijednost  ovihdijelova sa procijenjenom amortizacijom od 50%  iznosi  100,00 eura.  Dalje  je kazao da  ukupna šteta  pričinjena oštećenoj  ukjučujući sanaciju žičane ograde, nove bakarne cijevi 6 m i montažu razvodnog sistema  bila bi od 80 do 100  eura.

                    Nalaz i mišljenje vještaka A. V.   sud u cjelosti prihvata kao objektivan i dat po pravilima struke a na osnovu raspoložive dokumentacije.

                    Optuženi J.  u istražnom postupku navodi da je  u kritičnov rijeme bio bez novca  i da mu je  optuženi P. predložio  da zarade pare  tako što  će otići u V. fabriku i nešto uzeti iz fabrike i prodati  te da je pristao na to pa su on i P. dana 15.02.2011.godine  otišli do V.fabrike, on ostao da čuva stražu optuženom P. koji je ušao u fabriku  ali zbog straha  otišao u šumu  gdje je  čekao  P. koji je donio metalnu konstrukciju. Kad su pošli od kuće P. je  ponio bonsek i kliješta.  Međutim, optuženi J.  je  na glavnom pretresu kazao  da je  čuvao stražu optuženom P., da je tačno  da je P. predložio da nešto uzmu iz  V. fabrike i prodaju ali je kazao da  nije ništa krao . Cijeneći  ovakve odbrane  optuženog J.  sud je mišljenja  da je ovaj optuženi  u istražnom postupku  jasno, nedvosmisleno  i veoma detaljno   opisao  šta se sve  dogadjalo kritičnog dana  i u kojim radnjama  izvršenja krivičnog djela  je učestvovao.  Na glavnom pretresu  negirajući izvršenje krivičnog djela pokušao je  da izbjegne  svoju odgovornost  za izvršeno krivično djelo. Zaključak suda  je  da su  navodi odbrane  optuženog J.  dati u istrazi  u cjelosti  istiniti  a da je  drugačijom odbranom  na glavnom  pretresu  pokušao  da olakša svoj položaj pred sudom . Iz ovih razloga sud je mišljenja da je optuženi  J.  u istrazi detaljno i jasno opisao izvršenje krivičnog djela i iz ovih razloga sud prihvata kao istinitu odbranu optuženog J. datu u istrazi a odbranu  na glavnom pretresu smatra pokušajem optuženog da izbjegne krivično pravnu odgovornost.

                    Dakle, iz  jasnog i potpunog  priznanja optuženog P. D., istinitog i nedvosmislenog  iskaza svjedoka M. J., objektivnog nalaza i mišljenja vještaka A. V. kao i na osnovu odbrane optuženog  J. I. date u istrazi u postupku je na nesumnjiv način utvrđeno da su optuženi  P.D. i J. I.,  po prethodnom dogovoru  i u namjeri da sebi pribave protivpravnu imovinsku korist, dana 15.02.2011.godine  oko 14,00  časova u naselju S.  provalili  u postrojenje  za napajanje azotom  u hali broj 6  oštećene "V. O." iz P.  tako što su došli u krug fabrike  gdje je optuženi J.ostao da čuva stražu a  optuženi P.  kliještima isjekao žičanu mrežu na vratima  postrojenja za napajanje azotom i kroz tako načinjeni otvor ušao unutra  i pomoću bonseka  sa postrojenja  isjekao  cjelokupni  razvodni sistem bakarnih i mesinganih cijevi  i  isti odnio  iznad objekta u šumu  gdje ga je čekao optuženi J.   ali  i dalje su u  krugu fabrike i  pokušavaju da rastave  konstrukciju  u čemu su  spriječeni od strane radnika oštećene  M. J.   i kojom prilikom su na ovaj način oštetili oštećenu "V. O." za iznos od 100,00  eura za konstukciju i 80,00 eura za  sanaciju  mreže na vratima, vrijednosti jedne cijevi i  vrijednosti montaže  razvodnog sistema   čini   što je  sve utvrđeno putem vještaka mašinske struke.  U ovim radnjama optuženih  stoje svi bitni elementi bića krivičnog djela teška kradja iz čl.240 st.1 tač.1  Krivičnog Zakonika CG. Optuženi su bili svjesni  da optuženi P. obija odnosno presijeca  kliještima  koja je ponio od kuće mrežu na vratima  prostorije  za napajanje azota jer  po sopstvenom priznanju  optuženi P.  na drugačiji način  nije ni mogao ući u tu prostoriju  i  oduzima  tudju pokretnu stvar-cjelokupni razvodni sistem bakarnih i masinganih cijevi koje je isjekao  bonsekom  a optuženi J. je pristao  na predlog  P.  da odu  u V. fabriku i oduzmu neke stvari  i  bio svjestan  da čuva stražu optuženom P. i da će oduzete stvari prodati , dakle djelovali su kao saizvršioci, prilikom izvršenja krivičnog djela  djelovali su sa direktnim umišljajem  pa ih je  kao umišljajne učinioce  sud oglasio krivim i osudio po zakonu.

                    Prilikom  odlučivanja  o vrsti i visini kazne  sud je cijeno  sve okolnosti  koje utiču  kako na vrstu  tako i na visinu kazne . Optuženi  P. D.  je priznao  izvršenje krivičnog djela  i svoju krivicu  i izrazio kajanje. Nezaposlen je,   do sada nije osuđivan što je utvrdjeno  iz izvoda  iz KE za ovog optuženog. Optuženi J. I.  je porodičan čovjek, otac  dvoje djecem.  I ako  je star 53.godine već je penzioner. Nije dolazio u sukob  sa zakonom. Ove okolnosti  sud je  optuženim uzeo  kao osobito olakšavajuće okolnosti pa je   sud  optuženim P. D. i J. I.  ublažio kaznu ispod Zakonom predviđenog minimuma za ovo krivično djelo i izrekao im  kazne zatvora  u trajanju od po 3 (tri) mjeseca smatrajući  da će se  prema ovim optuženim a ovo obzirom na težinu krivičnog djela i društvenu opasnost istog jedino kaznom zatvora i u ovom vremenskom trajanju postići svrha kažnjavanja   zakonom predvidjena  i dovoljno uticati  na  optužene  da više ne vrši krivična djela.

                    Shodno čl.199  i 202 ZKP-a  sud je obavezao  optužene   da  na ime troškova postupka koje čini naknadu vještaku za obavljeno vještačenje    plate ovom sudu   solidarno  iznos od 88,00 €   kao i  da na ime paušala pojedinačno plate iznos od po 55,00 €  koji iznos je odmjeren  obzirom na dužinu trajanja i složenost krivičnog postupka  te imovno stanje  optuženih.

                     Shodno čl.212 ZKP-a  sud je obavezao  optužene  da oštećenoj   "V. O."   na ime imovinsko pravnog zahtjeva  plate iznos od  80,00 €.  Ovo sa razloga  što je u postupku  utvrdjeno i to vještačenjem  da  je  oštećenoj  vraćena  konstrukcija čija je  vrijednost 100,00 eura koju su optuženi oduzeli  te da  se iznos od 80,00 eura  koliko je postavio imovinsko pravni zahtjev  zakonski zastupnik oštećenog  odnosi na sanaciju  mreže na vratima, montiranja konstrukcije i jedne  cijevi od 6 m.

                         OSNOVNI SUD U PLJEVLJIMA , dana
02.06.2011.godine. 
Zapisničar,
Pred.vijeća- sudija,
Zora Leković
Ljiljana Popović  
PRAVNA POUKA:
                         Protiv ove presude može se izjaviti žalba u roku od 15.dana po prijemu
                        iste Višem sudu B.Polje, a preko ovog suda.  
DOSTAVITI:
1 x ODT Pljevlja
2 x Optuženim 