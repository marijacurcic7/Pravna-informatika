Posl.br.K.262/10
U I M E N A R O D A
OSNOVNI SUD U CETINJU, kao prvostepeni krivični, po sudiji Vrbica Goranu, kao
sudiji pojedincu, uz sudjelovanje sudijskog službenika Vjere Jovićević , kao
zapisničara, u krivičnom predmetu okr. P. N. iz Cetinja, zbog krivičnog djela
nedozvoljeno držanje oružja i eksplozivnih materija iz čl. 403 st.1 KZ CG, po
Optužnom prijedlogu Osnovnog Državnog Tužilaštva u Cetinju Kt.br.16/10 od
22.4.2010.godine, nakon održanog glavnog i javnog pretresa, dana
05.05.2011.god., koji je uslijedio nakon ukidnog rješenja Višeg suda u
Podgorici Kž.br.2045/10 od 28.10.2010.godine, u prisustvu ODT-a M. L.,
okrivljenog i njegovog branioca, adv. M. D. iz Podgorice, donio je i istog
dana javno objavio ovu
P R E S U D U
Okr. P. N. zv. "M.", od oca R. i majke N., rođene V., rođen .......godine u
Cetinju, đe i prebiva, ul. "Lovćenska" br... državljanin Crne Gore, student,
neoženjen, pismen, sa završenom Srednjom školom, srednjeg imovnog stanja,
neosuđivan
na osnovu člana 363. tačka 3. ZKP-a
O S L O B A Đ A S E O D O P T U Ž B E
Da je:
Dana 18.12.2009.godine, oko 09,50 časova, na lokalnom putu Cetinje-Ivanova
Korita, u mjestu zv."Duge njive", opština Cetinje, neovlašćeno nosio vatreno
oružje - lovačku pušku marke "Bereta Urika AL 391" cal.12 mm, fabričkog broja
AA ......, u kojem se nalazio okvir sa četiri metka istog kalibra, iako je
znao da je čl.11.st.1. Zakona o oružju propisana zabrana nošenja oružja na
javnom mjestu.
-čime bi izvršio krivično djelo nedozvoljeno držanje oružja i eksplozivnih materija iz čl. 403 st.1 KZ CG,
Troškovi krivičnog postupka, shodno čl. 203. st.1. ZKP-a, padaju na teret
budžetskih sredstava suda.
O b r a z l o ž e nj e
Osnovno državno tužilaštvo u Cetinju, podnijelo je sudu optužni prijedlog
Kt.br.16/10 od 22.4.2010.godine, protiv okr. P. N. iz Cetinja, zbog krivičnog
djela nedozvoljeno držanje oružja i eksplozivnih materija iz čl. 403 stav 1 KZ
CG. U završnoj riječi na glavnom pretresu ODT u Cetinju je ostao pri
podnijetom optužnom prijedlogu i predložio sudu da okrivljenog oglasi krivim i
osudi po zakonu, te da mu izrekne mjeru bezbjednosti oduzimanja predmetnog
oružja i municije, a shodno čl.75.st.1. KZ-a, posebno imajući u vidu da je
oružje nošeno za vrijeme nelovnog dana.
Okrivljeni P. N. u svojoj odbrani datoj u prethodnom postupku i na glavnom
pretresu je istakao da je dana 17.12.2009.godine oko 12,00 časova otišao u
mjesto Duge Njive, u kuću, vlasništvo V. M., sa namjerom da za par dana otiđe
u lov. Sa sobom je ponio pušku - poluautomat marke "Bereta Urika AL 391"
cal.12 mm, fabričkog broja AA ....., za koju posjeduje uredan oružni list.
Dana 18.12.2009.godine, oko 09 časova, vraćao se zbog nevremena iz mjesta Duge
njive u pravcu Cetinja, sa sobom noseći navedenu pušku. Kada je došao na
lokalni put Cetinje-Ivanova korita, zaustavljen je od patrole Policije. Tom
prilikom ga je jedan od policajaca upitao da li ima dozvolu za predmetnu
pušku, na što mu je odgovorio da ima, ali da se trenutno ne nalazi kod njega.
Tada mu je policajac saopštio da treba da pođe u Ispostavu Cetinje, te mu
naložio da preda pušku. Pušku je tada držao rasklopljenu, u futroli, i istu
nije imao namjeru da upotrijebi. Razlog zbog kojeg se našao na javnom putu,
bilo je jako nevrijeme koje je vladalo kritične prilike, te činjenica da mu je
automobil ostao u kvaru, tako da je bio prinuđen da se pješke vraća do
Cetinja. Pušku nije smio ostaviti u kući u kojoj je boravio, jer se plašio da
bi je neko mogao ukrasti. Istakao je da je član lovačkog društva dugi niz
godina.
U završnoj riječi, preko svog branioca, u bitnom je istakao da se ne osjeća
krivim i tražio je od suda da ga oslobodi optužbe.
Radi razjašnjenja ove krivične stvari, sud je na glavnom pretresu, u dokaznom
postupku, proveo sljedeće dokaze: saslušao svjedoka M. A.; na saglasan
prijedlog stranaka pročitao iskaz svjedoka P. R. koji je dao na ranijim
pretresima; pročitao potvrdu Uprave Policije - Ispostave Cetinje o privremeno
oduzetim predmetima 03.Sl. od 18.12.2009.godine od okrivljenog P. N.; pročitao
izvještaj o balističkom vještačenju sudskog vještaka balističara B. B.
br.21500-2929; pročitao dopis od Lovačkog Društva Cetinje br.50. od
25.5.2010.godine; izvršio uvid u člansku kartu Lovačkog društva Cetinje
br.128.; pročitao Uvjerenje br.16. od 10.03.2011.godine; pročitao izvod iz KE
za okrivljenog.
Iz iskaza svjedoka M. A., utvrđuje se da je dana 18.12.2009.godine, zajedno sa
kolegom P. R. vršio obilazak lokalnog puta Cetinje-Ivanova Korita, obzirom da
je te prilike na Lovćenu trebao da dođe Predsjednik Vlade Crne Gore. Negdje
oko 09,05 časova u mjestu Duge Njive zatekli su P. N., koji je nosio pušku
marke "Bereta Urika AL ....." cal.12 mm, fabričkog broja AA ....., sa četiri
metka istog kalibra, za koju P. ima uredno izdat oružni list. Tom prilikom,
ističe da je P. sa sobom, na povocu vodio i tri lovačka psa. Ističe, da kada
su vidjeli da se puška nalazi u futroli, te da je ista bila u rasklopljenom
stanju, od njega su zatražili da im preda dokumenta o predmetnoj pušci, ali
kako ih je isti obavijestio da ih trenutno ne posjeduje kod sebe, kontaktirali
su dežurnu službu, koja ih je obavijestila da P. posjeduje uredno izdat oružni
list R.64/05, izdat od strane MUP CG-Filijale Cetinje. Nakon toga, ističe da
su P. priveli u Ispostavu Cetinje, oduzevši mu prethodno predmetnu pušku.
Istakao je da je kritične prilike, vladalo jako nevrijeme na potesu, đe su
zatekli P., te da se kretanje moglo obavljati isključivo putem, obzirom da je
sve oko puta bilo zatrpano snijegom.
Iz iskaza svjedoka P. R., utvrđuje se da je dana 18.12.2009.godine, zajedno sa
kolegom M. A. vršio obilazak lokalnog puta Cetinje-Ivanova Korita, kada su,
negdje oko 09,05 časova u mjestu Duge Njive zatekli P. Nikolu, koji je nosio
pušku marke "Bereta Urika AL ...." cal.12 mm, fabričkog broja AA ......, sa
četiri metka istog kalibra, za koju P. ima uredno izdat oružni list. Tom
prilikom, ističe da je P. sa sobom, na povocu, vodio i tri lovačka psa. Nije
se mogao sjetiti, da li je puška, koju je P. nosio kritične prilike bila u
futroli, te dali je bila rasklopljena, obzirom da je bilo jako nevrijeme i da
se nalazio u vozilu. Četiri metke koje je im je P. predao, nalazila su se za
pojasom u futroli u kojoj lovci obično nose municiju.
Iz potvrde Uprave Policije - Ispostave Cetinje o privremeno oduzetim
predmetima 03.Sl. od 18.12.2009.godine od okrivljenog P. N., utvrđuje se da je
od P. N. oduzeta lovačka puška marke "Bereta Urika AL ...." cal.12 mm,
fabričkog broja AA ....., 4 komada lovačkih metaka cal.12 mm; oružni list
br.R.64/05 izdat od strane MUP i JU - Filijala Cetinje na ime P. N..
Iz izvještaja o balističkom vještačenju sudskog vještaka balističara B.B.
br.21500-2929, utvrđuje se da je iz predmetne lovačke puške pucano, nakon čega
cijev nije čišćena, niti podmazivana. Predmetna puška je ispravna, i ista ne
potiče iz reda onih, pomoću kojih su izvršena nerasvijetljena krivična djela.
Iz obavještenja Lovačkog Društva "Cetinje" br.50. od 25.5.2010.godine,
utvrđuje se da petak, 18.12.2009.godine, nije bio lovni dan, obzirom da Zakon
o lovu i divljači (Sl.list Crne Gore 52/08), te pravilnik o lovnim sezonama
Sl.list Crne Gore 34/09), predviđaju da su lovni dani neđelja i državni
praznici.
Uvidom u člansku kartu Lovačkog društva "Cetinje" br.128., utvrđuje se da je
P. N. član Lovačkog društva Cetinje o9d lovne sezone 2006/2007 godinu sa
uredno uplaćenim članarinama.
Iz Uvjerenja Lovačkog društva "Cetinje" br.16. od 10.03.2011. godine, utvrđuje
se da je okrivljeni uplatio članarinu i lovnu kartu za sezonu
2009/2010.godinu, te da je zaveden u registar plaćenih članarina za lovnu
sezonu 2009-2010, pod brojem 221, a u evidenciji o plaćenim lovnim kartama pod
brojem 139.
Iz izvoda iz KE Uprave Policije-Ispostave Cetinje br...... od
02.02.2010.godine za okrivljenog P. N., utvrđuje se da isti ranije nije
osuđivan.
Cijeneći provedene dokaze pojedinačno i sve skupa u sklopu sa odbranom
optuženog, sud je mišljenja da rezultati dokaznog postupka nijesu potvrdili
navode Optužnog prijedloga da je okrivljeni počinio krivično djelo
nedozvoljeno držanje oružja i eksplozivnih materija iz čl. 403 st.1 KZ CG,
činjenično opisano u dispozitivu ove presude, a ovo iz sledećih razloga:
Prema stanju u spisima predmeta i utvrđenom činjeničnom stanju u konkretnoj
krivičnoj stvari, sud je našao da je okrivljeni dana 18.12.2009.godine, zaista
bio u mjestu "Duge njive", kada ga je zaustavila patrola policije i kada mu je
oduzela predmetnu pušku i municiju, za koje je imao uredno izdat oružni list.
Sud, međutim nije utvrdio da je okrivljeni lovačko oružje nosio neovlašćeno,
kako mu je to optužnim aktom stavljeno na teret. Naime, iz iskaza svjedoka M.
A., u koji je sud imao punu vjerru, obzirom da je isti jasan i veoma detaljan,
nesumnjivo je utvrđeno da je predmetno lovačko oružje, zatečeno u
rasklopljenom stanju, u futroli, koju je okačenu na ramenu nosio okrivljeni
P.. Ovaj iskaz se u svemu podudara sa iskazom svjedoka P., osim u dijelu, u
kom se P. ne sjeća da li je puška, koja je oduzeta kritične prilike od P.
zaista bila u rasklopljenom stanju i u futroli. Ovaj dio njegovog iskaza, sud
je cijenio na način što je isti doveo u vezu sa protekom vremena od dana kada
je puška oduzeta od okrivljenog do dana davanja svjedočanskog iskaza u istrazi
(5. mjeseci od dana kada je počinjeno djelo), te sa vremenskim-prostornim
prilikama koje su vladale kritičnog dana (veliko nevrijeme, koje kao takvo
opisuju i svjedoci, ali i sami okrivljeni, te okolnost da je svjedok P. sjedio
u vozilu prilikom kontrole koju je vršio svjedok M.). Sud nije prihvatio
prijedlog zastupnika optužbe da se izvrši suočenje između svjedoka P. i M., na
okolnost gdje se nalazila municija, upravo iz razloga što je svjedok P. u svom
iskazu decidno istakao da se sjeća da su se četiri metka koja im je P. predao,
nalazila u futroli koju je nosio za pojasom. Ovaj dokaz, po mišljenju ovog
suda, samo bi doveo do nepotrbnog odugovlačenja postupka, ali ne i do
drugačijeg presuđenja.
Činjenica da je dan 18.12.2009.godine bio nelovni dan (u što se sud uvjerio iz
Dopisa Lovačkog društva Cetinje), na što posebno ukazuje zastupnik optužbe u
završnoj riječi, po mišljenju ovog suda je irelevantna za donošenje odluke u
ovoj krivičnoj stvari, obzirom da optužnim aktom, okrivljenom nije stavljeno
na teret izvršenje krivičnog djela nezakoniti lov iz čl.325.KZ-a, čime bi bio
povrijeđen identitet presude i optužbe, što je u suprotnosti sa čl.359.ZKP-a.
Takođe, okolnost da je iz navedenog oružja pucano (izvještaj o balističkom
vještačenju, koji je sud u potpunosti prihvatio kao jasan i potpun, koji je u
skladu sa naukom i strukom), irelevantno je, obzirom da radnja pucanja, u
optužnom aktu nije ušla u opis radnje izvršenja krivičnog djela u pitanju, pa
bi upuštanje suda u ocjenjivanje eventualnog postojanja te radnje bilo u
suprotnosti sa čl.359.ZKP-a.
Predmetom posebne ocjene, bila je i odbrana okrivljenog. Naime, okrivljeni
ističe da se 18.12.2009.godine vraćao iz Dugih Njiva, gdje je prethodni dan, u
kući svog prijatelja odsio, sa namjerom da kroz nekolika dana ode u lov. Tog
dana, budući da je bilo jako nevrijeme, oko 9,00 časova, upućuje se ka
Cetinju, i to pješice, jer mu je auto ostalo u kvaru, kada ga je zaustavila
patrola Policije i oduzela mu predmetno oružje i municiju. Okrivljeni ističe
da je oružje prenosio do Cetinja, iz razloga jer se plašio da pušku ostavi u
kući svog prijatelja, zbog bojazni da ista bude ukradena. Dovodeći u vezu
odbranu okrivljenog, sa iskazima gore pobrojanih svjedoka, pogotovo sa iskazom
svjedoka M., sud je utvrdio da se radi o prenošenju lovačkog oružja, za koje
je okrivljeni imao uredno izdat oružni list. Prenošenje lovačkog oružja, po
mišljenju ovog suda, u svijetlu odredbi Zakona o oružju, nije radnja koja je
nedozvoljena i koja ulazi u biće krivičnog djela nedozvoljeno držanje oružja i
eksplozivnih materija iz čl. 403 stav 1 KZ CG , za koju bi okrivljeni bio
krivično odgovoran. Naime, čl.37.st.5. Zakona o oružju predviđa, između
ostalog, da se van lovišta, dugo lovačko oružje može nositi, i to u navlakama
ili kovčezima nenapunjeno. Naime, predmetna lovačka puška, se nalazila u
futroli, u rastavljenom stanju. Ista je, po mišljenju ovog suda prenošena, do
Cetinja, đe je i prebivalište okrivljenog, pa samim tim i mjesto đe se
predmetna lovačka puška mora držati i čuvati. Do ovog zaključka, Sud je došao,
cijeneći odbranu okrivljenog, koji jasno ističe da je pušku prenosio na
ramenima, u futroli, u rastavljenom stanju do Cetinja, iz razloga jer mu se
auto pokvario kritičnog datuma, kada je na terenu na kom se nalazio vladalo
jako nevrijeme. Konačno, sud je mišljenja da se u predmetnom slučaju, ni u kom
slučaju ne radi o krivičnom djelu nedozvoljeno držanje oružja i eksplozivnih
materija iz čl. 403 stav 1 KZ CG, obzirom da sud nije utvrdio da je okrivljeni
neovlašćeno nosio predmetnu lovačku pušku i municiju, jer je u konkretnom
utvrđeno da se radi o prenošenju lovačkog oružja. Čak i da je sud utvrdio da
predmetna puška, koja je prenošena do Cetinja, nije bila obezbijeđena na način
koji predviđa čl.37.st.5. Zakona o oružju, radilo bi se o prekršaju, iz
čl.73.st.1.tač.4. citiranog Zakona.
Cijeneći utvrđene činjenice, sud izvodi jasan pravni zaključak da okrivljenog
valja osloboditi optužbe, shodno članu 363. tačka 3. ZKP-a, jer je jasno
utvrđeno da nije dokazano da je okrivljeni počinio krivično djelo nedozvoljeno
držanje oružja i eksplozivnih materija iz čl. 403 st.1 KZ CG.
Troškovi postupka, shodno čl.203.st.1. ZKP-a, padaju na teret budžetskih
sredstava.
Sa svega izloženog, uvažavajući ukidne razloge rješenja Višeg suda u Podgorici
Kž.br.2045/10 od 28.10.2010.godine odlučeno je kao u izreci presude
OSNOVNI SUD U CETINJU
Dana 05.05.2011.go
Zapisničar, Sudija
Vjera Jovićević, Goran Vrbica
Pravna pouka:
Protiv ove presude može se izjaviti žalba Višem sudu u Podgorici, u roku od 8
dana od dana prijema, a preko ovog suda.