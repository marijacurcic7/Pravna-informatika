                      **K.br.119/10**

U IME NARODA 
      Osnovni sud u Kolašinu kao prvostepeni krivični po predsjedniku suda Arsenu Popoviću kao sudiji pojedincu uz učešće zapisničara Mrdak Ljiljane, u krivičnom predmetu protiv optuženog K. D. iz N. S., zbog krivičnog djela ugrožavanje javnog saobraćaja iz čl. 339.st.3. u vezi st.1. Krivičnog zakonika postupajući po optužnom predlogu ODT Kolašin Kt.br.63/10 od 5.11.2010. godine, nakon održanog glavnog javnog pretresa dana 1.02.2011. godine u prisustvu ODT iz Kolašina Grujić Vojislava i odsustvu uredno pozvanog optuženog, te sprovedenog dokaznog postupka donio je i javno objavio sledeću,-

P R E S U D U 
           Optuženi: 
           K. D. od oca G. i majke M.rodj. S., rodjen …. godine u N.S.,
gdje je i nastanjen, državljanin RS, završio srednju školu, zaposlen, oženjen
otac jednog djeteta, pismen, srednjeg imovnog stanja.  
K r i v   j e: 
      **Zato što je:**

      Dana 18.07.2010. godine na magistralnom putu Podgorica - Kolašin u mjestu Mioska Opština Kolašin ne pridržavajući se saobraćajnih propisa tako ugrozio saobraćaj da je doveo u opasnost život ljudi na način što je upravljao putničkim motornim vozilom marke "Kia sorento" reg.br.NS 342-824 protivno čl.27 ZOBS-a na putevima, brzinom od 61 km/h i to tako što nije vozilo u kretanju držao što bliže desnoj ivici kolovoza i na tolikoj udaljenosti od nje da sobzirom na brzinu kretanja vozila, uslove saobraćaja, stanje i karakteristike puta ne ugrožava druge učesnike u saobraćaju i ne izlaže sebe opasnosti pa je krećući se iz pravca Podgorice, prilikom savladjivanja pravog poteza puta, izgubio kontrolu nad vozilom, pri čemu dolazi do rotiranja vozila na kolovozu i prelaska na suprotnu kolovoznu traku gdje prednjim dijelom vozila udara u odbojnu gredu a u trenutku nailaska putničkog motornog vozila marke "VW Polo"reg.br. PG BC 449 kojim je upravljala T.M., gdje dolazi do sudara ovih vozila, kojom prilikom su vozač oštećene T.M. i saputnik u vozilu oštećeni T. D. zadobili lake tjelesne povrede, kod T. M. manifestovane u vidu nagnječine kože čeonog predjela i oguljotine kože prednje-lijeve strane grudnog koša a kod T. D.manifestovane u vidu nagnječine kože lijeve strane čeonog predjela i nagnječine tijela,  
      \- čime je izvršio krivično djelo ugrožavanje javnog saobraćaja iz čl. 339.st.3. u vezi st.1. Krivičnog zakonika.

      Pa mu sud na osnovu citirane zakonske odredbe, čl.52, 53 i 54 Krivičnog zakonika i čl. 364 ZKP-a  i z r i č e,-

USLOVNU OSUDU 
      Kojom okrivljenom utvrdjuje kaznu zatvora u trajanju od 3 (tri) mjeseca i istovremeno odredjuje da se ista neće izvršiti ukoliko okrivljeni u roku od 1 (jedne) godine ne počini novo krivično djelo.

      Obavezuje se okrivljeni na plaćanje troškova krivičnog postupka u iznosu od 225,50 €ura, te na plaćanje sudskog paušala u iznosu od 30,00 €ura, uplatom na žiro-račun br. 832-196-94 koji se vodi na ime Osnovnog suda Kolašin, prednje u roku od 15 dana od dana pravosnažnosti presude pod prijetnjom prinudnog izvršenja.

      Oštećena T. M.upućuje se da imovinskopravni zahtjev ostvari u parničnom postupku.

O b r a z l o ž e nj e 
      ODT iz Kolašina svojim optužnim aktom Kt.br.63/10 od 05.11.2010. godine stavio je na teret okrivljenom K.D. iz N. S. da je počinio krivično djelo ugrožavanje javnog saobraćaja iz čl. 339.st.3. u vezi st.1. Krivičnog zakonika na način, mjesto i vrijeme činjenično i pravno opisano izrekom presude.  ODT iz Kolašina Grujić Vojislav ostao je pri podnijetom optužnom predlogu do okončanja glavnog pretresa predlažući u završnoj riječi da sud optuženog oglasi krivim i osudi po zakonu.  
      Okrivljeni K. D. nije prisustvovao glavnom pretresu a uredno je obavješten o održavanju istog pa je sud  shodno čl. 453.st.3. ZKP-a donio rešenje da se pretres održi u odsustvu uredno pozvanog okrivljenog, te je na glavnom pretresu pročitana odbrana optuženog data pred istražnim sudijom 19.07.2010. godine. Optuženi je pred istražnim sudijom u bitnom istakao da se dana 18.07.2010. godine svojim vozilom "Kia sorento" kretao iz pravca Podgorice u pravcu Kolašina i da se dolaskom u mjestu Mioska nalazio u koloni vozila tako što se ispred njega kretalo jedno vozilo, dok se iza njega kretalo putničko motorno vozilo PG registarskih oznaka. Nakon izlaska iz jednog tunela izgubio je kontrolu nad vozilom, pokušavao je da smanji brzinu i stepen prenosa, vršio je i korekciju putanje upravljačem ali vozilo uopšte nije reagovalo pa je u jednom trenutku udario u odbojnu gredu po lijevoj strani puta nakon čega se vozilo zanijelo na kolovozu i u tom trenutku je osjetio udar u zadnji dio vozila.  Nakon toga je izašao iz vozila i vidio da je u pitanju putničko motorno vozilo "Polo" pa je odmah pritekao u pomoć povrijedjenim licima iz tog vozila medju kojima je bilo i jedno dijete ali su vrlo brzo došla kola hitne pomoći koja su povredjene prebacila u KC CG. U trenutku saobraćajne nezgode koja se dogodila oko 16 časova kolovoz je bio mokar. Od trenutka saobraćajne nezgode u stalnom je kontaktu sa povrijedjenim licima i od istih je dobio informaciju da su dobrog zdravstvenog stanja. Izrazio je žaljenje što je došlo do predmetne saobraćajne nezgode a posebno pri činjenici da su lica u drugom vozilu zadobila povrede, te ističući da je u pitanju bio čisti nehat jer je kontrolu nad vozilom izgubio vjerovatno zbog vlažnog kolovoza ili nečeg prosutog po putu.  
      Sud je u dokaznom postupku pročitao zapisnik o uvidjaju sačinjen od strane Uprave policije - Ispostava Kolašin, nalaz i mišljenje vještaka medicinske struke B. dr. B. od 30.10.2010. godine i nalaz i mišljenje vještaka saobraćajne struke Č.M. od 14.10.2010. godine.ODT je na glavnom pretresu odustao od saslušanja oštećene T.M..  
      U zapisniku o uvidjaju Uprave policije - Ispostave Kolašin od 19.07.2010. godine konstatovano je da su učesnici predmetne saobraćajne nezgode putničko motorno vozilo marke "Kia sorento" reg.br. NS 342-824 kojim je upravljao vlasnik K. D. iz N. S.i putničko motorno vozilo marke "VW Polo" reg.br. PG BC 449 koji je u momentu nezgode upravljala T.M. iz P.. Lice mjesta saobraćajne nezgode je dio magistralnog puta Podgorica - Kolašin neposredno na izlazu iz tunela br. 21 gledano iz pravca Podgorice na mjestu gdje je kolovoz podijeljen isprekidanom linijom na dvije saobraćajne trake. U momentu saobraćajne nezgode kolovoz je bio mokar usled padanja kiše a vidljivost dobra. Brzina kretanja vozila na ovom dijelu puta ograničena je saobraćajnim znakom na 60 km/h. U ovoj saobraćajnoj nezgodi lake tjelesne povrede zadobili su Tomić Milka i saputnik u njenom vozilu T.D. koji su nakon nezgode prevezeni u KC CG.  
      Vještak saobraćajne struke Č. M. u svom nalazu i mišljenju naveo je da je do saobraćajne nezgode došlo danju, pri dobroj vidljivosti, u uslovima mokrog asvaltnog kolovoza usled kiše, u uslovima saobraćajnim znakom ograničene brzine kretanja vozila na 60 km/h. Do nezgode je došlo u fazi predsoteće mimoilaženje putničkog vozila "Kia" sa putničkim vozilom "Polo" koje je dolazilo iz suprotnog smjera, pri kretanju putničkog vozila "Kia" u koloni vozila kada dolazi do njegove destabilizacije tako da se zanosilo ulijevo rotiranjem, napuštajući kolovoz na lijevoj ivici, nakon čega je udarilo prednjom stranom u metalnu odbojnu ogradu, stvarajući prepreku putničkom vozilu "Polo" koje je udarilo u zadnju stranu putničkog vozila "Kia".  Vještak je ustanovio propust vozača putničkog vozila "Kia" koji se sastojao u neodržavanju upravljivosti putničkim vozilom putanjom desnom kolovoznom trakom, koje je moglo nastati kao posledica vožnje brzinom neprilagodjenom nepovoljnoj promjeni uslova, tj.prelaskom sa suvog kolovoza u tunelu na mokri kolovoz po izlazu iz tunela. Ovaj propust vještak navodi kao razlog za nastanak saobraćajne nezgode dok na strani vozača putničkog vozila "Polo" nijesu utvrdjeni propusti.  
      U svom nalazu i mjišljenju vještak medicinske struke B. dr. B.naveo je da su kod povredjene T.M.nastale povrede ličnog dijela glave u vidu nagnječine kože čeonog predjela, povreda u vidu oguljotina kože prednje lijeve strane grudnog koša, koje i pojedinačno i u svom zbiru prestavljaju laku tjelesnu povredu. Po mišljenju vještaka kod povrijedjenog T.D.nastale su povreda ličnog dijela glave u vidu nagnječine kože lijeve strane čeonog predjela i povreda u vidu nagnječine tijela koje po svom karakteru predstavljaju laku tjelesnu povredu.

      Sud je mišljenja da je tokom postupka na nesumnjiv način dokazano da je okrivljeni K. D.izvršio krivično djelo ugrožavanje javnog saobraćaja iz čl.339 st.3 u vezi st.1 Krivičnog zakonika na način što je dana 18.07.2010. godine na magistralnom putu Podgorica - Kolašin u mjestu Mioska Opština Kolašin ne pridržavajući se saobraćajnih propisa tako ugrozio saobraćaj da je doveo u opasnost život ljudi na način što je upravljao putničkim motornim vozilom marke "Kia sorento" protivno čl.27 ZOBS-a na putevima, brzinom od 61 km/h i to tako što nije vozilo u kretanju držao što bliže desnoj ivici kolovoza i na tolikoj udaljenosti od nje da s obzirom na brzinu kretanja vozila, uslove saobraćaja, stanje i karakteristike puta ne ugrožava druge učesnike u saobraćaju i ne izlaže sebe opasnosti pa je krećući se iz pravca Podgorice, prilikom savladjivanja pravog poteza puta, izgubio kontrolu nad vozilom, pri čemu dolazi do rotiranja vozila na kolovozu i prelaska na suprotnu kolovoznu traku gdje prednjim dijelom vozila udara u odbojnu gredu a u trenutku nailaska putničkog motornog vozila marke "VW Polo" kojim je upravljala T., gdje dolazi do sudara ovih vozila, kojom prilikom su vozač oštećena T. M. i saputnik u vozilu oštećeni T. D.zadobili lake tjelesne povrede.Sud je zaključak o postojanju krivično-pravne odgovornosti na strani okrivljenog donio na osnovu svih provedenih dokaza koji su u saglasnosti jedan sa drugim, prvenstveno na zapisniku o uviđaju Uprave policije Ispostave Kolašin i nalazu i mišljenju vještaka saobraćajne struke koji se na decidan način izjasnio da je neodržavanje upravljivosti putničkim vozilom kojim je upravljao okrivljeni osnovni razlog za nastanak predmetne saobraćajne nezgode.Činjenica da su oštećeni u ovoj saobraćajnoj nezgodi zadobili lake tjelesne povrede utvrđena je kroz nalaz i mišljenje vještaka saobraćajen struke koji je u svom nalazu pojasnio vrstu i težinu tjelesnih povreda i mehanizam nastanka istih.  
      I sam okrivljeni u svojoj odbrani na detaljan način opisuje kako je došlo do nastanka saobraćajne nezgode, pa je sud odbranu okrivljenog prihvatio u cjelosti, sa razloga što je saglasna sa ostalim provedenim dokazima i upotpunjuje ocjenu o postojanju krivične odgovornosti na strani okrivljenog.  
      Na osnovu naprijed iznijetog nesporno je utvrđeno da su se u radnjama okrivljenog K.D. stekli svi elementi bića krivičnog djela ugrožavanje javnog saobraćaja iz čl.339 st.3 u vezi st.1 Krivičnog zakonika , te ga je za predmetno krivično djelo oglasio krivim i krivično-pravno odgovornim.  
      Opredjeljujući se za krivičnu sankciju sud je cijenio sve okolnosti od značaja za individualizaciju iste a tiču se ličnosti okrivljenog i djela koje mu je stavljeno na teret, pa je od olakšavajućih okolnosti na strani okrivljenog našao da je riječ o relativno mladom, porodičnom čovjeku, ocu jednog djeteta, dok otežavajučih okolnosti nije bilo. Pri činjenici da je za predmetno krivično djelo predvidjena novčana kazna ili kazna zatvora  do jedne godine sud je mišljenja, a cijeneći naprijed navedene olakšavajuće okolnosti, da su se u konkretnom slučaju stekli uslovi za izricanje uslovne osude. Na osnovu iznijetog sud je okrivljenom utvrdio kaznu zatvora u trajanju od tri mjeseca i istovremeno odredio da se ista neće izvršiti ukoliko okrivljeni u roku od jedne godine ne počini novo krivično djelo. Uslovna osuda je po mišljenju suda adekvatna sankcija težini počinjenog krivičnog djela i nastalim posledicama a uslovljeni period od godinu dana dovoljno dug u cilju provjere počinioca.  
      Sud je okrivljenog shodno čl.202 u vezi čl. 199 ZKP-a obavezao na plaćanje troškova krivičnog postupka u iznosu od 225,50 €ura koji se odnose na naknade za dati nalaz i mišljenje vještaku saobraćajne struke Č.M. i vještaku medicinske struke B. dr. B., te na plaćanje sudskog paušala u iznosu od 30,00 €ura koji je srazmjeran dužini trajanja postupka i imovinskim prilikama okrivljenog.

      Na osnovu čl.212 st.2 u vezi st.1 ZKP-a sud je oštećenu T.M. uputio na parnični postupak , radi ostvarivanja imovinskopravnog zahtjeva.

      Sa iznijetog odlučeno je kao u izreci presude.

OSNOVNI SUD U KOLAŠINU,
Dana, 01.02.2011. godine 
Zapisničar,
PREDSJEDNIK SUDA,
Mrdak Ljiljana s.r.
Arsen Popović s.r. 
PRAVNA POUKA: Protiv ove presude dozvoljena je žalba u roku od 8. dana od dana
prijema iste, a preko ovog suda Višem sudu u Bijelom Polju.  