K.br.121/10
U IME NARODA
      Osnovni sud u Kolašinu kao prvostepeni krivični po predsjedniku suda Arsenu Popoviću kao sudiji pojedincu uz učešće zapisničara Mrdak Ljiljane u krivičnom predmetu protiv optuženog V. M.iz Kolašina  zbog krivičnog djela kradje iz čl.239.st.1. Krivičnog zakonika, po optužnom predlogu ODT iz Kolašina Kt.br. 105/10 od 9.11.2010. godine, nakon održanog glavnog javnog pretresa dana 21.02.2011. godine u prisustvu ODT Grujić Vojislava i osustvu uredno pozvanog optuženog, donio je i javno objavio,-

P R E S U D U
      **Optuženi:**

      **V. M.** od oca D. i majke D.rodj. Š., rodjen …. godine u P.., nastanjen u mjestu . – Opština K. Crnogorac, državljanin CG, nezaposlen, neoženjen, završio osnovnu školu, vojsku služio, srednjeg imovnog stanja, osudjivan.

K r i v   j e: 
      **Zato što je:**

      Dana 6.11.2010. godine u mjestu V. – Opština K., oduzeo tudju pokretnu stvar u namjeri da njenim prisvajanjem sebi pribavi protivpravnu imovinsku korist preko 150,00 €ura, na način što je oduzeo putničko vozilo marke “Golf I” reg.br. PG 874-72 vlasništvo oštećenog V. Ž., koje vozilo nije bilo zaključano, a koje je bilo parkirano ispred kuće oštećenog i tako što je vozilo odgurao do asvaltnog puta koji spaja selo R. sa magistralnim putem K. – P., a zatim startovao vozilom krećući se u pravcu K., gdje je sa vozilom u mjestu Subadanj izazvao saobraćajnu nezgodu, dok vrijednost vozila iznosi 132,75 €ura,


čime je počinio krivično djelo kradja iz čl.239.st.1. Krivičnog zakonika.  Pa mu sud primjenom citirane zakonske odredbe te čl.52, 53 i 54 Krivičnog zakonika i čl. 364 ZKP-a, i z r i č e.-



USLOVNU OSUDU
      Kojom okrivljenom utvrdjuje kaznu zatvora u trajanju od 3 (tri) mjeseca i istovremeno odredjuje da se ista neće izvršiti ukoliko okrivljeni u roku od 1 (jedne) godine ne počini novo krivično djelo.  
      Obavezuje se okrivljeni na plaćanje troškova krivičnog postupka u iznosu od  72,00 €ura i plaćanje sudskog paušala u iznosu od 20,00 €ura, uplatom na žiro-račun br. 832-196-94 koji se vodi na ime Osnovnog suda Kolašin, a u roku od 15 dana od dana pravosnažnosti ove presude pod prijetnjom prinudnog izvršenja.  
      Oštećeni V. Ž. radi ostvarenja svog imovinsko-pravnog zahtjeva upućuje se na parčnični postupak.

O b r a z l o ž e nj e
      Optužnim predlogom ODT iz Kolašina Kt.br.105/10 od 9.11.2010. godine stavljeno je na teret V. M. iz K.da je počinio krivično djelo kradja iz čl.239.st.1. Krivičnog zakonika. ODT iz Kolašina Grujić Vojislav u završnoj riječi je precizirao činjenični opis djela kao u izreci presude, te predložio da sud optuženog oglasi krivim i osudi po zakonu.  
      Glavni pretres od 21.02.2011. godine održan je u osustvu uredno pozvanog okrivljenog V. M. a shodno čl.453.st.3. ZKP-a. Sa tih razloga pročitana je odbrana okrivljenog data pred istražnim sudijom 8.11.2010. godine kada je u bitnom istakao  da je dana 6.11.2010. godine radio  na imanju V. Ž. u selu V. – Opština K.,  te da je V. Ž. pomagao u sječi nekih drva. Da je V. Ž.ta drva svojim kamionom potjerao za Spuž svojoj tazbini, a da je on nakon završenog posla pošao kući. Nadalje je naveo da je toga dana konzumirao alkohol i to pivo i rakiju i da je pod uticajem alkohola se vratio do kuće V.Ž. i bez njegovog znanja i odobrenja, kao i bez odobrenja njegove supruge,  otvorio njegovo putničko vozilo “Golf I” reg.br. PG 874-72 a koja kola nijesu bila zaključana, da bi nakon toga ta kola odgurao upotrebom fizičke snage preko makadamskog puta do asvalta, a nakon toga je sjeo u auto te da je auto stavio u pogon i uputio se sa istim vozilom na magistralni put K.– P.. Naveo je da je na magistralnom putu u mjestu S. udario sa tim “Golfom” u odbojnu gredu – bankinu i da se tu zaustavio, dok su na vozilu nastala i oštećenja. Naveo je da mu je žao što se sve odigralo na opisani način i da je to uradio pod uticajem alkohola, te je istakao da se to ubuduće neće dogoditi.  
      Sud je u dokaznom postupku  pročitao službenu zabilješku Uprave policije – Ispostave Kolašin od 8.11.2010. godine, pročitao zapisnik o uvidjaju Uprave policije – Ispostava Kolašin od 8.11.2010. godine, izvršio uvid u  kopiju saob.dozvole ser.br. CG00827974, izvršio uvid u foto-elaborat Uprave policije – Ispostava Kolašin od 7.11.2010. godine, pročitao nalaz i mišljenje vještaka finansiske struke od 15.02.2011. godine, te izvršio uvid u izvod iz KE na ime okrivljenog izdat od Uprave policije – PJ Podgorica od 17.01.2011. god. Tokom glavnog pretresa ODT iz Kolašina je odustao od predloga da se u dokaznom postupku u svojstvu svjedoka sasluša oštećeni V. Ž. iz Kolašina.  
      Iz službene zabilješke Uprave policije – Ispostave Kolašin od 8.11.2010. godine, utvrdjeno je da je dana 7.11.2010. godine Ispostavi Kolašin prijavljeno od strane V. Ž. da mu je dana 6.11.2010. godine ispred porodične kuće u selu V.otudjeno vozilo marke “Golf I” reg.br. PG 874-72, te da je postupajući po predmetnoj prijavi ekipa Ispostave Kolašin pronašla predmetno vozilo na magistralnom putu K. – P. u mjestu S. a na kojem vozilu su bila vidna oštećenja, dok je tom prilikom vozilo fotografisano od strane krim.tehničara. Tako činjenično stanje sud je utvrdio i uvidom  u foto-elaborat Uprave policije – Ispostave Kolašin od 7.11.2010. godine.  
      Iz zapisnika o uvidjaju Uprave policije – Ispostava Kolašin od 8.11.2010. godine, utvrdjeno je da je isti sačinjen povodom saobraćajne nezgode koja se dogodila dana 6.11.2010. godine na magistralnom putu Podgorica  \- Kolašin, u mjestu S.. Da je u predmetnoj nezgodi učestvovalo vozilo marke “Golf I” reg.br. PG 874-72 a kojim vozilom je u momentu nezgode upravljao V.M. od oca D. i majke D. rodj. Š., rodjen … godine. Da se navedeno vozilo prije nezgode kretalo iz pravca Podgorice u pravcu Kolašina i da je zatečeno na lijevoj kolovoznoj traci gledano iz njegovog pravca kretanja i to na samoj ivici puta. Utvrdjeno je da u predmetnoj nezgodi nije bilo povredjenih lica a da su na vozilu nastupila vidna oštećenja. Da je u pitanju vozilo marke “Golf I” reg.br. PG 874-72 utvrdjeno je i uvidom u kopiju saobraćajne dozvole serijskog broja CG00827974.  
      Iz nalaza i mišljenja vještaka finansiske struke od 15.02.2011. godine utvrdjeno je da je ukupna vrijednost motornog vozila marke “Golf I” 132,75 €ura.  
      Uvidom u izvod iz kaznene evidencije na ime okrivljenog V.M.izdat od Uprave policije – PJ Podgorica od 17.01.2011. godine, utvrdjeno je da je imenovani osudjivan presudom Osnovnog suda Kolašin 2009. godine na uslovnu osudu a za krivično djelo iz čl. 246.st.1. Krivičnog zakonika.  
      Nakon sprovedenog dokaznog postupka, cijeneći navode javne optužbe, odbranu okrivljenog i izvedene dokaze, sud je utvrdio da su činjenice iz opisa izreke presude u svemu dokazane, te da je V.M.počinio krivično djelo kradja iz čl. 239.st.1. Krivičnog zakonika, pa ga je sud za navedeno krivično djelo oglasio krivim i krivično-pravno odgovornim.  
      Ovakav zaključak sud je prvenstveno temeljio na odbrani okrivljenog  u kojoj je okrivljeni priznao izvršenje krivičnog djela navodeći da je pod uticajem alkohola a bez znanja i odobrenja oštećenog V.Ž. istom uzeo vozilo “Golf I” reg.br. PG 874-72 tako što je u mjestu V. – Opština K.otvorio navedeno vozilo a koje nije bilo zaključano i isto nakon toga odgurao upotrebom fizičke snage do asvalta a zatim ga stavio u pogon i uputio se magistralnim putem P. – K. do mjesta S.kada je sa istim vozilom udario u odbojnu gredu – bankinu. Takva odbrana okrivljenog je u saglasnosti i sa provedenim dokazima i to službenom zabilješkom Uprave policije – ispostava Kolašin i zapisnikom o uvidjaju Uprave policije – Ispostava Kolašin. Vrijednost vozila utvrdjena je kroz nalaz i mišljenje vještaka finansiske struke i ista je utvrdjena na iznos od 132,75 €ura.  
      Iz prednjeg se zaključuje da je okrivljeni V. M. dana 6.11.2010. godine u mjestu V.– Opština K.oduzeo tudju pokretnu stvar – putničko vozilo marke “Golf I “ reg.br. PG 874-72 vlasništvo oštećenog V.Ž., u namjeri da takvim prisvajanjem sebi pribavi protivpravnu imovinsku korist, na način što je isto vozilo koje nije bilo zaključano a koje je bilo parkirano ispred kuće oštećenog odgurao do asvaltnog puta a zatim startovao i krenuo u pravcu K.gdje je u mjestu S. izazvao saobraćajnu nezgodu. Iz takvog ponašanja okrivljenog evidentno je  da je isti postupio sa umišljajem i namjerom da sa preuzetim radnjama oduzme tudju pokretnu stvar kako bi njenim prisvajanjem sebi pribavio protivpravnu imovinsku korist u iznosu preko 150,00 €ura, a sa razloga što je u konkretnom slučaju oduzeo putničko motorno vozilo koje je bilo u ispravnom stanju, a okrivljeni u tom trenutku nije mogao znati za   vrijednost vozila koja je utvrdjena tokom  ovog postupka. Na taj način u radnjama okrivljenog stiču se sva bitna obilježja krivičnog djela kradja iz čl.239.st.1. Krivičnog zakonika.  
      Prilikom izbora vrste krivične sankcije  sud je u smislu čl. 42 Krivičnog zakonika cijenio sve okolnosti vezane za  predmetno krivično djelo i njegovog počinioca, a koje okolnosti utiču da kazna bude veća ili manja u okviru zakonom propisanog raspona, pa je tako na strani okrivljenog od olakšavajućih okolnosti sud cijenio okolnosti da je isti priznao izvršenje krivičnog djela i da je u pitanju relativno mlada osoba, dok je kao otežavajuća okolnost cijenjena činjenica da je okrivljeni osudjivan 2009. godine. Zbog navedenog sud je mišljenja da u konkretnom slučaju postoje uslovi za izricanje uslovne osude smatrajući da će se sa zaprijećenom kaznom zatvora u trajanju od tri mjeseca dovoljno uticati na okrivljenog da ubuduće ne vrši krivična djela, a da je uslovljeni period od jedne godine dovoljno dug u cilju njegove provjere, te da će se izrečenom uslovnom osudom postići svrha propisivanja i izricanja krivičnih sankcija, i da je ista srazmjerna težini počinjenog krivičnog djela.  
      Shodno čl. 199 i 202 ZKP-a sud je obavezao okrivljenog V.M.na plaćanje troškova krivičnog postupka u iznosu od 72,00 €ura a koji troškovi se odnose na naknadu vještaku finansiske struke za dati nalaz i mišljenje; kao i plaćanje sudskog paušala u iznosu od 20,00 €ura koji iznos je srazmjeran dužini trajanja postupka i imovinskim prilikama okrivljenog, a koje troškove je isti izazvao izvršenjem krivičnog djela.  
      Shodno čl.212 ZKP-a sud je oštećenog V. Ž. uputio na parnični postupak radi ostvarenja svog imovinsko-pravnog zahtjeva, jer isti zahtjev nije opredjeljen tokom postupka.  
      Na osnovu naprijed navedenog, a primjenom citiranih zakonskih odredbi, odlučeno je kao u izreci presude.

OSNOVNI SUD U KOLAŠINU,
Dana, 21.02.2011. godine 
Zapisničar,
PREDSJEDNIK SUDA,
Mrdak Ljiljana s.r.
Arsen Popović s.r. 
PRAVNA POUKA: Protiv ove presude može se podnijeti žalba u roku od 8 dana od
dana prijema iste, a preko ovog suda Višem sudu u Bijelom Polju.  