OSNOVNI SUD U ROŽAJAMA
K.br. 88/11  
                                                         U IME CRNE GORE


        Sudija Osnovnog suda u Rožajama Milosav Zekić, uz učešće zapisničara Azre Dacić, rješavajući po optužnici Osnovnog državnog tužilaštva iz Rožaja Kt.br. 133/10 od 21.07.2010.g., podnijetoj protiv okrivljenog M. M. iz sela Stupa, Opština Rožaje, zbog krivičnog djela krijumčarenje iz čl. 265. st. 1. Krivičnog zakonika, nakon održanog glavnog i javnog pretresa, u prisustvu Zamjenika Osnovnog državnog tužioca Selmanović Armina, okrivljenog i njegovog branioca advokata H. U. iz Rožaja, dana 07.09.2011.g. donio je i javno objavio


                                                          P R E S U D U


        Okrivljeni M. M. JMBG 1509977272010, od oca H. i majke R., rodjene F., rodjen 15.09.1977.g. u selu Stupa, Opština Rožaje, gdje i živi, državljanin CG, razumije crnogorski jezik, a njegov jezik je bosanski, pismen, završio osnovnu školu, nezaposlen, oženjen, otac 2 maloljetne djece, siromašnog imovnog stanja, osudjivan  presudom Osnovnog suda Rožaje K.br. 288/99 od 04.05.2000.g. zbog krivičnog djela iz čl. 233/3 KZ RS i osudjen na kaznu zatvora u trajanju od 3 mjeseca uslovno 1 godina i presudom Opštinskog suda Tutin K.br. 546/05 od 08.06.2006.g. zbog krivičnog djela iz čl. 249/2 OKZ i osudjen na kaznu zatvora u trajanju od 6 mjeseci uslovno 1 godina,


                                                        K R I V   J E

        Što je,  
        Dana 11. 06. 2010. godine, u mjestu zv. "Dračenovac", Opština Rožaje, bavio se prenošenjem robe preko carinske linije, izbjegavajući mjere carinskog nadzora i to: 18 vreća od po 60 kg sirove kafe, na način što je putničkim motornim vozilom marke "Nisan" džip, bez registarskih oznaka robu prenio preko carinske linije Crne Gore zaobilaznim putem, u pravcu Republike Srbije,  
        -čime je izvršio krivično djelo krijumčarenje iz čl. 265. st. 1. Krivičnog zakonika,  
        pa ga sud primjenom pomenutog zakonskog propisa i čl. 4, 13, 15, 32, 34, 36, 39, 42, 45, 46. st. 1. tač. 5. Krivičnog zakonika i čl. 374. Zakonika o krivičnom postupku


                                                   O S U DJ U J E


                          NA KAZNU ZATVORA u trajanju od 45 (četrdesetpet) dana i

        NOVČANU KAZNU u iznosu od 300,00 (tri stotine) eura. Ako osudjeni ne plati novčanu kaznu u roku od 15 dana po pravosnažnosti ove presude, ista će se zamijeniti kaznom zatvora, tako što će se za svakih 25,00 eura novčane kazne odrediti jedan dan kazne zatvora.  
        Da plati ovome sudu na ime troškova krivičnog postupka paušalni iznos od 50,00 eura u roku od 15 dana po pravosnažnosti ove presude.  
        Od okrivljenog se oduzima 18 vreća od po 60 kg sirove kafe, koja je upotrijebljena kao predmet izvršenja krivičnog djela.


                                             O b r a z l o ž e n j e


        Osnovno državno tužilaštvo iz Rožaja, podnijelo je ovome sudu optužnicu Kt.br.133/10 od 21.07.2010.g, protiv okrivljenog M. M. iz sela Stupa, Opština Rožaje, zbog krivičnog djela krijumčarenje iz čl. 265. st. 1. Krivičnog zakonika (KZ).  
        Na glavnom pretresu Zamjenik ODT-a Selmanović Armin je ostao pri podnijetoj optužnici, te je predložio da sud okrivljenog oglasi krivim zbog krivičnog djela koje mu je stavljeno na teret i da ga osudi na kaznu po zakonu.  
        Branilac okrivljenog, adv. H. U. je u završnoj riječi predložio da sud njegovog branjenika oslobodi od optužbe, jer nije izvršio djelo koje mu je stavljeno na teret.  
        Okrivljeni je u svojoj odbrani istakao: da je u toku 2010.g. živio u porodičnoj kući u selu Stupa, Opština Rožaje u kojoj se u prizemlju nalazi magacin DOO "Stupa company" čiji su suvlasnici on i njegov brat E.. Do ove kuće se dolazi putem kojim se skreće sa magistralnog puta prije carinskog prelaza "Dračenovac" i ista je udaljena od ovog prelaza oko 3 km. Da posjeduje novu kuću pored magistralnog puta poslije carinskog prelaza "Dračenovac" u medjuzoni, koja je udaljena od ovog prelaza oko 2 km, kao i lokal-ćevapdžinicu u okviru firme. Ove dvije kuće su udaljene jedna od druge oko 300-400 m i nalaze se jedna naspram druge tj. u istoj liniji gledano od magistralnog puta Rožaje-Ribariće. Da je dana 11.06.2010.g. u magacinu firme DOO "Aroma EK" vlasništvo K. E. koji se nalazi u selu Bać, Opština Rožaje prije carinskog prelaza "Dračenovac" kupio 20 vreća sirove kafe od po 60 kg i uzeo fiskalni račun ove firme, koju je utovario u svoje vozilo marke "Nisan"-džip i prevozio prema staroj kući u selu Stupa, gdje je u magacinu istovario dva džaka, a preostalih 18 vreća je prevezao do blizu nove kuće koja se nalazi pored magistralnog puta i vodi prema Ribarićima gdje ju je istovario na jednom zemljanom proširenju na udaljenosti od oko 30 m od kuće da kafa ne bi izgubila na količini i kvalitetu zbog visokih temperatura. Da je na tom mjestu došla granična policija i pronašla je robu i istu oduzela.  Istakao je da sa kafom nije prešao preko carinskog prelaza "Dračenovac", zbog toga što vozilo kojim je prevozio kafu nije bilo registrovano, te nebi mogao preći preko ovog prelaza, mada je za kupljenu robu imao fiskalni račun. Takodje preko graničnog prelaza nije imao potrebe ni da prolazi, s obzirom da put koji vodi prema selu Stupa skreće prije carinskog prelaza "Dračenovac", a imao je obavezu da kod stare kuće istovari dvije vreće kafe. Robu nije imao namjeru da evidentira u poslovnim knjigama firme, jer je nije kupio za potrebe firme tj. kao predstavnik firme, već kao fizičko lice i namjeravao je da je prepakuje u novoj kući i proda dijelom u svom lokalu-ćevapdžinici, a dijelom po marketima i gradjanima, a ne da jeprodaje na teritoriji Republike Srbije. Predložio je da ga sud oslobodi od optužbe, jer nije izvršio djelo koje mu je stavljeno na teret.   
        Po ovoj krivičnopravnoj stvari, sud izveo dokaze: saslušao svedoke M. S. i K. V., pročitao iskaza svedoka N. V. dat na zapisniku iz istrage Ki.br. 47/10 od 20.07.2010.g., službenu zabilješku od 11.06.2010.g., potvrdu o privremeno oduzetim predmetima Ispostave Rožaje broj 02-240-1924 od 11.06.2010.g., izvršio uvid u  fotodokumentaciju Ispostave Rožaje br. Sl/10 od 11.06.2010.g., uvid u fiskalni račun DOO "Aroma EK" od 11.06.2010.g. i uvid u izvod iz kaznene evidencije na ime okrivljenog, dok nije neposredno saslušao svedoka Novaković Veselina obzirom da je njegov iskaz dat u istrazi pročitan na pretresu, te bi se odlaganjem pretresa radi neposrednog saslušanja ovog svedoka samo nepotrebno odugovlačio krivični postupak, a činjenično stanje bi ostalo neizmijenjeno. Takodje, sud je odbio predlog okrivljenog i njegovog branioca za izvodjenje dokaza uvidjajem na lice mjesta, jer je našao da je izvodjenje ovog dokaza suvišno, obzirom da su činjenice koje bi se utvrdile tim dokazom već utvrdjene u postupku.   
        Iz iskaza svedoka M. S. proizilazi da je zaposlen kao službenik u Upravi policije, granična policija-Ekspozitura Rožaje. Dana 11.06.2010.g. bio je na službenoj dužnosti zajedno sa kolegama K. V. i .N. V.. Imali su operativna saznanja da se na šumskom putu, posle prelaska carinskog prelaza "Dračenovac", koji vodi  prema Republici Srbiji, nalazi vozilo marke džip sa odredjenom količinom sirove kafe. Pošli su u tom pravcu i na zemljanom putu koji od sela Stupa vodi prema magistralnom putu, u medjuzoni, našli su vozilo marke Džip crvene boje, bez registarskih tablica, koje je bilo zaustavljeno. U blizini vozila na putu su bila tri džaka sirove kafe, a u prečniku površine 50 m, našli su 15 džakova sirove kafe od po 60 kg. Kada su stigli na tom mjestu nije bilo nikog, a nakon izvesnog vremena došao je okrivljeni koji je kazao da su vozilo i roba njegovi, te da je na tom mjestu "uskladištio" kafu. Od tog mjesta u pravcu magistralnog puta, na udaljenosti od 100 m nalazi se kuća okrivljenog. Put na kojem je zatečeno vozilo i kafa, zaobilazi carinski prelaz "Dračenovac" i isti izlazi na magistralni put pored nove kuće okrivljenog, koji ide u pravcu teritorije Republike Srbije, tako da se istim može zaobići carinski prelaz "Dračenovac" iz oba smjera.   
        Iz iskaza svedoka K. V. proizilazi da je kritičnog dana bio na službenoj dužnosti zajedno sa kolegama M. S. i N. V.. Imali su operativna saznanja da se na šumskom putu koji se nalazi iza carinskog prelaza "Dračenovac" prema Republici Srbiji, u medjuzoni, nalazi jedno vozilo sa odredjenom količinom sirove kafe, pa su pošli u tom pravcu i na zemljanom putu koji vodi od sela Stupa prema magistralnom putu našli su zaustavljeno vozilo džip crvene boje, bez tablica i oko vozila u prečniku od oko 50 m po putu i oko puta u šumi razbacano po zemlji ukupno l8 vreća sirove kafe. Nakon izvesnog vremena kod vozila je došao okrivljeni tvrdeći da je kafa njegova i da je istu na tom mjestu uskladištio, a nije im pokazao račun za kafu. Kafa je oduzeta od okrivljenog i predata carinskom terminalu zajedno sa vozilom. Put gdje je zatečeno vozilo sa kafom je zaobilazni put oko graničnog prelaza "Dračenovac" i isti se nalazi na teritoriji Crne Gore, u medjuzoni, tako da se istim može ući iz Republike Srbije u Crnu Goru i izaći iz Crne Gore bez nailaska na carinski prelaz "Dračenovac".      
        Iz iskaza svedoka N. V. proizilazi da radi u Uprave policije-Granična policija-Ekspozitura Rožaje i da je kritičnog dana bio na službenoj dužnosti sa svojim kolegama K. V. i M. S.. Dobili su operativna saznanja da se na šumskom putu poslije carinskog prelaza "Dračenovac" nalazi vozilo marke džip sa kafom, pa su pošli u tom pravcu i na zemljanom putu koji ide od sela Stupa prema magistralnom putu zatekli ovo vozilo, bez reg.tablica, zaustavljeno na putu. Pored vozila su bila 3 džaka sirove kafe, a okolo vozila u prečniku od oko 50 m još 15 vreća, tako da je ukupno imalo 18 vraće. Kod vozila nijesu zatekli nikog, a kasnije je došao okrivljeni koji im je rekao da je to njegovo vozilo i kafa i da ju je tu uskladištio.Vozilo i kafa su bili udaljeni od kuće okrivljenog koja se nalazi pored magistralnog puta okio 100 m. Ovaj put zaobilazi carinski prelaz "Dračenovac", tako da se istim može ući iz Crne Gore u Republiku Srbiju i obratno i da se zaobidje carinski prelaz "Dračenovac".   
        Iz potvrde o privremeno oduzetim predmetima Ispostave Rožaje broj 02-240-1924 od 11.06.2010.g. proizilazi da je od okrivljenog oduzeto 18 vreća sirove kafe po 60 kg.  
        Iz fiskalnog računa-bloka DOO "Aroma EK" od 11.06.2010.g. proizilazi  da je dana 11.06.2010.g. u prodavnici u Baću u DOO  "Aroma EK" u 18,07 časova kupljeno 20 vreća kafe.     
        Cijeneći iskaz okrivljenog i sve izvedene dokaze kako pojedinačno, tako i u medjusobnoj vezi, u smislu čl. 360. st. 2. Zakonika o krivičnom postupku (ZKP), a postupajući po primjedbama iz ukidnog rješenja Višeg suda u Bijelom Polju Kž.br. 384/11 od 11.05.2011.g., sud je nesumnjivo utvrdio činjenično stanje kao u dispozitivu ove presude.  
        Utvrdjeno činjenično stanje proizilazi iz  dokaza izvedenih u postupku, a djelimično nalazi oslonca i u iskazu okrivljenog.  
       Naime, izvedenim dokazima na glavnom pretresu nesumnjivo je utvrdjeno da je optuženi dana 11.06.2010.g., u mjestu zv. "Dračenovac", Opština Rožaje, bavio se prenošenjem robe preko carinske linije izbjegavajući mjere carinskog nadzora na carinskom prelazu "Dračenovac" i to: l8 vreća od po 60 kg sirove kafe, na način što je  putničkim motornim vozilom marke "Nisan" džip, bez reg. oznaka robu prenio preko carinske linije Crne Gore, zaobilaznim putem, u pravcu Republike Srbije.  
        Prednje činjenično stanje utvrdjeno je na osnovu  iskaza saslušanih svjedoka K. V., M. S. i N. V., čije je  iskaze  sud u prihvatio kao jasne, ubjedljive, medjusobno saglasne i objektivne, tim prije što nalaze oslonca i u navodima iz potvrde o privremeno oduzetim predmetima Ispostave Rožaje broj 02-240-1924 od 11.06.2010.g., fotodokumentacije Ispostave Rožaje br. Sl/10 od 11.06.2010.g. i fiskalnog računa DOO "Aroma EK" od 11.06.2010.g., tako da nema sumnje u drugačije činjenično stanje.  
        Iz svega naprijed utvrdjenog i izloženog, sud je izveo nesumnjiv zaključak da su u radnjama optuženog M. M.  sadržani svi bitni elementi bića krivičnog djela krijumčarenje iz čl. 265. st. 1. KZ, jer je prenosio robu, bliže naznačenu u dispozitivu ove presude,  izbjegavajući mjere carinskog nadzora u mjestu zv. "Dračenovac", Opština Rožaje. To je učinio  na način što je 18 vreća sirove kafe od po 60 kg, prevozio zaobilaznim-makadanskim putem, koji prolazi kroz šumu, mimo  zvaničnog graničnog prelaza "Dračenovac", na kojem putu  je zatečen od strane službenika Granične policije-Ekspozitura Rožaje M. S., N.V. i K. V., nakon čega je priveden u stanicu policije, Ispostava Rožaje, gdje je saslušan dok mu je pomenuta roba oduzeta. Pomenuti zaobilazni put vodi iz pravca Crne Gore prema teritoriji Republike Srbije kojim se zaobilazi carinski prelaz "Dračenovac".  
        Sud je cijenio iskaz okrivljenog, pa je istu prihvatio u dijelu u kojem ne spori odlučne činjenice, koje su utvrdjene u postupku. Naime, okrivljeni ne spori da je kritičnog dana u selu Bać, Opština Rožaje u magacinu DOO "Aroma EK" kupio predmetnu kafu kao gradjanin-fizičko lice, a ne kao predstavnik svoje firme DOO "Stupa company" koju posjeduje sa svojim bratom, da nije namjeravao da je evidentira u poslovnim knjigama svog preduzeća, i da je istu prevozio putničkim motornim vozilom marke "Nisan"-džip, bez reg.tablica, seoskim putem kojim se skreće prije nailaska na carinski prelaz "Dračenovac", preko sela Stupa gdje posjeduje kuću i ponovo izlazi na magistralni put kojim se ide prema Republici Srbiji, u medjuzoni, gdje takodje posjeduje kuću do magistralnog puta. Ne spori da je 18 vreća ove kafe istovario pored seoskog-šumskog puta prije dolaska na magistralni put pored kojeg se nalazi njegova kuća i da je na tom mjestu policija pronašla kafu i vozilo, koje nije imalo reg.tablice, te mu je roba oduzeta.  
                 Medjutim, okrivljeni se brani da se nije bavio prenošenjem robe preko carinske linije izbjegavajući mjere carinskog nadzora, jer put koji vodi prema selu Stupa skreće prije carinskog prelaza "Dračenovac", a pošto je imao obavezu da kod stare kuće istovari dvije vreće kafe, nije imalo potrebe da prolazi preko carinskog prelaza. Osim toga vozilo kojim je prevozio robu nije bilo registrovano, te ne bi mogao preći na carinski prelaz, a kafu je namjeravao da prepakuje u novoj kući do magistralnog puta, do koje je mogao doći putem od stare kuće, i proda je djelimično u svom lokalu-ćevapdžinici, po marketima i gradjanima,  a ne da je prodaje na teritoriji Republike Srbije, zbog čega je kafu istovario na zemljanom proširenju prije dolaska kući da ne bi izgubila na količini i kvalitetu zbog visokih temperatura.  
        Iskaz okrivljenog, u ovom dijelu, sud nije prihvatio, obzirom da je isti neobjektivan, neuvjerljiv, nelogičan i ne nalazi oslonca u dokazima izvedenim u postupku iz kojih nesumnjivo proizilazi da je okrivljeni prevezao navedenu robu zaobilaznim putem preko sela Stupa da bi izbjegao mjere carinskog nadzora na carinskom prelazu "Dračenovac", gdje je bio dužan prijaviti istu carinarnici radi carinskog nadzora, što nije učinio, već je izbjegao mjere carinskog nadzora i prenio robu zaobilaznim-dužim i lošijim putem preko carinske linije, koji izlazi na magistralni put koji vodi u pravcu Republike Srbije, a mogao je istu prenijeti na carinskom prelazu "Dračenovac", kraćim i boljim-magistralnim putem do nove kuće, a zatim dvije vreće prevesti do stare kuće, tako da je očigledno da okrivljeni sa ovakvom odbranom smišljeno i sračunato nastoji da izbjegne krivičnopravnu odgovornost, pa sud njegovom iskaz, u ovom dijelu, nije ni mogao prihvatiti.  
        U konkretnom slučaju okrivljeni je bio svjestan svog djela, tj. svjestan da prenošenjem robe na opisani način izbjegava mjere carinskog nadzora i to je htio, pa je krivično djelo izvršio sa direktnim umišljajem.  
        Iz ovakvog iznijetog i utvrdjenog činjeničnog stanja nesumnjivo proizilazi da su u radnjama okrivljenog sadržani svi bitni elementi krivičnog djela krijumčarenje iz čl. 265. st. 1. KZ.  
        Sa navedenih razloga, sud nije prihvatio tezu odbrane branioca okrivljenog da njegov branjenik nije izvršio krivično djelo za koje je optužen, te da istog treba osloboditi od optužbe.  
        Za izvršeno krivično djelo sud je okrivljenog oglasio krivim i osudio na kaznu zatvora u trajanju od 45 (četrdesetpet) dana i novčanu kaznu u iznosu od 300,00 (tristotine) eura, obzirom da je za ovo djelo pored kazne zatvora kumulativno propisana i novčana kazna.  
        Prilikom odlučivanja o izboru vrsta i visina kazni, sud je imao u vidu sve okolnosti iz čl. 42. KZ koje utiču da kazna bude veća ili manja, pa mu je od olakšavajućih okolnosti uzeo u obzir njegovo siromašno imovno stanje i porodične prilike-otac jednog maloljetnog djeteta, koje okolnosti su u svojoj ukupnosti cijenjene kao naročito olakšavajuće okolnosti, dok njegovu raniju osudjivanost nije cijenio kao otežavajuću okolnost pošto se ne radi o istovrsnim krivičnim djelima.  
        Imajući u vidu navedene okolnosti, kao i stepen krivice okrivljenog, stepen nastupele posledice, okolnosti pod kojima je djelo izvršeno, sud je okrivljenog osudio na kaznu zatvora u trajanju od 45 (četrdesetpet) dana, kao ublaženu kaznu primjenom čl. 45. i 46. st. 1. tač. 5. KZ i novčanu kaznu u iznosu od 300,00 (tri stotine) eura, ubijedjen da će se sa izrečenim kaznama u dovoljnoj mjeri uticati na okrivljenog da ubuduće ne vrši bilo kakva krivična djela i da će iste vaspitno djelovati na druge da ne čine ista ili slična djela.        
        Na osnovu čl. 202. u vezi čl. 199. st. 2. tačka 9. i st. 3. ZKP, sud je obavezao okrivljenog da plati ovome sudu na ime troškova krivičnog postupka paušalni iznos od 50,00 eura, a imajući pri tom u vidu trajanje i složenost krivičnog postupka, kao i imovno stanje okrivljenog.  
        Na osnovu čl. 265. st.3. KZ od okrivljenog se oduzima roba i to: 18 vreća od po 60 kg sirove kafe, koja je upotrijebljena kao predmet izvršenja krivičnog djela.  
        Sa izloženog odlučeno je kao u dispozitivu ove presude.


        OSNOVNI SUD U ROŽAJAMA, dana 07.09.2011.g.

Zapisničar,
S U D I J A,
Azra Dacić s.r.
Milosav Zekić s.r.  
PRAVNA POUKA: Protiv ove presude može se izjaviti žalba u roku od 15 dana od
dana prijema iste i to Višem sudu u Bijelom Polju, a preko ovog suda,  