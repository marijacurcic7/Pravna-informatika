OSNOVNI SUD U ROŽAJAMA
K.br. 214/10
U IME NARODA
OSNOVNI SUD U ROŽAJAMA, kao prvostepeni krivični sud u vijeću sastavljenom od
sudije Milosava Zekića, kao predsjednika vijeća i sudija porotnika Omera
Dautovića i Refije Demić, kao članova vijeća, uz učešće zapisničara Azre
Dacić, rješavajući po optužnici Osnovnog državnog tužilaštva iz Rožaja Kt.br.
160/09 od 15.10.2010.g., podnijetoj protiv optuženog G.S. iz Rožaja, zbog
krivičnog djela prevara iz čl. 244. st. 3. u vezi st. 1. Krivičnog zakonika,
nakon održanog glavnog i javnog pretresa u prisustvu Osnovnog državnog tužioca
Kalač Hajrana, punomoćnika oštećenog Haxhi Bozhdaraja iz Peći, advokata Kalač
Nuša iz Rožaja i branioca optuženog advokata Beloica Miladina iz Rožaja,
postavljenog po službenoj dužnosti, a u odsustvu optuženog kome je sudjeno u
odsustvu, dana 23.06.2011.g. donio je i javno objavio
P R E S U D U
Optuženi G. S. JMBG ., od oca A.i majke H., rodj. K., rodjen ..g. u Rožajama,
gdje i živi-Ul. "M.Pećanina" br. 79, osudjivan presudom Opštinskog suda
Ivangrad K.br. 232/76 od 07.04.1977.g. zbog krivičnog djela iz čl. 317/1 KZ na
kaznu zatvora u trajanju od 3 mjeseca uslovno 1 godina, presudom Osnovnog suda
Rožaje K.br. 72/02 od 23.04.2002.g. zbog krivičnog djela iz čl. 76. st. 1. KZ
RCG na novčanu kaznu u iznosu od 9.000 dinara i presudom Osnovnog suda Rožaje
K.br. 109/06 od 20.12.2008.g. zbog krivičnog djela prevara iz čl. 244/3-1 KZ
na kaznu zatvora u trajanju od 1 godine,
K R I V J E
Što je,
u vremenu od 04.06. do 09.08.2004.g. u Peći u namjeri da sebi pribavi
protivpravnu imovinsku korist lažnim prikazivanjem činjenica da je advokat i
da mu je S. P. zv. D., izdao punomoćje i ovlastio ga da u njegovo ime proda
nekretninu, koju je kupio kod V. Z. 15.05.1965.g. a nije je uknjižio na svoje
ime, koja se vodi po posjedovnom listu broj 305. KO Peć na ime V. Z. iz Peći,
u ukupnoj površini od 8 ari i 50 m2, po kulturi kuća, dvorište i voćnjak i
pokazao lažno punomoćje H. B.. iz Peći i time ga doveo i održao u zabludi da
mu na štetu svoje imovine isplati dio kupoprodajne cijene za predmetnu
nepokretnost u iznosu od 18.000,00 eura, a istu mu nije predao niti izvršio
prenos i upis zemljišta na njegovo ime u javne knjige,
-čime je izvršio krivično djelo prevara iz čl. 244. st. 3. u vezi st. 1. Krivičnog zakonika,
pa ga sud primjenom pomenutog zakonskog propisa i čl. 4, 13, 15, 32, 36, 42.
Krivičnog zakonika i čl. 364. Zakonika o krivičnom postupku
O S U DJ U J E
NA KAZNU ZATVORA u trajanju od 1 (jedne) godine i 6 (šest) mjeseci.
Da plati ovome sudu na ime troškova krivičnog postupka iznos od 350,00 eura.
Da plati ovome sudu na ime paušala iznos od 50,00 eura.
Da plati oštećenom H. B. iz Peći na ime naknade štete iznos od 18.000,00 eura
sa zakonskom kamatom i to: na iznos od 4.000,00 eura počev od 04.06.2004.g.,
na iznos od 3.000,00 počev od 24.06.2004.g., na iznos od 2.000,00 eura počev
od 07.07.2004.g., na iznos od 2.000,00 eura počev od 17.07.2004.g., na iznos
od 5.000,00 eura počev od 11.06.2004.g. i na iznos od 2.000,00 počev od
09.08.2004.g., sve u roku od 15 dana po pravosnažnosti ove presude.
O b r a z l o ž e nj e
Osnovno državno tužilaštvo iz Rožaja, podnijelo je ovome sudu optužnicu Kt.br.
160/09 od 15.10.2010.g. protiv optuženog G. S. iz Rožaja, zbog krivičnog djela
prevara iz čl. 244. st. 3. u vezi st. 1. Krivičnog zakonika (KZ).
Na glavnom pretresu ODT Kalač Hajran je precizirao činjenični opis djela u
bitnom kao u dispozitivu ove presude, te je predložio da sud optuženog oglasi
krivim zbog krivičnog djela koje mu je optužbom stavljeno na teret i da ga
osudi na kaznu po zakonu.
Punomoćnik oštećenog H. Bo., advokat Kalač Nušo je u završnoj riječi istakao
da se pridružuje krivičnom gonjenju ODT-a u odnosu na optuženog. Predložio je
da sud obaveže optuženog da plati oštećenom na ime naknade štete iznos od
18.000,00 eura sa zakonskom kamatom i to: na iznos od 4.000,00 eura počev od
04.06.2004.g., na iznos od 3.000,00 počev od 24.06.2004.g., na iznos od
2.000,00 eura počev od 07.07.2004.g., na iznos od 2.000,00 eura počev od
17.07.2004.g., na iznos od 5.000,00 eura počev od 11.06.2004.g. i na iznos od
2.000,00 počev od 09.08.2004.g..
Na osnovu čl. 312. st. 2. Zakonika o krivičnom postupku (ZKP) optuženom je
sudjeno u odsustvu, jer isti nije dostižan državnim organima, a sud je imajući
u vidu težinu krivičnog djela koje mu je stavljeno na teret i društvenu
opasnost istog, našao da postoje naročito važni razlozi da mu se sudi u
odsustvu.
Branilac optuženog, advokat Beloica Miladin, postavljen po službenoj dužnosti,
je u završnoj riječi predložio da sud njegovog branjenika oslobodi od optužbe,
jer nije izvršio djelo za koje je optužen. Troškove je tražio po AT.
Po ovoj krivičnopravnoj stvari, sud je izveo dokaze: saslušao svedoka-
oštećenog H. B., svedoka A. B., po saglasnosti stranaka pročitao iskaz svedoka
S. P. zv. D. dat pred Osnovnim sudom u Pančevu na zapisniku 6 Pom. IG 74/11 od
06.05.2011.g., pročitao akt Advokatske komore Crne Gore br. 238/07 od
04.04.2007.g., priznanice Agencije za promet nekretnina "Trgo komerc" iz
Rožaja-advokata G. S. od 04.06.2004.g., 11.06.2004., 09.08.2004.g. i
09.10.2004.g., akt Uprave policije Ispostave Rožaje br. 03-13-1849 od
09.06.2010.g., uvid u presudu Opštinskog suda u Peći P.br. 379/07 od
13.07.2007.g., posjedovni list broj 305. KO Peć na ime S. P. od 30.11.2007.g.
i uvid u izvod iz kaznene evidencije na ime optuženog, dok nije neposredno na
pretresu saslušao S.. P, obzirom da je našao da je činjenično stanje u
dovoljnoj mjeri utvrdjeno za presudjenje već izvedenim dokazima, tim prije što
je iskaz ovog svedoka dat pred Osnovnim sudom u Pančevu pročitan na pretresu,
te bi se odlaganjem pretresa radi njegovog neposrednog saslušanja samo
nepotrebno odugovlačio postupak, a činjenično stanje bi ostalo neizmijenjeno.
Cijeneći izvedene dokaze kako pojedinačno, tako i u medjusobnoj vezi u smislu
čl. 360. st. 2. ZKP, sud je nesumnjivo utvrdio činjenično stanje kao u
dispozitivu ove presude.
Naime, iz iskaza svedoka-oštećenog H. B. proizilazi da S. P. zv. D. zna od
ranije kao D., jer su bili komšije u Peći. Da mu je D. još 1995.g. nudio na
prodaju plac u površini od 8,5 ari koji je ranije kupio kod V. Zl. i isti se
graničio sa njegovim placem i placem M. Damjana, pa je odlučio da ga kupi i
pripoji svom placu, ali se tada nijesu pogodili. Da je D. nakon poznatih
dogadjaja na Kosovu 1999.g. otišao sa Kosova i od tada živi negdje u Srbiji.
Nakon toga u toku 2004.g. kod njega je došao optuženi G. S. koji mu se
predstavio da je advokat iz Rožaja i pitao ga da li je zainteresovan da kupi
placeve koji graniče sa njegovim placem vlasništvo M. D., a drugi S. P. zv.
D., a vodio se na ime V.Z. i pokazao mu dva punomoćja kojim su ga oni
ovlastili da može u njihovo ime prodati ove placeve, pa je pristao da ih kupi,
ali se nijesu pogodili o cijeni, jer je optuženi tražio po aru cijenu od
8.000,00 eura, a on mu je nudio cijenu od 4.000,00 eura. Nakon mjesec dana tj.
dana 04.06.2004.g. optuženi je ponovo došao kod njega i kazao mu da je
razgovarao sa Predragom zv. D. i da je on voljan da proda plac po cijeni od
4.000,00 eura po jednom aru, kojom prilikom je u njegovoj kancelariji gdje su
obavili razgovor prisustvovao i njegov brat A. B.Optuženi mu je rekao da plac
S. P. zv. D. nije preveden sa V. Z., na njega, i pokazao mu posjedovni list
broj 305. i punomoćje kojim ga je ovlastio P. zv. D. da može u njegovo ime
prodati plac, te da će on sprovesti postupak uknjižbe ove parcele u katastru
sa Z. na njega i da ga zatim prevede na njega, te da će sve to završiti do
kraja 2004.g.. Tada su se pogodili za cijenu od 4.000,00 eura po jednom aru i
on mu je dao kaparu u iznosu od 4.000,00 eura. Dogovorili su se da mu on
povremeno plaća odredjene iznose na ime kupoprodajne cijene i da mu poslednju
ratu isplati kada budu ovjerili kupoprodajni ugovor i kada optuženi prevede
plac na njega, stim što su oročili vrijeme do kraja 2004.g.. Tada mu je
optuženi dao D. broj telefona kojeg je pozvao i pitao ga da li je zadovoljan
njegovim i S.dogovorom oko placa i zašto ga nije direktno kontaktirao, već je
angažovao advokata G. S., našta mu je on rekao "bolje je tako da to radi
advokat" i da je zadovoljan sa dogovorom koji je postigao sa njim, tako da se
ubijedio da je on angažovao advokata i da je optuženi advokat, jer u suprotnom
ne bi ulazio u bilo kakve poslovne odnose sa njim. Da je nakon toga optuženom
dana 24.06.2004.g. isplatio iznos od 3.000,00 eura, dana 07.07.2004.g. iznos
od 2.000,00 eura, dana 17.07.2004.g. iznos od 2.000,00 eura, dana
11.06.2004.g. iznos od 5.000,00 eura i dana 09.08.2004.g. iznos od 2.000,00
eura, što ukupno iznosi 18.000,00 eura. Za svaku isplatu optuženi mu je
izdavao priznanicu koju je svojeručno popunjavao i potpisivao sa ličnim imenom
kao advokat G. S., koji je ujedno i direktor Agencije za promet nekretnina,
što je bilo navedeno i u memorandumu ovih priznanica, što je dodatno kod njega
ulilo sigurnost da se radi o ozbiljnom čovjeku-advokatu i direktoru Agencije
za promet nekretnina, te da neće imati nikakvih problema vezano za ovaj pravni
posao. Kada je trebao da mu prevede plac optuženi se pravdao da ne može da
obezbijedi V.Z. jer je bolesna, u invalidskim kolicima i da radi na tome da će
mu prevesti plac, a u poslednje vrijeme je izbegavao svaki kontakt sa njim,
jer mu se nije javljao na telefon, niti ga je mogao naći kod kuće u Rožajama
gdje ga je više puta tražio. Da je zatim nekako došao do pravog broja telefona
S. P. zv. D. koji mu je preko telefona saopštio da nije ovlastio optuženog da
mu proda plac, te je shvatio da je prevaren i da je optuženi od početka imao
namjeru da ga prevari. Istakao je da mu optuženi do danas nije vratio novac u
iznosu od 18.000,00 eura koje mu je dao za ovaj plac. Naglasio je da mu je u
navedenom periodu optuženi prodao na isti način i plac M. D., te je sa njim
zaključio ugovor i isplatio mu kupoprodajnu cijenu, a kasnije se ispostavilo
da je sve falsifikovao i da ga je prevario zbog čega je odgovarao pred sudom.
Iz iskaza svedoka Ag. B. proizilazi da je u toku 2004.g. kod oštećenog došao
optuženi G. S. koji se predstavio kao advokat i pitao ga u njegovom prisustvu,
da li će da kupi plac S. D. koji je živio u Peć do ratnih dešavanja kada se
odselio negdje u Srbiju, koji graniči sa njihovim zemljištem. Kazao mu je da
mu je D. dao ovlašćenje za prodaju ovog placa i pokazao im punomoćje koje je
bilo ovjereno i ponudio cijenu od 8.000,00 eura po jednom aru. Da mu je
oštećeni H.nudio cijenu od 4.000,00 eura po aru što optuženi nije prihvatio,
tako da se tada nijesu pogodili. Nakon odredjenog vremena ponovo je došao kod
njih optuženi i kazao da pristaje na cijenu od 4.000,00 eura po 1 m2, što je
oštećeni prihvatio i predao mu 4.000,00 eura na ime kapare. Nakon toga
optuženi je dolazio više puta kod oštećenog koji mu je isplaćivao odredjene
iznose novca u više navrata i ukupno mu isplatio 18.000,00 eura o čemu je
optuženi sačinio priznanice koje je svojeručno popunio, kao dokaz da je primio
navedeni novac. Kada je trebalo da optuženi prevede ovaj plac na oštećenog, a
da mu oštećeni isplati preostali iznos novca, optuženi se nije pojavio, niti
su mogli da stupe u kontakt sa njim, nakon čega je oštećeni stupio u kontakt
sa S. D. telefonom koji mu je rekao da ne poznaje advokata G. S. i da ga nije
angažovao da prodaje njegov plac, pa su shvatili da je oštećeni prevaren. Da
je u tom periodu optuženi prodao oštećenom još jedan plac koji se vodio na ime
M. D. i da ga je prevario i za taj plac.
Iz iskaza svedoka S.(J.) P. zv. D. proizilazi da je vlasnik kat. parcele broj
5367/6 upisane u posjedovnom listu broj 305. KO Peć u površini od 8 ari i 50
m2, koju je ranije kupio kod sada pok. V. Z.. Pošto ranije nije preveo ovu
nepokretnost sa V.Z. na sebe, podnio je tužbu Opštinskom sudu u Peći radi
utvrdjivanja prava svojine, te je pravosnažnom presudom na osnovu priznanja
P.br. 379/07 od 13.07.2007.g. utvrdjeno da je vlasnik predmetne nepokretnosti
na osnovu kupoprodajnog ugovora zaključenog izmedju njega kao kupca i pok. V.
Z. nakon čega je ovu nekretninu preveo na sebe u katastru, tako da se ista
sada vodi na njegovo ime. Istakao je da ne poznaje optuženog G.S. i da mu
nikada nije dao punomoćje da može prodati ovu nepokretnost bilo kome, pa ni
H.B..
Iz pravosnažne presude na osnovu priznanja Opštinskog suda u Peći P.br. 379/07
od 13.07.2007.g. proizilazi da je istom utvrdjeno da je S.(J.) P. iz Peći, na
osnovu kupoprodajnog ugovora zaključenog dana 15.05.1965.g., izmedju njega kao
kupca i pok. V.Z. rodj. L. iz Tivta kao prodavca, vlasnik nepokretnosti-
kat.parcele broj 5367/6 u ukupnoj površini od 0.08.50 ha upisane u posjedovnom
listu broj 305. KO Peć.
Iz posjedovnog lista broj 305. KO Peć od 30.11.2007.g. proizilazi da je
parcela broj 5367/6 u ukupnoj površini od 8 ari i 50 m2 upisana na ime Simić
(Jordana) Predraga.
Iz dopisa Advokatske komore Crne Gore br. 238/07 od 04.04.2007.g. proizilazi
da G.S. nije upisan u imenik advokata Advokatske komore Crne Gore.
Iz priznanica advokata G. S.-Agencije za promet nekretnina "Trgo-komerc"
Rožaje od 04.06.2004.g., proizilazi da je optuženi dana 04.06.2004.g. primio
od oštećenog H. B. iz Peći iznos od 4.000,00 eura na ime kapare za prodatu
nekretninu-zemlju po posjedovnom listu br. 305. KO Peć u površini od 0.08.50
ha na ime V. Z. iz Peći, a preostali iznos od 31.700,00 eura kupac će platiti
do 01.10.2004.g., a ako bude imao novac možda i prijete, te da će prenos
izvršiti nakon konačne isplate. Iz iste priznanice proizilazi da je oštećeni
dana 23.06.2004.g. isplatio optuženom na ime dijela kupoprodajne cijene iznos
od 3.000,00 eura, dok mu je dana 07.07.2004.g. isplatio iznos od 2.000,00 eura
i da mu je dana 17.07.2004.g. isplatio iznos od 2.000,00 eura, koju priznanicu
su potpisali svojeručno optuženi i oštećeni.
Iz priznanice advokata G. S.-Agencije za promet nekretnina "Trgo-komerc"
Rožaje od 11.06.2004.g., proizilazi da je toga dana od oštećenog primio iznos
od 5.000,00 eura koju je svojeručno potpisao.
Iz priznanice advokata G. S.-Agencije za promet nekretnina "Trgo-komerc"
Rožaje od 09.08.2004.g. proizilazi da je toga dana od oštećenog primio iznos
od 2.000,00 eura koju je svojeručno potpisao.
Iz priznanice advokata G. S.-Agencije za promet nekretnina "Trgo-komerc"
Rožaje od 09.10.2004.g. proizilazi da je toga dana od oštećenog primio iznos
od 2.000,00 eura i da je ostalo duga još 14.300,00 eura koju je svojeručno
potpisao.
Iz izvedenih dokaza u postupku nesumnjivo je utvrdjeno da je optuženi Ga. S.
negdje sredinom 2004.g. ponudio na prodaju oštećenom H. B. iz Peći nekretninu
vlasništvo S. P. zv. D., koji u tom periodu zbog poznatih dogadjaja na Kosovu
od 1999.g. nije živio u Peći, koju parcelu je D. kupio 1965.g. kod V. Z., a
nije je preveo na svoje ime, tako da se ista vodila u posjedovnom listu broj
305. KO Peć na njeno ime u površini od 8 ari i 50 m2. Da se optuženi tom
prilikom predstavio oštećenom da je advokat i kazao mu da ga je vlasnik ove
nekretnine S. Pr. zv. D., kojeg je on od ranije poznavao kao D., jer su bili
komšije u Peći, ovlastio da može u njegovo ime prodati ovu nepokretnost,
zaključiti kupoprodajni ugovor, a znao je da nije advokat i da ga stvarni
vlasnik ove nekretnine nije ovlastio da mu proda istu, niti mu je dao
punomoćje da to učini. Oštećeni je pristao da kupi ovu nekretninu koja se
nalazi pored njegovog imanja, jer je vjerovao optuženom kao advokatu koji ga
je uvjeravao u pravnu sigurnost ovog pravnog posla, pa je istu kupio po cijeni
od 4.000,00 eura po jednom m2 i pristao da prije zaključenje pismenog
kupoprodajnog ugovora isplati optuženom kao punomoćniku prodavca ukupan iznos
od 18.000,00 eura u više rata, lično na ruke, vjerujući pritom u njegovu
stručnost i dobre namjere, tim prije što je optuženi u svojstvu punomoćnika-
advokata svojeručno ispisao i potpisao potvrde o isplati novca i garantovao da
će nekretninu prevesti na njega nakon isplate poslednje rate kupoprodajne
cijene. Utvrdjeno je da je optuženi, da bi do kraja ostvario svoje prevarne
namjere pribavio lažno punomoćje kojim ga je, kao advokata, navodno ovlastio
vlasnik ove nekretnina S. Pr. zv. D. da mu istu proda, nakon što nekretninu
koja se tada vodila na V. Z. prevede na njega i zaključi kupoprodajni ugovor
sa kupcem, koje punomoćje je pokazao oštećenom, učvršćujući time njegovo
uvjerenje da postupa kao advokat-punomoćnik stvarnog vlasnika nekretnine, i
time ga je doveo i održavao u zabludi da mu na štetu svoje imovine isplati dio
kupoprodajne cijene u iznosu od 18.000,00 eura i to: 4.000,00 eura dana
04.06.2004.g., 3.000,00 eura dana 24.06.2004.g., 2.000,00 eura dana
07.07.2004.g., 2.000,00 eura dana 17.07.2004.g., 5.000,00 eura dana
11.06.2004.g. i 2.000,00 eura dana 09.08.2004.g., a kada je trebao da mu
isplati i poslednju ratu i da ovjere kupoprodajni ugovor optuženi je
izbjegavao kontakt sa njim, pa je shvatio da je prevaren i da je optuženi od
početka planirao da ga prevari, jer mu nije predao, niti izvršio prenos i upis
navedenog zemljišta u javne knjige, niti mu je vratio novac do danas.
Utvrdjeno je da oštećeni ne bi pristao da kupi ovu nekretninu od optuženog, da
mu se on nije predstavio da je advokat.
Ove činjenice utvrdjuju se iz iskaza svedoka-oštećenog H.B., svedoka A. B., S.
P. zv. D., koje je sud prihvatio kao jasne, objektivne i uvjerljive, a
dovodeći iste u vezu sa navodima iz navedenih priznanica o prijemu novca koje
je ispisao i potpisao optuženi kao advokat, te navoda iz presude Opštinskog
suda u Peći i posjedovnog lista broj 305, zaista se nedvosmisleno utvrdjuje
prednje činjenično stanje.
Dakle, u postupku je utvrdjeno da je optuženi u vremenu od 04.06. do
09.08.2004.g. u Peći u namjeri da sebi pribavi protivpravnu imovinsku korist
lažnim prikazivanjem činjenica da je advokat i da mu je S.P.zv. D., izdao
punomoćje i ovlastio ga da u njegovo ime proda nekretninu, koju je kupio kod
V. Z. 15.05.1965.g. a nije je uknjižio na svoje ime, koja se vodi po
posjedovnom listu broj 305. KO Peć na ime V. Z. iz Peći, u ukupnoj površini od
8 ari i 50 m2, po kulturi kuća, dvorište i voćnjak i pokazao lažno punomoćje
H. B.iz Peći i time ga doveo i održao u zabludi da mu na štetu svoje imovine
isplati dio kupoprodajne cijene za predmetnu nepokretnost u iznosu od
18.000,00 eura, a istu mu nije predao niti izvršio prenos i upis zemljišta na
njegovo ime u javne knjige.
Imajući u vidu utvrdjeno činjenično stanje, sud je djelimično precizirao
činjenični opis djela kao u dispozitivu ove presude i prilagodio ga utvrdjenom
činjeničnom stanju, smatrajući da time nije povrijedjen identitet optužbe i
presude.
Cijeneći psihički odnos optuženog prema učinjenom krivičnom djelu, sud je
našao da je isti bio svestan svog djela tj. svestan da lažno prikazuje
činjenice oštećenom da je advokat i da mu je stvarni vlasnik nepokretnosti S.
P. zv. D. izdao punomoćje i ovlastio ga da u njegovo ime proda navedenu
nepokretnost, da je prevede na kupca i da time dovodi i održava u zabludu
oštećenog da mu na štetu svoje imovine plati dio kupoprodajne cijene u ukupnom
iznosu od 18.000,00 eura, znajući da mu nepokretnost neće predati, niti
izvršiti prenos i upis zemljišta na njegovo ime, i to je htio, pa je krivično
djelo izvršio sa direktnim umišljajem.
Pravnom ocjenom utvrdjenog činjeničnog stanja, sud je našao da su u radnjama
optuženog sadržani svi bitni elementi krivičnog djela prevara iz čl. 244. st.
3. u vezi st. 1. KZ.
Sa navedenih razloga, sud nije prihvatio tezu odbrane branioca optuženog da
njegov branjenik nije izvršio krivično djelo za koje je optužen, jer je u
postupku utvrdjeno da je isti izvršio krivično djelo koje mu je optužbom
stavljeno na teret i da je za kriv i krivičnopravno odgovoran.
Za izvršeno krivično djelo sud je optuženog oglasio krivim i osudio ga na
kaznu zatvora u trajanju od 1 (jedne) godine i 6 (šest) mjeseci.
Prilikom odlučivanja o izboru vrste i visine kazne, sud je imao u vidu sve
okolnosti koje utiču da kazna bude veća ili manja iz čl. 42. KZ, pa je posebno
cijenio težinu izvršenog krivičnog djela, stepen krivice optuženog, stepen
nastupele posledice, okolnosti pod kojima je djelo izvršeno, držanje optuženog
nakon izvršenog djela, cijeneći pritom kao otežavajuću okolnost njegovu raniju
osudjivanost zbog istog krivičnog djela, pa je sud u nedostatku olakšavajućih
okolnosti našao da je imalo mjesta izricanju ovakve vrste i visine kazne,
ubijedjen da će izrečena kazna zatvora u naznačenom trajanju u dovoljnoj mjeri
uticati na optuženog da ubuduće ne vrši bilo kakva krivična djela i da će
vaspitno djelovati na druge da ne čine ista ili slična djela.
Na osnovu čl. 202. u vezi čl. 199. st. 2. tač. 7. i st. 4. ZKP, sud je
obavezao optuženog da plati ovome sudu na ime troškova krivičnog postupka
iznos od 350,00 eura, koji troškovi se odnose na ime troškova za branioca
postavljenog po službenoj dužnosti.
Na osnovu čl. 202. u vezi čl. 199. st. 2. tač. 9. i st. 3. ZKP u vezi čl. 2.
Uredbe o izmjenama Uredbe o naknadi troškova u sudskim postupcima, sud je
obavezao optuženog da plati ovome sudu na ime paušala iznos od 50,00 eura.
Na osnovu čl. 212. st. 2. ZKP, sud je obavezao optuženog da plati oštećenom H.
B. na ime naknade štete iznos od 18.000,00 eura sa zakonskom kamatom i to: na
iznos od 4.000,00 eura počev od 04.06.2004.g., na iznos od 3.000,00 počev od
24.06.2004.g., na iznos od 2.000,00 eura počev od 07.07.2004.g., na iznos od
2.000,00 eura počev od 17.07.2004.g., na iznos od 5.000,00 eura počev od
11.06.2004.g. i na iznos od 2.000,00 počev od 09.08.2004.g., jer je u postupku
utvrdjeno da je u tom iznosu pričinio štetu oštećenom.
Sa izloženog odlučeno je kao u dispozitivu ove presude.
OSNOVNI SUD U ROŽAJAMA, dana 23.06.2011.g.
Zapisničar, PREDSJEDNIK VIJEĆA-SUDIJA,
Azra Dacić s.r. Milosav Zekić s.r.
PRAVNA POUKA: Protiv ove presude može se izjaviti žalba u roku od 15 dana od
dana prijema iste i to Višem sudu u Bijelom Polju, a preko ovog suda.