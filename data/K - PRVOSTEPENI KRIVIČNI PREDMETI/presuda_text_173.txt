P broj: 514/2010-09  
Osnovni sud u Bijelom Polju, sudija Raja Joksimović, u pravnoj stvari tužioca M.M. iz __________, koga zastupa punomoćnik adv. Ranislav Popović, protiv tuženog „________, koga zastupa Urošević Sonja, adv. iz Nikšića, radi naknade štete, nakon održane  usmene, glavne i javne rasprave zaključene dana 13.04. 2011 godine  u prisustvu tužioca i njegovog punomoćnika, a u odsustvu uredno pozvanog tuženog, donio je dana 13. 05. 2011 godine,


                P R E S U D U



USVAJA SE tužbeni zahtjev tužioca, pa se obavezuje tuženi da tužiocu po osnovu naknade štete iz osnova kolektivnog osiguranja za trajni gubitak opšte radne sposobnosti isplati iznos od 544 eura i po osnovu dnevne naknade za bolovanje iznos od 345,44 eura, što ukupno iznosi 889,84 eura, sa zakonskom kamatom na ovaj iznos počev od dana podnošenja tužbe  pa do konačne isplate.  
Obavezuje se tuženi da tužiocu na ime troškova postupka isplati iznos od 1553,36 eura, a sve prednje u roku od 15 dana po pravosnažnosti presude, pod prijetnjom prinudnog izvršenja.


                 O b r a z l o ž e nj e


Tužilac je u tužbi i riječi na raspravi lično i preko punomoćnika istakao-da je dana 6.5. 2008 godine u saobraćajnoj nezgodi koja se dogodila na magistralnom putu Bijelo Polje-Prijepolje teško povrijedio usljed čega se dugo vremena liječio. Dana 16. 12. 2008 godine obratio se zahtjevom za naknadu štete tuženom po osnova kolektivnog osiguranja radnika od posledice nesrećnog slučaja, ali je tuženi odbio tužbeni zahtjev,  obrazlažući da je tužilac upravljao putničkim vozilom pod dejstvom alkohola, što je izazvalo saobraćajnu nezgodu.Međutim izmedju alkoholisanosti tužioca i nastanka saobraćajne nezgode ne postoji uzročna veza, sa razloga što je za saobraćajnu nezgodu isključivi krivac V.Z., koji je uprvljao putničkim motornim vozilom marke „Opel korsa“, a tužilac nije niti jednom radnjom doprinio nastanku nezgode. Polazeći od toga da je poslodavac za svoje radnike zaključio polisu  kolektivnog osiguranja radnika od posledica nesrećnog slučaja sa tuženim, to je tuženi u obavezi da tužiocu naknadi štetu koju je pretrpio u saobraćajnoj nezgodi. Ovo kod činjenice da je kod tužioca  došlo do umanjenja životne aktivnosti 10 %, pa je obaveza  istog da mu po tom osnovu isplati 2000 eura, shodno polisi osiguranja izmedju tuženog i JP Elektroprivreda CG. Tužiocu pripada po zaključenoj polisi i dnevna naknada usled prolazne nesposobnosti za rad, koja shodno mjesečnoj premiji od 5 eura iznosi 2,5 eura dnevno, a za 127 dana iznosi 317,50 eura.  
Na raspravi održanoj dana 13.4. 2011 godine  punomoćnik tužioca je naveo  da  mu je kao punomoćniku  tužioca od strane tuženog ponuđeno da spor riješe dogovorom, što je i prihvatio ali nakon što je dostavio i troškove koje je imao za vođenje ove parnice dobio je obavještenje od tuženog da udustaju od dogovora.U razgovoru koji je obavio sa   tuženim potencirali su visoke troškove postupka a posebno činjenicu da je tražio troškove uvećane za PDV jer je poreski obveznik.Na raspravi je opredijelio i tužbeni zahtjev,   tražeći da sud obaveže  tuženog da tužiocu iz osnova naknade štete po polisi kolektivnog osiguranja radnika isplati za trajni gubitak opšte radne sposobnosti iznos od 544 eura kao i po osnovu dnevne naknade za bolovanje za iznos od 345,44 eura, što ukupno daje iznos 889,84 eura, sa kamatom na ovaj iznos počev od dana podnošenja tužbe, pa do isplate.U završnom izlaganju je predložio da sud usvoji opredijeljeni tužbeni zahtjev, tražeći troškove postupka opredijeljeno.  
U odgovoru na tužbu tuženi je preko punomoćnika osporio osnovanost tužbenog zahtjeva , navodeći da u predmetnom slučaju obaveza osiguravača je isključena kod nesporne činjenice da je tužilac u momentu nezgode bio u alkoholisanom stanju, te da postoji uzročna veza izmedju alkoholisanog stanja osiguranika i nastupanja osiguranog slučaja iz čega proizilazi da je obaveza osiguravača isključena, ne sporeći činjenicu da je tužilac osiguran po osnovu kolektivnog osiguranja radnika od posledica nesrećnog slučaja.Na ročištu za glavnu raspravu  održanom  dana 13.4. 2011 godine nije pristupio  a isti je uredno obaviješten, pa je sud glavnu raspravu održao i zaključio u odsustvu uredno pozvanog tuženog u smislu člana 298 ZPP-a, čime je izostalo njegovo završno izlaganje.  
Radi donošenja pravilne i zakonite odluke u ovoj pravnoj stvari, sud je tokom dokaznog postupka izvršio uvid u spise predmeta ovog suda K br. 436/09, izvršio uvid u presudu Osnovnog suda K br. 436/09 od 14. 11. 2009 godine, izvršio uvid u izjavljenu žalbu ODT u Bijelom Polju na presudu K br. 436/09, izvršio uvid u izvještaj broj 708 od 9.5. 2008 godine, izvršio uvid u zapisnik o uvidjaju Kr br. 53/08, izvršio uvid u polisu osiguranja o posledici nesrećnog slučaja br. 06805 od 17. 11. 2002 godine, izvršio uvid u medicinsku dokumentaciju koja glasi na ime tužioca,  pročitao nalaz i mišljenje vještaka medicinske struke dr Asanović Petra od 22. 11. 2010 godine, pročitao nalaz vještaka dr Petra Asanovića od 9. 12. 2010 godine, pročitao nalaz i mišljenje vještaka saobraćajne struke Milenka Čabarkape, saslušao vještaka saobraćajne struke radi pojašnjenja datog nalaza i mišljenja, pročitao dopunu nalaza vještaka  medicinske struke dr Petra Asanovića i saslušao tužioca u svojstvu  parnične stranke.  
Nakon provedenog dokaznog postupka i ocjene izvedenih dokaza, kako svakog pojedinačno, tako i svih zajedno u medjusobnoj povezanosti shodno odredbama čl. 9 ZPP-a, sud je odlučio kao u izreci presude iz sljedećih razloga.  
Nesporno je da je tužilac radnik JP Elektroprivrede CG – Elektrodistribucija Bijelo Polje , da je Elektroprivreda CG zaključila Polisu o osiguranju lica od posledica nesrećnog slučaja (nezgode), sa tuženim, i da je u saobraćajnoj nezgodi tužilac zadobio tjelesne povrede usled kojih se nalazio na bolovanju. Nije sporno ni to da se tužilac nalazio u alkoholisanom stanju prilikom saobraćajne nezgode, kao i da  je do nezgode došlo sudarom dva vozila-vozila,,Opel korsa kojim je upravljao V.Z. i vozila ,,Opel kadet,,kojim je upravljao tužilac.Povodom saobraćajne nezgode u kojoj je tužilac pretrpio štetu dana 6.5.2008godine V.Z. je oglašen krivim zbog krivičnog djelo- teško djelo protiv bezbjednosti javnog saobraćaja iz čl.348 st.1 u vezi čl.339 st.1 Krivičnog zakonika Crne Gore i osuđen na kaznu zatvora u trajanju od 3(tri) mjeseca zatvora. Oštećeni M.M.-tužilac u ovoj pravnoj stvari upućen je na parnični postupak radi ostvarivanja imovinsko pravnog zahtjeva.  
Sporno je da li je postojala uzročna veza izmedju alkoholisanog stanja tužioca  \- kao osiguranika i nastupanja osiguranog slučaju, da li postoji osnov odgovornosti na strani  tuženog, tj. da li je tuženi u obavezi da tužiocu povodom predmetne saobraćajne nezgode isplati iznos od 889,84 eura na ime gubitka opšte radne sposobnosti, kao i po osnovu dnevne naknade za bolovanje, a koji se  tužbom traži.  
Odredbom člana 10, tačka 10 Opštih uslova za osiguranje lica od posledica nesrećnog slučaja (nezgode), predvidjeno je: isključenje obaveze osiguravača ako je nesrećni slučaj nastao usled uzročne veze - djelovanja narkotičkih sredstava ili alkoholisanog stanja osiguranika i nastanka nesrećnog slučaja, a osiguranik je u alkoholisanom stanju ako se utvrdi prisustvo alkohola u krvi više od 0,50 promila kod vozača a kod ostalih vozača više od 1 promil.    
      U pisanom nalazu i mišljenju  od 29. 6. 2010 godine vještak saobraćajne struke Milenko Čabarkapa  je naveo  – da su u saobraćajnoj nezgodi koja se dogodila dana  6.5.2008godine  učestvovali vozač putničkog vozila ,,opel korsa,, reg oznake BP ______ kojim je upravljao V.Z.i vozač putničkog vozila ,,opel cadet,, reg oznake BP _______ kojim je upravljao M.M. Do nezgode je došlo propustima vozača putničkog vozila „Korsa“ tj. upravljanjem putničkom vozilom corsa neprilagođenom i nebezbjednom brzinom i preduzimanje nebezbjednog kočenja putničkog vozila ,,corsa,,  je propust koji se smatra razlogom za nastanak predmetne nezgode. Propusti vozača putničkog vozila corsa su u uzročnoj vezi sa nastankom ove nezgode i doprinijeli su da posledica ove nezgode bude teža. Propusti vozača putničkog vozila Kadet nisu u uzročnoj vezi sa nastankom saobraćajne nezgode a doprinijeli su da posledice ove nezgode budu neznatno teže. Kako je tuženi prigovorio nalazu ovog vještaka to je sud pozvao vještaka radi pojašnjenja datog nalaza pa je vještak na raspravi održanoj dana 27. 10. 2010 godine  pojašnjavajući dati nalaz naveo - da uticaj alkoholisanosti vozača putničkog vozila na njegove psihofizičke mogućnsoti za upravljanje putničkim vozilom je izvan domena tehničkih nauka, ali da dati kvantitativni odnos propusta učesnika nezgode može se smatrati fakultativnim, pa je u nalazu i mišljenju od 29.6. 2010 godine naveo da propust vozača putničkog vozila „Opel kadet“ nije u uzročnoj vezi , sa razloga što je ova nezgoda nastala propustima vozača „Opel korsa“, koji nije održao putanju kretanja vozila svojom kolovoznom trakom prelazeći na kolovoznu traku kojom se kretalo vozilo Opel kadet, stvarajući prepreku na toj putanji.Kvantativna mjera doprinosa vožnje putničkog vozila ,,opel kadet,, neprilagođenom brzinom težini posljedica ove nezgode ima red veličine  15% i isti se odnosi na nastalu materijalnu štetu  i na stepen povređivanja lica u vozilu. Vještak je naveo  da propusti vozača putničkog vozila ,,opel kadet nisu u uzročnoj vezi  sa nezgodom sa razloga što je nezgoda nastala propustima vozača ,,opel corsa,, koji nije održao  putanju kretanja vozila svojom kolovoznom trakom prelazeći na kolovoznu traku kojom se kretalo vozilo ,,opel kadet,, stvarajući prepreku na toj putanji.  
     Nalaz i mišljenje ovog vještaka, te pojašnjenje  datog nalaza i mišljenja  sud je u potpunosti prihvatio   kao stručan i objektivan i dat  po pravilima struke .  
Iz nalaza i mišljenja vještaka dr Petra Asanovića od 21. 11. 2010 godine utvrdjeno je da je tužilac u saoraćajnoj nezgodi koja se dogodila 6.5. 2008 godine zadobio povredu lijeve šake (prelom prve metakarpalne kosti), povredu grudnog koša (kontusija grudnog koša), povredu glave (kontuziju glave sa većim brojem ekskorijacija u predjelu čela) koje povrede čine tešku tjelesnu povredu, tj. zadovijene povrede  prelom i MC kosti je teška tjelesna povreda, nagnječenje grudnog koša i glave laka tjelesna povreda, ali se zbirno radi o teškoj tjelesnoj povredi.Iz pisanog nalaza i mišljenja vještaka Petra Asanovića od 9. 12. 2010 godine utvrdjeno je- da je kod tužioca došlo do umanjenja opšte životne aktivnosti od 5 %, jer je u toku liječenja kod povrijedjenog došlo do sudekove atrofije ili osteoporoze šake udružene sa bolovima i ograničenim pokretima prstiju lijeve šake. Po završetku liječenja zaostali su ograničeni pokreti prstiju lijeve šake.Umanjenje opšte životne aktivnosti ogleda se u smanjenju zadovoljavanja osnovnih životnih funkcija za   za procenat od 5%. U dopuni nalaza i mišljenja  vještak dr Petar Asanović naveo je i to da povreda prelom prve metakarpalne kosti je najvjerovatnije nastala prilikom nezgode dok je povrijeđeni -tužilac  držao  šake na volanu tako da činjenica da li je  tužilac bio vezan sigurnosnim pojasom  nije uticala na zadobijenu povredu.Povreda grudnog koša i povreda glave u smislu većeg broja ogrebotina u predjelu čela, mogle su nastati  i u slučaju da povrijedjeni udara glavom u bočni stub od auta, a nije isključivo da su povrede nastale udarcem glave u vjetrobransko staklo, u tom slučaju da je vezan sigurnosnim pojasom te povrede ne bi nastale.  
Nalaz vještaka  medicinske struke  dr.Petra Asanovića kao i dopunu osnovnog nalaza, sud je u potpunosti prihvatio i  na iste  stranke nijesu prigovorile.  
Saslušan u svojstvu parnične stranke tužilac je naveo-da je bio vezan sigurnosnim pojasom, kao i njegov kolega, što je i  praktikovao kao vozač prilikom ulaska u auto. Nije sporio da je konzumirao alkohol, ali ističe da je izmedju nastanka saob.nezgode i alkoholisanosti ne postoji uzročno  posledična veza. Smatra da nije doprinio nastanku saobraćajne nezgode, ali prihvata doprinos od 15 %, kako je to utvrdio vještak saobraćajne struke.Sud je iskaz tužioca u potpunosti prihvatio i isti nije u suprotnosti sa ostalim izvedenim dokazima.  
       Iz medicinske dokumentacije tužioca koja se nalazi u spisima predmeta  utvrđeno je da  se  tužilac nalazio na bolovanju 127 dana.  
 Kod ovakvog činjeničnog stanja sud je našao  da  na strani tuženog postoji odgovornost, jer  je izvedenim dokazima  utvrđeno da alkoholisanost tužioca ne predstavlja uzrok za nastanak saobraćajne nezgode, te da ne postoji uzročna veza izmedju ponašanja tužioca – alkoholisanost i neprilagodjene vožnje i nastanku saobraćajne nezgode pa je  usvojio  tužbeni zahtjev tužioca u cjelosti i obavezao tuženog da  tužiocu  na ime naknade štete po polisi kolektivnog osiguranja isplati za trajni gubitak opšte radne sposobnosti iznos od 544 eura, kao i po osnovu dnevne naknade za bolovanje iznos od 345,44 eura, a što ukupno iznosi 889,84 eura, sa zakonskom kamatom na ove iznose počev od dana podnošenja tužbe, pa do konačne isplate.  
 Ovo imajući u vidu  Polisu kolektivnog osiguranja zaključenu između tuženog sa   poslodavcem tužioca kojom je ugovorena osigurana suma za slučaj invaliditeta u visini od 12.800€.Kako je kod tužioca došlo do umanjenja životne aktivnosti  od 5% to mu  pripada naknada štete u iznosu od 640€.Međutim, imajući u vidu doprinos tužioca od 15 %   proizilazi  da šteta tužiocu  po osnovu umanjenja životne aktivnosti iznosi 544€ (640 minus 96 za procenat doprinosa tužioca).Prema uslovima osiguranja tužiocu pripada i naknada dnevna od 3,20€ po danu a obzirom da se tužilac nalazio  na bolovanju 127 dana ,to mu dnevna naknada za ovaj period iznosi 406,40€ (3,20 puta 127).Međutim imajući u vidu doprinos tužioca od 15% to je sud umanjio navedeni iznos za procenat od 15 % , tako da ukupna šteta po  po osnovu dnevne naknade iznosi  345,44€.  
       Sud je cijenio navode tuženog da se vještak medicinske struje izjasni  o procentu umanjenje životne aktivnosti  kod tužioca  za povrede glave ali je našao da nijesu od uticaja na drugačije odlučivanje u ovoj pravnoj stvari kod činjenice da tužilac traži umanjenje životne aktivnosti po osnovu povrede lijeve šake.Sud je cijenio i ostale izvedene dokaze ali njesu od uticaja na drugačije odlučivanje u ovoj pravnoj stvari.  
Sud je obavezao tuženog da tužiocu na ime troškova postupka isplati iznos od 1553,60 eura a isti se odnose na ime pisanja tužbe od strane advokata iznos od 87,75 eura, sastava žalbe iznos od 175,50 eura, za pristup na  9 održanih ročišta iznos od  789,75 eura, ( 87,75€ puta 9) za 4 odložena ročišta iznos od 175,60 (43,90€ puta 4)  kao i na ime troškova vještačenja iznos od 325 € a sve shodno AT koja se primjenjuje u Crnoj Gori.Troškovi su advokatu uračunati uvećani za PDV od 17 % , jer je punomoćnik tužioca priložio rješenje  da je poreski obveznik ( član 5 Advokatske tarife).

Sa iznijetih razloga odlučeno je kao u izreci ove presude.  
                   OSNOVNI SUD U BIJELOM POLJU  
            Dana 13. 05. 2011 godine,



                                   S U D I J A,  
                                Raja Joksimović s.r
