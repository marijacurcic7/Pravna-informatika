VIŠI SUD U PODGORICI
K.br.57/2007
Podgorica, 26.07.2011. godine  
U   IME   NARODA
VIŠI SUD U PODGORICI, kao prvostepeni krivični, u vijeću sastavljenom od
sudije Ćupić Ratka, kao predsjednika vijeća i sudija porotnika, Radević
Radenka i Todorović Slavice kao članova vijeća, uz učešće Alibalić Emine kao
zapisničara, u krivičnom predmetu protiv optuženog B. Lj. koga brani po
službenoj dužnosti advokat M. A. iz Podgorice zbog krivičnog djela teško djelo
protiv bezbjednosti javnog saobraćaja čl.348 st.2 u vezi čl.339 st.1 KZ,
rješavajući po optužnici Višeg državnog tužioca u Podgorici Kt.br.228/04 od
25.11.2004. godine, koju je na glavnom pretresu zastupala Medenica Lepa
zamjenik VDT-a iz Podgorice, nakon održanog glavnog javnog  pretresa dana
22.07.2011. godine, u prisustvu zastupnika optužnice, branioca optuženog i
punomoćnika oštećene porodice, te nakon tajnog vijećanja i glasanja donio je,
a dana 26.07.2011. godine javno objavio  
PRESUDU
Optuženi B.Lj., zv. ...,rodjen ... godine u P., gdje je nastanjen - ul. ...,
gradjevinski radnik, neoženjen, pismen, završio osnovnu školu, vojsku nije
služio, siromašnog imovnog stanja, neosudjivan, u pritvoru od 31.08.2004.
godine do 22.02.2005. godine.  
Kriv je
Zato što je:  
Dana 30. avgusta 2004. godine oko 22,15 časova u U., na regionalnom putu U. –
A., u mjestu D. Š., u neposrednoj blizini skretnice za naselje kod crkve,
nepridržavajući se saobraćajnih propisa iz čl.46 i 171 ZOOBS-a na putevima,
ugorozio saobraćaj i doveo u opasnost zivot ljudi, na način što je
upravljajući putničim vozilom marke "Golf II" reg. br. ... od pravca U. prema
A., prije sticanja prava na upravljanje motornim vozilom, brzinom od 124 km/h
u zoni ograničenja brzine do 80 km/h koja je bila veća od dozvoljene, usled
čega je prednjim dijelom vozila udario u zadnji dio vozila marke "Golf II"
reg. br. ..., kojim je upravljao K. Z., a koje se kretalo ispred njega i
preduzimalo radju skretanja u lijevo, kojom prilikom su saputnici u vozilu K.
Z., i to K. Dj., zadobila teške tjelesne povrede od kojih je nastupila smrt,
dok su K. H., K. A., A. V. i K. Z.- lake tjelesne povrede, a saputnik
optuženog J. V. zadobio lake tjelesne povrede,  
- čime je izvršio krivično djelo - teško djelo protiv bezbjednosti javnog
saobraćaja iz čl.348 st.2 u vezi čl.339 st.1 KZ,  
Pa ga sud primjenom citiranog zakonskog propisa i čl.4, 32, 36, 42 i 51 KZ, te
čl.199, 202, i 364 ZKP-a
OSUDJUJE
Na kaznu zatvora u trajanju od 3 (tri) godine, u koju kaznu mu se uračunava
vrijeme provedeno u pritvoru od 31.08.2004. godine do 22.02.2005. godine.  
Obavezuje se optuženi da ovom sudu plati troškove krivičnog postupka u iznosu
od 500,00 eura, kao i iznos od 100,00 eura, na ime paušala sve u roku od 15
dana od dana pravosnažnosti presude, pod prijetnjom prinudne naplate.  
Oštećeni K. Z., K. H., i A. V. se radi ostvarivanja imovinsko-pravnog postupka
upućuju na parnicu.  
Obrazloženje
Optužnicom VDT-a Podgorica Kt.br.228/04 od 25.11.2004. godine, koju je njen
zastupnik na glavnom pretresu u činjeničnom opisu djelimično izmijenio i pri
tako izmijenjenoj optuženici ostao, stavljeno je na teret optuženom B.Lj. da
je izvršio krivično djelo koje je činjenično i pravno bliže opisno u izreci
presude, te predložio da ga sud oglasi krivim i kazni po zakonu.  
Pošto optuženi nije dostupan državnim organima sudjenje je održano u njegovom
odsustvu, shodno rješenju krivičnog vijeća ovog suda Kv.br.520/11 od
03.06.2011. godine.  
Na glavnom pretresu, pročitana je odbrana optuženog iznijeta na zapisniku o
saslušanju kod MUP-a - Odjeljenja bezbijednosti U. od 31.08.2004. godine, te
na zapisnicima pred istražnim sudijom ovog suda od 01.09.2004. godine, kao i
na zapisniku o glavnom pretresu od 18.02.2005. godine.  
U svojoj odbrani pred ovlašćenim službenikom policije OB U. i kod istražnog
sudije ovog suda, optuženi je naveo da je kritične prilike upravljao vozilom
marke "Golf II" kosovskih registarskih oznaka, koje je vlasništvo njegovog
brata Š., te da se kretao iz pravca U. u pracu A. Sa njim u vozilu bila su tri
njegova poznanika kojima ne zna ime i prezime. Jedan od njih, koji je sjedio
na mjestu suvozača pitao ga je u jednom trenutku koliko brzo može da ide
njegov auto, na što je on odgovorio "Ajde da probamo". Nakon toga je dodao
gas, iako nikad ranije nije vozio tako brzo. Kada je došao blizu crkve koja se
nalazi pored tog puta, primijetio je na nekih 50 metara ispred sebe vozilo
koje je stajalo na kolovozu. Ablendovao je i uključio lijevi žmigavac sa
namjerom da ga obidje sa lijeve strane. U tom trenutku vozač tog vozila daje
lijevi pokazivač pravca i svojim vozilom kreću u lijevo u pravcu skretanja
koje se nalazi lijevo u blizini crkve. On se tada vratio desno na svoju
kolovoznu traku, a kako nije mogao da to vozilo obidje sa desne strane, ponovo
se vratio na lijevu kolovoznu traku i otpočeo da koči. Dalje navodi da se
nakon toga ne sjeća ničega više do dolaska u bolnicu. Dodao je da iako već 5
godina vozi auta, nema položen vozački ispit i da nikada nije išao u auto
školu, nikad ranije nije imao saobraćajnu nezgodu i policija ga do sada nije
zaustavljala u saobraćaju, niti kontrolisala. Ispoljio je žaljenje zbog svega
što se desilo, te kazao da bi mu bilo draže da je on poginuo u ovoj nezgodi
nego K. Dj.  
Na glavnom pretresu optuženi je ponovio prethodne navode i dodao da se ne
sjeća da li je nakon nezgode napuštao lice mjesta i ne zna da li je to rekao
pred policijom. U završnoj riječi je ponovio da mu je izuzetno žao što je
došlo do ove nezgode.  
Branilac optuženog je u završnoj riječi naveo da ostaje pri ranije datoj
završnoj riječi (tj. sa glavnog pretresa od 18.02.2005. godine), što znači da
je njegov branjenik priznao izvršenje krivičnog djela stavljenog mu na
teret,da osjeća odgovornost zbog teške posledice ove nezgode, te da će to
nositi u sebi do kraja života kao najveću kaznu, a da sud prilikom
odmjeravanja kazne treba da uzme u obzir olakšavajuće okolnosti - mladost
optuženog, njegovo korektno držanje pred sudom kao i okolnost da ranije nije
osudjivan, te da ga što blaže kazni.  
Sud je na pretresu izveo dokaze: čitanjem iskaza svjedoka T. M. sa zapisnika
Ki.br. 180/04 od 19.10.2004. godine, da pred istražnim sudijom ovog suda, J.
V. sa zapisnika o saslušanju Kri.br 42/04 datog pred istražnim sudijom
Okružnog suda u L., B. I. sa zapisnika o saslušanju kod istražnog sudije ovog
suda Ki.br. 180/04 od 19.10.2004. godine, A. V. i njegovog zakonskog
zastupnika kod istražnog sudije ovog suda od 08.10.2004. godine, K. Z. sa
zapisnika o saslušanju kod istražnog sudije ovog suda Ki.br. 180/04 od
28.04.2004. godine, K. H. dat pred istražnim sudijom ovog suda od 27.10.2004.
godine, čitanjem zapisnika o uvidjaju sačinjenog od strane Istražnog sudije
Osnovnog suda u U. Kri.br.132/04 od 30.08.2004. godine, čitanjem Izvještaja o
tehničkom pregledu vozila sačinjenog od Auto moto društvo ... iz U. br.80/03
od 15.09.2004. godine, čitanjem Izvještaja o alkoholisanosti na ime B.Lj. i K.
Z., čitanjem nalaza i mišljenja sudskog vještaka saobraćajne struke Č. G.,
čitanjem nalaza i mišljenje sudsko medicinskog vještaka dr B. B., čitanjem
medicinske dokumentacije na ime oštećenih i uvidom u skicu lica mjesta i foto
dokumentaciju koja se nalazi u spisima od 30.08.2004. godine.  
Svjedok - oštećeni K. Z., u svojoj izjavi je naveo da je u U. bio na godišnjem
odmoru i da je sa svojom suprugom Dj., sestrom H. i ćerkom A. odsjeo u kući Š.
V.. Pošto su u U. došli autobusom, od Š. V. je posudio njegovo vozilo "Golf
II" da bi pošao do grada i kupio autobuske karte jer su bili planirali da
sjutradan idu kući u P. U vozilu su bili A. V. koji je sjedio na mjestu
suvozača, K. H. koja je bila na zadnjem sjedištu, lijevo od nje K. A. i iza
mjesta suvozača K. Dj. Kada je trebao da skrene sa  puta Ulcinj – A. u pravcu
Š., uključio je lijevi pokazivač pravca prije nego što je započeo skretanje.
Ispred njega iz pravca A. nije bilo drugih vozila, a u retrovizoru je ugledao
vozilo koje je po njegovoj procjeni bilo udaljeno od njega oko 250 metara.
Prije nego što je otpočeo sa skretanjem, usporio je kretanje svog vozila, jer
je sporedni put ispod nivoa glavnog puta. U tom trenutku je čuo zvuk kočnica,
ugledao svijetla sa svoje lijeve strane i zaključio da će ovo vozilo udariti u
lijevu bočnu stranu njegovog vozila. Tada je dodao gas da bi izbjegao sudar, u
čemu nije uspio pa je došlo do jakog udara tog drugog vozila u njegovo vozilo.
Kada je izašao iz vozila vidio je pok. Dj. kako leži na zemlji. Odmah zatim
stigao je prijatelj Š. V. koji je svojim vozilom Dj. prebacio u bolnicu u B.,
dok je on sjutra dan pregledan u Dom zdravlja U. ali nije zadržan, već je
nakon obavljenog pregleda pušten kući. Pridružio se krivičnom gonjenju i
postavio je imovinsko - pravni zahtjev koji nije precizirao.  
Svjedok - oštećena K. H., u svojoj izjavi je navela da se kritične prilike
nalazila u vozilu "Golf II" kojim je upravljao njen brat Z. Na mjestu suvozača
sjedio je A. V., dok su na zadnjem sjedištu pored nje bile K. A. i pok. K. Dj.
koja je bila iza suvozača. Kazala je da je Z. vozio polako, te da je prije
nego što je započeo skretanje ulijevo upravcu Štoja, uključio lijevi pokazivač
pravca. Nakon udara je izgubila svijest, a osvijestila se u službi Hitne
pomoći u U.. Pridružila se krivičnom gonjenju i istakla imovinsko - pravni
zahtjev čiji iznos nije odredila.  
Svjedok - oštećeni A. V., u izjavi je naveo da je u vrijeme kada je nastala
nezgoda sjedio na mjestu suvozača u vozilu kojim je upravljao K. Z., dok su
pozadi - na zadnjem sjedištu sjedjeli: Z. žena Dj., sestra H. i ćerka A.. U
jednom trenutku za vrijeme vožnje osjetio je strašan udar, nakon čega se ničeg
ne sjeća.  
Svjedok - oštećeni J. V., je naveo da je u vrijeme nastanka nezgode bio sa B.
I. i T. M. u vozilu kojim je upravljao optuženi B.Lj. Tom prilikom je sjedio
pozadi sa T. M., dok je B. I. sjedio na mjestu suvozača. Kretali su se iz
pravca U. u pravcu A. i kada su došli do skretanja za plažu "K." optuženi je
započeo radnju preticanja vozila koje se kretalo ispred njih, tako da su
prešli u lijevu kolovoznu traku. U tom trenutku ispred njih se našlo vozilo
marke "Golf II" koje je skretalo u lijevo. Čim je ugledao to vozilo, optuženi
je otpočeo da koči, ali pošto se kretao dosta brzo nije uspio da izbjegne
nalijetanje na to vozilo ispred sebe, već je prednjim dijelom svog vozila
udario u lijevu bočnu stranu tog vozila. U ovoj nezgodi nije zadobio nikakve
povrede.  
Svjedok T. M., u svojoj izjavi je naveo da je navedene večeri šetao sa
drugovima J. V. i B. I., kada je naišao optuženi sa vozilom "Golf II" i pitao
ih hoće li sa njim da se "provozaju". Oni su to prihvatili i sjeli u vozilo.
B. I. je sjedio na mjestu suvozača, a J. V. i T. I. su sjedjeli na zadnjem
sjedištu. Dok su se kretali iz U. ka Š., ispred njih su se kretala dva vozila.
Optuženi je otpočeo radnju preticanja oba vozila i pri tom uredno dao lijevi
žmigavac, a čak je i ablendovao jer se kretao velikom brzinom. U tom trenutku
vozač vozila koje je bilo prvo u koloni je skrenulo u lijevo u pravcu crkve.
Nije vidio da li je vozač tog vozila uključio žmigavac, jer je optuženi vozio
veoma brzo, a sve se odigralo u djeliću sekunde, pa je samo osjetio jak udar.
Nakon udara izašao je iz vozila i sa J. i B. izašao na put, gdje su zaustavili
neko vozilo i pošli u Hitnu pomoć u U. Tamo je pregledan, a kasnije je u N.
izvršio dodatne preglede gdje su ljekari konstatovali lom malog prsta lijeve
ruke i iščašenje lijevog ramena o čemu posjeduje dokumentaciju. Nije se
pridružio krivičnom gonjenju niti je postavio imovinsko - pravni zahtjev.  
Svjedok B. I., u svom iskazu je naveo da je kritične prilike sjedio na mjestu
suvozača u vozilu kojim je upravljao optuženi. Kretali su se iz pravca U. u
pravcu A., optuženi je vozio veoma brzo, oko 140 km/h jer je u vozilu bilo
priče da se kreću tom brzinom. Ispred njih su se kretala dva vozila i optuženi
je započeo radnju preticanja, pri čemu je uključio lijevi pokazivač pravca, a
čak je i ablendovao ovim vozilima. U trenutku dok se kretao lijevom kolovoznom
trakom, vozilo koje je bilo prvo u koloni skrenulo je lijevo u pravcu crkve u
Š. U tom trenutku optuženi je otpočeo da koči, ali nije uspio da izbjegne
kontakt. Nakon ove nezgode pregledan je u Domu zdravlja u U., a zatim je
pušten bez medicinske dokumentacije. Nije se pridružio krivičnom gonjenju,
niti je postavio imovinsko - pravni zahtjev.  
Iz zapisnika o uvidjaju saobraćajne nezgode, utvrdjeno je da se predmetna
saobraćajna nezgoda dogodila 30.08.2004. godine oko 22 sata na putu U. – A. u
mjestu D. Š. U nezgodi su učestvovali K. Z. koji je upravljao vozilom marke
"Golf II" reg. oznaka ..., K. Dj., K. H. i V. A., kao saputnici u ovom vozilu
i B.Lj., koji je upravljao putničkim motornim vozilom marke "Golf II" reg.
oznaka ... i T. M., B. I. i J. V. kao saputnici u ovom vozilu. Lice mjesta je
put U. – A., mjesto zvano G. Š. Kolovozni zastoj je asfaltni, prav, suv i
ravan, podijeljen dobro vidljivom punom  linijom na dvije kolovozne trake. Na
kritičnom dijelu puta ograničenje brzine je 80 km/h i taj znak se nalazi sa
desne strane kolovoza, gledano iz pravca U. Vozilo marke "Golf II" reg. oznake
..., žute boje, zatečeno je van kolovoza u probijenoj žičanoj ogradi
porodičnog imanja Š. M., sa prednjim dijelom okrenutim u pravcu A. Od
materijalnih tragova na licu mjesta zatečeni su tragovi laka i stakla, tragovi
prosutog ulja, polomljeni djelovi maske i branika automobila, kao i trag
kočenja na prostoru lijeve saobraćajne trake u dužini od 50 metara. Izdata je
naredba da se od oba vozača uzme krv i urin, radi provjere prisustva alkohola
u organizmu. Konstatovano je da je B.Lj. upravljao vozilom bez položenog
vozačkog ispita, a zapisnički su konstatovana oštećenja na vozilu, a u skici
lica mjesta i fotoelaboratu koji  čine sastavni dio ovog zapisnika
evidentirani su tragovi, mjere i položaj vozila koji su u potpunosti identični
sa podacima na zapisniku.  
Iz citiranih Izvještaja o KC CG P. od 01.09.2004. godine, izdatih na ime K. H.
i B.Lj. br.1024 i 1026 analizom urina utvrdjeno je da su oba vozača bili u
trijeznom stanju bez koncentracije apsolutnog alkohola u krvi.  
Sudski vještak medicinske struke dr B. B., je u citiranom nalazu i mišljenju,
a na osnovu medicinske dokumentacije na ime oštećenih zaključio da je smrt K.
Dj. nastupila dana 30.08.2004. godine oko 22,00 časova. Smrt je nasilna i
nastupila je usled višestrukih krvarenja glave i potresa tkiva i organa glave,
zadobijenih u saobraćajnom udesu u kojem je učestvovala kao putnik u motornom
vozilu. K. Dj. je u predmetnoj nezgodi  zadobila povrede: krvarenje glave,
potresa glave i infrakt glave što je prouzrokovalo oštećenja brojih krvnih
sudova glave i isticanje krvi kako u spoljašnju sredinu tako i u lobanjsku
jamu, te oštećenja organa glave. Ove povrede nastupile su kao posledica udara
glavom u tvrdu ravnu podlogu kao što je dio unutrašnjosti zida motornog vozila
u kome se sada pok. Dj. K. nalazila. K. Z. je u predmetnoj nezgodi zadobio:
povrede glave u vidu nagnječine kože i mekog potkožnog tkiva ličnog dijela
glave u predjelu oba oka i krvni podliv lijevog oka i kože oko lijevog oka
koje povrede su nastale udarom glavom u tvrdu ravnu podlogu kao što je dio
unutrašnjosti motornog vozila; povrede u vidu nagnječine lijevog sedalnog
predjela te lijevog koljena i lijevog bubrega nastale udarom lijevim zadnjim
dijelom  karličnog pojasa povrijedjenog o tvrdu ravnu površinu kao što je dio
sjedišta na kojem je sjedio. Ove povrede i pjedinačno i u svom zbiru vještak
je kvalifikovao kao laku tjelesnu povredu. K. H. je zadobila povredu glave u
vidu nagnječanja kože i mekog tkiva sa ranom razderotinom u čeonom predjelu
ličnog dijela glave i oguljotine kože na nosu, povrede oba koljena i
nagnječine tijela nastale udarom o tvrdu podlogu kao što je unutrašnjost
automobila. Navedene povrede kako pojedinačno tako i u svom zbiru
predstavljaju laku tjelesnu povredu. K. A. je u predmetnoj nezgodi zadobila
povrede glave u vidu nagnječenja kože i mekog potkožnog tkiva i krvni podliv
kože potiljačnog predjela glave sa lijeve strane nastale udarom glavom o tvrdu
ravnu podlogu kao što je unutrašnjost automobila.Navedene povrede vještak je
kvalifikovao kao laku tjelesnu povredu. V. A. je u predmetnoj nezgodi zadobio
povredu zgloba lakta lijeve ruke koja povreda predstavlja laku tjelesnu
povredu. J. V. je u kritičnom dogadjaju zadobio povredu u vidu oštećenja šake
koja predstavlja laku tjelesnu povredu.  
Sudski vještak saobraćajne struke ing saobraćaja Č. G., je u svom nalazu i
mišljenju naveo da se predmetna nezgoda dogodila na putu U. – A., u mjestu G.
Š., na dijelu puta gdje postoji ograničenje brzine od 80 km/h. Put je
podijeljen neisprekidanom uzdužnom lijnijom na dvije kolovozne trake, dakle
mjesto nezgode predstavlja zonu zabrane preticanja vozila. Vozilo "Golf II"
... se kretalo u pravcu A. brzinom od 124 km/h. Po istom kolovozu, desnom
kolovoznom trakom i u istom smjeru kretalo se i vozilo "Golf II" ... brzinom
ne većom od 7-10 km/h, koje je započinjalo skretanje ulijevo. Vještak u svom
mišljenju navodi da je nezgoda nastupila kao posledica značajno uvećane brzine
kretanja vozila "Golf II" ... za zonu nastanka nezgode. Da se vozilo "Golf II"
... (tj. vozilo kojim je upravljao optuženi) kretalo u granicama dozvoljene
brzine, do kontakta ne bi došlo. Takodje vozač ovog vozila vršio je radnju
preticanja na mjestu gdje je to zabranjeno. Na strani vozača vozila "Golf II"
UL ... vještak nije našao nijedan propust, niti doprinos nastanku ove nezgode.  
Navedene nalaze i mišljenja sudskih vještka sud je cijenio kao stručne, jasne
i objektivne, pa ih je kao takve u cjelosti prihvatio.  
Cijeneći odbranu optuženog, izvedene dokaze, a posebno nalaz i mišljenje
vještaka saobraćajne struke Č. G., sud je na nesumnjiv način utvrdio da je
optuženi B.Lj., kao vozač putničkog vozila marke "Golf II", ..., počinio
propuste koji stoje u direktnoj uzročnoj vezi sa nastalom nezgodom. Naime,
upravljajući vozilom bez položenog vozačkog ispita (tj, prije sticanja prava
naupravljanje), isti se vozilom kretao brzinom znatno većom od dozvoljene i to
brzinom od 124 km/h. Usled toga je prednjim dijelom svog vozila udario u
zadnji dio vozila "Golf II" reg. oznake UL ..., kojim je upravljao K. Z., a
koje se kretalo ispred njega i preduzimalo radnju skretanja ulijevo. Na tom
dijelu puta brzina kretanja vozila je ograničena do 80 km/h i da se optuženi
kretao tom brzinom pa čak svakom brzinom manjom od 103 km/h mogao je
zaustaviti vozilo prije fizičkog kontakta sa vozilom, koje je preduzimalo
radnju skretanja u lijevo, i time izbjeći saobraćajnu nezgodu. Dakle,
nesumnjivo je utvrdjeno da se optuženi nije pridržavao saobraćajnih propisa iz
čl.171 ZOOBS-a na putevima (jer je vozilom upravljao prije sticanja prava na
upravljanje) i čl.46 ZOOBS-a na putevima (jer je vozilom upravljao brzinom
većom od dozvoljene), te na taj način prouzrokovao nastanak predmetne
saobraćajne nezgode. Upravljajući vozilom, a ne pridržavajući se saobraćajnih
propisa, optuženi je bio svjestan da na taj način može doći do ugrožavanja
javnog saobraćaja i dovodjenja u opasnost života ljudi, pa je na to pristao,
čime se njegov subjektivni odnos prema osnovnom djelu ispoljava kroz
eventualni umišljaj, a u odnosu na  konkretne posledice koje su nastale - smrt
pok. K. Dj. i povredjivanje ostalih oštećenih, optuženi je postupao nehatno,
jer iako je bio svjestan da je se njegovim radnjama može proizvesti i takva
posledica, isti je olako držao da do nje neće doći, odnosno da će je moći
spriječiti.  
Kod naprijed utvrdjenih činjenica sud nalazi, da se u radnjama optuženog B.Lj.
stiču sva bitna subjektivna i objektivna obilježja bića krivičnog djela -
teško djelo protiv bezbjednosti javnog saobraćaja iz čl.348 st.2 u vezi čl.339
st.1 KZ, za koje djelo ga je sud oglasio krivim i krivično - pravno
odgovornim.  
Prilikom odmjeravanja kazne, sud je u odsustvu otežavajućih okolnosti, kao
olakšavajuće na strani optuženog cijenio njegovu mladost u vrijeme izvršenja
krivičnog djela, raniju neosudjivanost, da je u osnovi djelo priznao i
ispoljio iskreno žaljenje zbog nastanka posledice. Imajući u vidu ove
okolnosti, sud nalazi da je izrečena kazna zatvora u trajanju od 3 godine
srazmjerna težini učinjenog krivičnog djela i optuženom kao počiniocu i da se
istom može postići svrha kažnjavanja iz čl.32 KZ, a u okviru opšte svrhe
propisivanja i izricanja krivičnih sankcija iz čl.4 st.2 KZ.  
O troškovima krivičnog postupka odlučeno je na osnovu čl.199 i 202 ZKP-a, pa
kako je optuženi oglašen krivim obavezan je na plaćanje troškova u iznosu od
500,00 eura od čega: 250,00 eura na ime medicinskog i saobraćajnog
vještačenja, i 250,00 eura na ime službene odbrane, kao i na plaćanje paušala
u iznosu od 100,00 eura.  
Shodno čl.51 KZ, optuženom se u izrečenu kaznu zatvora uračunava vrijeme
provedeno u pritvoru od 31.08.2004. do 22.02.2005. godine.  
O imovinsko-pravnom zahtjevu odlučeno je na osnovu čl. 212 ZKP-a, pa kako su
oštećeni K. Z., K. H. i A. V. (preko svog zakonskog zastupnika) istakli
imovinsko-pravni zahtjev, koji nijesu precizirali, sud je iste uputio da
imovinsko-pravni zahtjev mogu ostvariti u parničnom postupku.  
Na osnovu svega izloženog a primjenom čl.364 ZKP-a, odlučeno je kao i izreci
ove presude.  
Zapisničar,
PREDSJEDNIK VIJEĆA - SUDIJA,
Alibalić Emina,s.r.
Ćupić Ratko,s.r.  
Za tačnost otpravka tvrdi i
ovjerava namještenik suda  

PRAVNA POUKA: Protiv ove presude može se izjaviti žalba Apelacionom sudu CG u
roku od 15 dana prijema preko ovog suda.