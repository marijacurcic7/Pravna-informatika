VIŠI SUD U PODGORICI
K.br.74/01
Podgorica, 11.03.2011. godine  
U IME NARODA
VIŠI SUD U PODGORICI, kao prvostepeni krivični, u vijeću sastavljenom od
sudije Ratka Ćupića kao predsjednika vijeća, sudije Dragoja Jovića i sudija
porotnika Srdanović Antonija, Todorović Slavice i Radenka Radovića kao članova
vijeća, uz učešće Emine Alibalić kao zapisničara, u krivičnom predmetu protiv
optuženog M. M.1, zbog krivičnog djela ubistvo u pokušaju iz čl. 30 st.1 KZ
RCG u vezi čl.19 KZ SRJ koga brani adv. Č. R. iz Podgorice, rješavajući po
optužnici VDT Podgorica Kt.br.1/01 od 27.03.2001. godine  koju je na glavnom
pretresu zastupala Medenica Lepa zamjenik VDT-a u Podgorici, nakon održanog
usmenog, glavnog javnog pretresa, dana 07.03.2011. godine, u prisustvu
zastupnika optužbe, optuženog i njegovog branioca, nakon tajnog vijećanja i
glasanja, donio je a dana 11.03.2011. godine javno objavio  
PRESUDU
Optuženi:  
M. M.1, rođen ... u ... gdje je i nastanjen - naselje P. bb, završio srednju
školu autolimar, oženjen, ranije neosuđivan, bio u pritvoru od
31.12.2000.godine do 12.10.2001. godine,  
KRIV JE
Zato što je:  
Dana 31.12.2000. godine u 16,00 časova u B., u naselju P., ispred porodične
kuće P. M., odbijajući od sebe istovremeni protivpravni napad oštećenog M M.2,
koji se sastojao u tome što ga je oštećeni, nakon što je ušao u dvorište kuće
gdje optuženi živi,  počupao rukom za uho govoreći mu: "svinjo debela", a
zatim ga udario rukom u predjelu glave, u pravcu oštećenog iz pištolja marke
"CZ" kal.7,65 mm, fabrički broj ..., ispalio 6 metaka, koji projektili su
oštećenog pogodili u predjelu desne natkoljenice, stomaka i u predjelu desnog
uva nanoseći mu tešku tjelesnu povredu u vidu dvije prostrijelne rane i to u
desnom želudačnom predjelu i desnom slabinskom predjelu i dvije ustrijelne
rane u predjelu desne potkoljenice i lijevom završno - potiljačnom predjelu,  
- čime je izvršio krivično djelo ubistvo u pokušaju u prekoračenju nužne
odbrane iz čl.30 st.1 KZ RCG u vezi čl.19 i čl.9 st.3 KZ SRJ,  
pa ga sud na osnovu citiranih zakonskih propisa čl.5 st.2 i čl.33,38,41,42 i
43 KZ SRJ i čl.364 ZKP-a,  
OSUDJUJE
Na kaznu zatvora u trajanju od 1 (jedne) godine u koju kaznu mu se uračunava
vrijeme provedeno u pritvoru od 31.12.2000. godine do 12.10.2001. godine, koju
kaznu će izdržati po pravosnažnosti presude.  
Na osnovu čl.69 KZ SRJ od optuženog se trajno oduzima pištolj marke "CZ"
kal.7,65 mm, fabrički broj ....  
Obavezuje se optuženi da ovom sudu plati troškove krivičnog postupka  u iznosu
od 2.030,00 €, kao i  paušal u iznosu od 100,00 eura, u roku od 15 dana od
dana pravosnažnosti presude pod prijetnjom prinudne naplate.  
Obrazloženje
Optužnicom VDT u Podgorici Kt.br.1/01 od 27.03.2001. godine, optuženom M. M.1
stavljeno je na teret da je izvršio krivično djelo ubistvo u pokušaju iz čl.30
st.1 KZ RCG u vezi čl. 19 KZ SRJ pri kojoj optužnici je zastupnik optužbe
ostao do kraja glavnog pretresa i predložio da sud optuženog oglasi krivim i
osudi na kaznu po zakonu. Sud je na osnovu provedenog dokaznog postupka našao
da je okrivljeni M. M.1 izvršio krivično djelo ubistvo u pokušaju u
prekoračenju nužne odbrane iz čl.30 st.1 KZ RCG u vezi čl.19 i čl.9 st.3 KZ
SRJ i osudio ga na kaznu zatvora kao u izreci presude.  
Optuženi M. M.1., u svojoj odbrani datoj u prethodnom postupku naveo je da je
dana 23.12.2000. godine došao iz B. sa redovnog odsluženja vojne obaveze i da
je tada saznao da mu se brat M. nalazi u pritvoru zbog neke pucnjave u B. Od
ranije je znao da se njegov brat družio sa M. M.2. Nakon posjete bratu u
pritvoru 28.12.2000. godine vratio se kući u B. i naveče oko 19,00 časova išao
je pored zgrade “R.” kada je pored njega naišlo vozilo “Golf 2” sive metalik
boje PG tablica. To vozilo je zastalo i iz njega je neko zapucao u njegovom
pravcu sa rastojanja od nekih 5-6 metara. Od straha se bacio u jedan kanal i
tada je čuo kako mu se neko obraća: “ako te još jedanput vidim u B. ubiću te”.
Prepoznao je glas M. M.2. za kojeg misli da je bio sam u vozilu. O ovom
događaju nije nikom pričao, niti je prijavljivao policiji, a ni u grad nije
izlazio jer se plašio. U grad je izašao tek 31.12.2000. godine oko 15,00
časova kako bi kupio poklon curi koja je trebala da doputuje iz Novog Sada i
sa sobom je odveo komšiju Š. J. U grad su pošli vozilom “Ford eskort”, koje
vozilo je  njegovog oca. Kada su došli do diskoteke “H.”, koja se nalazi preko
puta robne kuće u B., primijetio je da se iza njega kreće vozilo “Mercedes”
tamnije boje i u retrovizoru je vidio da se za upravljačem nalazi M. M.2.
Shvatio je da M.2 hoće da ga natjera da stane, a to je primijetio i Š., iako
nije znao da su on i M.2 imali susret u gradu par dana ranije. Š. ga je pitao
zašto ga M.2 juri, a on Š. nije na to ništa odgovorio, već je pokušao da
pobjegne prema starom B. ka svojoj kući, a M.2 ga je u stopu pratio. U vozilu
sa M.2 je bio O. A. sa kojim on nikada u životu nije imao problema. Istakao je
da ga je bilo strah i da je jurio prema svojoj kući, te da je došavši ispred
kuće brzo ušao unutra i uzeo pištolj koji je nakon događaja od 28.12.2000.
godine uzeo od svog druga S. I. baš iz razloga što se plašio susreta sa M.2.
Znao je da je šaržer pun metaka. Pištolj je repertirao, stavio za pas i izašao
vani. Napolju je vidio da M.2 i O. guraju Š. i prišao im je a tada ga je M.2
uhvatio za lijevo uho, vukao ga i počeo da ga udara. U jednom trenutku M.2 ga
je pesnicom udario u predjelu lijevog čeonog dijela glave od čega je izgubio
ravnotežu i pao, a kada se podigao vidio je kako M.2 nalazeći se 3-4 metra od
njega, vadi pištolj iz džepa pa je i on izvadio svoj pištolj koji je imao za
pasom, pa kako je već bio repertiran, opalio je jedan metak u zemlju bočno od
pozicije M.2 da bi ga zaplašio. O. i Š. su stajali pored njega međusobno se
gurajući. Tada i M.2 pokušava da repetira svoj pištolj i njemu u tom trenutku
kako navodi “pada mrak na oči”, podiže pištolj u pravcu tijela M.2 i ispaljuje
sve metke koje je imao u pištolju. Sjeća se da je M.2 pao ali ne zna u kojoj
fazi njegovog pucanja. Pucao je  neprekidno, prvo u predjelu nogu a kasnije ni
sam ne zna gdje, a sjeća se da je tada došao i njegov stric D. Nakon što je
završio pucanje pištolj je bio prazan. Zna da su njegov stric D., zatim O. i
Š. ubacili M.2 u vozilo da bi ga odvezli do bolnice, a on je iz kuće pozvao
policiju i prijavio se. Naveo je da je pištolj koji je M.2 imao kod sebe uzeo
O. i sakrio ga.  
Na glavnom pretresu iznoseći svoju odbranu, ponovio je navode iz prethodnog
postupka i dodao da je pištolj držao kući kod kreveta i do kritičnog dana nije
ga nosio sa sobom. Pištolj je bio ispravan i sa tim pištoljem njegov drug I.
mu je dao 7 metaka i rekao mu da je pištolj njegovog djeda. Inače I. nije znao
zbog čega je njemu bio potreban taj pištolj. Taj pištolj je kritičnog dana
odmah po izlasku iz kola uzeo iz kuće jer se plašio M.2. Pojasnio je da nakon
što ga je M.2 dva puta udario, od čega je jednom čak i pao, primijetio je da
M.2 zavlači šaku desne ruke u svoj desni džep od jakne i da vadi pištolj koji
je pokušavao da  repetira, a tada je od njega bio udaljen 3-4 metra. Pošto je
bio naspram njega rekao mu je da mu ne prilazi jer će pucati, ali ga M.2 nije
poslušao i napravio je korak prema njemu i on je tada iz pištolja koji mu je
bio u desnoj ruci opalio hitac u zemlju pored sebe da bi uplašio M.2 da ne ide
ka njemu. Za to vrijeme O. i Š. bili su iza njega i međusobno se gurali. Posle
tog hica koji je bio upozorenje, pucao je u M.2 ispalivši sve metke koje je
imao u pištolju, a to zna jer mu je pištolj ostao sa povlakačem u zadnjem
položaju. M.2 je pucao u noge dok je bio u stojećem položaju licem okrenut ka
njemu. Bližih detalja se ne sjeća jer mu je bio "pao mrak na oči", ne zna od
čega, predpostavlja od straha od M.2, odnosno od njegovog pištolja. Nije
osjetio da je M.2 pogođen, ali je vidio da je pao na zemlju i tada je O. rekao
“M.2 je pogođen”. Nakon toga on je pobjegao u kuću. Dodao je da ga je prije
pucanja M.2 i opsovao govoreći mu “jebem ti majku, debela svinjo”, te da se
istog dana prijavio barskoj policiji. Na lijevoj strani čela imao je oteklinu
zbog čega je išao kod ljekara.  
U daljem toku postupka na iznova održanom glavnom pretresu u svojoj odbrani je
naveo da je sporni pištolj nabavio u B. 7-8 dana prije kritičnog događaja i da
je bio prinuđen od strane policije da kaže da je pištolj nabavio od S. I..
Dodao je da je M.2 pokušao da ga zaustavi u naselju R. kada je on prolazio
vozilom i sa M.2 u društvu je bio O. A. dok je sa njim bio Š. J. i pošto on
nije htio da stane već ga je zaobišao, M.2 je nastavio da ga prati vozilom
marke “Mercedes”. Zna da mu je, kada su se parkirali ispred njegove kuće M.2
upućivao razne psovke i uvrede. Napomenuo je da je njegov brat imao konflikt
sa M.2 i da mu on zbog toga nije prigovarao. Kazao je još da ga je 2005.
godine kada se vraćao iz grada ispred kuće sačekao M. M.2 i u noge mu ispalio
veći broj metaka od čega se on i sada oporavlja i nosi štake, a M.2 mu je
zatim prijetio da promijeni iskaz jer se  povodom tog dogadjaja vodi krivični
postupak. Naveo je još da je kritične prilike sve hitce u optuženog ispalio sa
istog mjesta ne mijenjajući poziciju a Š. nije stajao između njih dvojice već
se nalazio sa njegove lijeve strane i Š. mu uopšte nije smetao da puca u
oštećenog.  
Sud je u dokaznom postupku na glavnom pretresu proveo sledeće dokaze: saslušao
svjedoka M. D., na saglasan predlog stranaka pročitao iskaze: svjedoka
oštećenog M. M.2, svjedoka: S. I., O. A., Š. J.,  K. M. i K. P., pročitao
službenu zabilješku MUP-a RCG Bar Ku.br.1/01 od 31.12.2000. godine, otpusnu
listu sa epikrizom Kliničkog centra P. – Odjeljenja za neurohirurgiju
br.18687/13/45; Izvještaj ljekara specijaliste Opšte bolnice "B. O." – B. od
31.12.2000. godine, na saglasan predlog stranaka pročitao: nalaz i mišljenje
vještaka dr D. Č. Ki.br.1/01 dat pred istražnim sudijom ovog suda od
22.03.2001. godine, Izvještaj o balističkom vještačenju MUP-RCG CB P.
br.07-244-561 od 15.01.2001. godine; Izvještaj o vještačenju – nalaz i
mišljenje br.07-244-659 od 15.01.2001. godine, Izvještaj o vještačenju
br.07-244-318 od 18.01.2001. godine; pročitao potvrdu o privremenom oduzimanju
predmeta CB B. od 31.12.2000. godine  od M. M.; potvrdu o oduzimanju predmeta
od S. P.; izvršio uvid u fotoelaborat MUP RCG CB P. o izvršenom vještačenju
„parafinskih rukavica“ od okrivljenog 15.01.2001. godine i trasološkog
pregleda garderobe od M. M.2 od 18.01.2001. godine, na saglasan predlog
stranaka pročitao nalaz i mišljenje komisije vještaka medicinske struke
K.br.74/01 od 11.10.2010. godine sa izjašnjenjem stalnog sudskog vještaka -
predstavnika komisije vještaka psihijatra dr G. Ž., te pročitao Izvod iz
kaznene evidencije za optuženog M. M. CB B. od 19.01.2001. godine.  
Svjedok - oštećeni M.M.2 u svom s iskazu u prethodnom postupku je istakao da
poznaje braću M. M.1 i M.3, čak se sa M.3 i družio. Sa M.M.1 nikada nije imao
konflikta ali nakon što se ovaj vratio iz vojske njegov drug K. P. rekao mu je
kako M.1 za njega svašta priča i prijeti da će mu staviti bombu u usta i
slično. Dana 31.12.2000. godine u poslijepodnevnim satima trebalo je kolima da
prebaci svog druga O. A. do naselja R. gdje živi i prolaskom kroz grad sreo je
M. M.1 koji je upravljao vozilom „Ford eskord“, a sa M.1 je bio Š. J. Kada su
se mimoišli htio je M.1 da upita zašto mu prijeti pa se polukružno okrenuo i
pošao za njim a kada je M. M.1 primijetio da ide za njim  povećao je brzinu a
on je nastavio da ga prati. Stigli su do dvorišta kuće gdje živi M. M.1. Svoje
vozilo je parkirao na ulici i izašli su i on i njegov saputnik O. M.1 je
zaustavio svoje vozilo na nekih deset metara od njega, a zatim i on i Š. su
izašli iz vozila. Krenuli su nekako uporedo jedni prema drugima. M.1 je na
sebi imao neku trenerku a Š. jaknu. Istakao je da ni kod sebe ni u autu nije
imao ništa od oružja. Prišao je M.1 i pitao ga zašto mu prijeti i što to priča
o njemu, a M.1 je mahao rukama i vikao šta on hoće i zašto je došao. Tačno je
da ga je tada počupao za uho i rekao mu da ga više ne pominje i tada je između
njih stao Š. da bi ih razdvojio na način što je odgurnuo njega od M.1 i oni su
se razdvojili. Odjednom je u rukama M.1 vidio pištolj „Sedmica Zastava“, a
nije vidio kada je M.1 izvukao pištolj i odakle. Smatra da je pištolj imao Š.
ispod jakne i da je M.1 u trenutku dok ih je Š. razdvajao izvukao pištolj.
Smatra da je tako iako to nije vidio. Pošto je Š. bio ispred njega, M.1 je
pokušavao pištoljem da ga „traži“ iza Š.a pomjerajući cijev pištolja lijevo -
desno. Sve se to dešavalo u djeliću sekunde. Ne sjeća se kada je M.1 opalio iz
pištolja i pogodio ga jer je svijesti došao u vozilu kada su ga Š. i O. vozili
prema bolnici. Naveo je da je pogođen 5 puta i to u predjelu desne
podkoljenice, butine desne noge, u predjelu stomaka po desnoj strani i dva
puta u predjelu glave iza lijevog uha prema potiljku.  
Na glavnom pretresu svjedok - oštećeni M.2 je ponovio prethodne navode i
pojasnio da nakon što je M. M.1 počupao za uho i rekao mu da ga više ne
pominje nije ga ni jednom udario stisnutom pesnicom ili otvorenom šakom.
Nikakve kontakte ranije nije imao sa optuženim M. M.1, nikada na njega nije
pucao iz bilo kojeg vatrenog oružja i nije tačno da je dana 28.12.2000. godine
iz vozila matke „Golf 2“ sive boje PG reg. oznaka pucao na M.1 jer je i inače
u to vrijeme imao vozilo marke „Mercedes“. Dodao je da kada su se parkirali
ispred dvorišta M.1 ovaj uopšte nije ulazio u kuću i nije vidio da se
udaljavao. Sjeća se da je u dvorištu kuće M.1 primijetio M.1 strica D. ali ne
zna da li im je on uopšte prilazio jer se sve odvijalo veoma brzo.  Dodao je
da ga je prvi metak pogodio u stomak i on je tada krenuo put M.1 a bili su
medjusobno udaljeni 2-3 metra i htio je da mu otme pištolj u čemu nije uspio i
nakon toga se više ničega ne sjeća. Kazao je još da se zbog ovih povreda dugo
godina liječio po bolnicama, a i sad u potiljačnom dijelu nosi metak koji mu
nije izvadjen, a koji mu s vremena na vrijeme stvara zdravstvene probleme.
Dodao je da je moguće da je kritične prilike, kada je optuženog uhvatio rukom
za uho, istom rekao: "Svinjo debela", te ako je to kazao neko od svjedoka,
onda je to sigurno tačno. Negirao je da je kod sebe te prilike imao pištolj.
Kao oštećeni pridružio se krivičnom gonjenju i postavio je imovinsko pravni
zahtjev, koji nije precizirao.  
Svjedok S. I. u svojoj izjavi u istrazi je naveo da M. M.1 poznaje više
godina, jedno vrijeme su se intezivno družili ali kako je M.1 bio sklon
svađama i tučama, što njemu nije odgovaralo, prekinuo je druženje sa njim. Ne
zna sa kim se M.1 družio niti da li je imao bilo kakvih problema. Istakao je
da je četiri - pet dana pred novu 2000. godinu M. M.1 došao kod njega kući i
pitao ga da li ima nešto od oružja na što mu je on odgovorio da nema a onako
kroz priču oko oružja rekao mu je da ima djedov pištolj koji je neispravan i
koji je djed ostavio njemu. Pošto je bio maloljetan taj pištolj je bio kod oca
ali je on znao gdje ga drži. M.1 mu je tražio taj pištolj jer je rekao da zna
nekog ko će ga popravit. Još mu je kazao da mu jedan momak duguje 50.000,00 DM
i bio je uporan u nagovaranju da mu da taj pištolj, pa mu je on taj pištolj
dao bez metaka koje nije ni imao i rekao da mu ga sjutradan vrati. Napomenuo
je da je pištolj bio neispravan a da on ne zna koja je marka pištolja u
pitanju jer iz istog nikada nije pucao. Pošto sjutradan M.1 nije vraćao
pištolj on se plašeći se da ovaj što ne uradi sa pištoljem ili da mu otac ne
sazna uputio ka kući M.1 kako bi uzeo taj pištolj. Pošto mu ga M.1 nije vratio
išao je kod M.1 i sledećih nekoliko dana ali bi ovaj uvijek našao izgovor da
mu ga ne vrati, da bi na kraju rekao da je pištolj u policiji ali da ne brine
zbog toga. Zna da je M.1 31.decembra pucao na M. M.2 i sada mu je jasno da je
od njega taj pištolj tražio da ga zloupotrijebi. Inače M.2 ne poznaje i ne zna
ništa o sukobu između njih dvojice.  
Na glavnom pretresu ovaj svjedok je ponovio navode iz istrage, s tom razlikom
što je naveo da mu M. M.1 nije rekao razlog zbog kojeg mu treba pištolj niti
ga je on to pitao, te da se ne sjeća dijela svog iskaza iz prethodnog postupka
u kojem je naveo da mu je M.1 rekao da mu pištolj traži zato što mu neki momak
duguje 50.000,00 DEM.  
Svjedok O. A. u svom svjedočkom iskazu u istrazi je naveo da je dana
31.12.2000. godine oko 15,00 časova došao iz P. u B. i poveo svoje vozilo u
servis na pranje. Pošto je u servisu bila gužva dok je čekao, pozvao je M.1 da
dođe vozilom i odvede ga kući. U blizini naselja R. gdje on živi sreli su se
sa vozilom “Ford eskord” kojim je upravljao M. M.1 kojeg poznaje i sa kojim je
u vozilu bio J. Š.. Nakon mimoilaženja M.2 je okrenuo vozilo i pošao za M.1
rekavši mu da ima nešto da ga pita. Nije znao da li između njih dvojice ima
nešto sporno niti je pretpostavljao šta će se kasnije desiti. Nakon oko
kilometar vožnje M.1 je sa svojim vozilom stao u naselju P. pored kuće u kojoj
živi pa su i on i Š. izašli iz vozila. M.2 je stao sa svojim vozilom pored
ulice i iz vozila su izašli njih dvojica. Nakon što je prišao M.1, M.2 ga
hvata za uho i govori mu “nemoj više da me uzimaš u usta i da me prozivaš”.
Dalje je kazao da M.2 nije udario M.1 sem što ga je uhvatio za uho a on i Š.
su odmah stali između njih i razdvojili ih na način što je on odgurnuo M.1 a
Š. M.2. Njih dvojica su se nalazili jedan naspram drugoga na rastojanju 1 ili
2 m. On je stojao pored M.1 sa njegove lijeve strane a Š. pored M.2 takođe sa
njegove lijeve strane kada je M.1 iza pojasa izvadio manji pištolj crne boje i
okrenuo ga ispred sebe u pravcu M.2 i Š. govoreći M.2 “došao si da me biješ
ispred moje kuće” nakon čega je opalio jedan metak pored Š.a sa njegove lijeve
strane. M. pred njima nije repetirao pištolj. Odmah nakon pucnja on i Š. su se
bacili na zemlju nakon čega je začuo još nekoliko pucnjeva. M.2 je odmah pao
pa su ga on i Š. ubacili u vozilo dok je M.1 pobjegao a tu je u blizini bio i
M.1 stric. Dodao je da M.1 nije ulazio u kuću odkad je parkirao svoje vozilo
pa do trenutka kada je pucao u M.2. Takođe je naveo da M.2 kod sebe nije imao
ništa od oružja niti je imao bilo što u rukama.  
Na glavnom pretresu ovaj svjedok je ponovio prethodne navode i pojasnio da je
M.1 prvim hicem M.2 pogodio u nogu jer je ovaj odmah pao na zemlju. Odmah iza
tog prvog hitca uslijedili su drugi i sve ukupno ih je bilo 5-6. M.1 je sve
hitce ispalio sa iste pozicije za veoma kratko vrijeme u svega desetak
sekundi. Nadalje je pojasnio, kada je u dvorištu kuće M.1 došlo do rasprave
između M.2 i M.1, M.2 je M.1 počupao za uho govoreći mu “svinjo debela”.  
Svjedok Š. J. u svojoj izjavi u prethodnom postupku navodi da je M. M.1 njegov
komšija i da se sa njim nije mnogo družio nego sa njegovim bratom M.3. Dana
31.12.2000. godine oko 16 časova M.1 je došao kod njega tražeći da se malo
"provozaju" po B. njegovim vozilom “Ford” na što je on pristao pa su pošli
prema “T.” da "uhvate krug". U povratku kući primijetili su da ih prati vozilo
tamne boje marke “Mercedes”. M.1 je rekao da tim vozilom upravlja M. M.2 i da
se u vozilu nalazi još jedno lice. Produžili su ka kući a on nije znao da ima
nekog konflikta između M.1 i M.2. Kada su došli do kuće M. M.1, isti je
parkirao vozilo u dvorištu a to vozilo “Mercedes” je stalo na ulici, a iz
njega su izašli M.2 i O. i uputili se ka njima. Pošto nije znao zašto M.2 ide
ka njima pitao ga je šta traži a on mu je odgovorio “hoću samo nešto da pitam
ovu debelu svinju” misleći na M. M.1. M.1 mu je ostao iza leđa i ne zna da li
je ulazio u svoju kuću. Pošto je primijetio da će doći do konflikta pokušao je
da M.2 odbije govoreći mu da se ne svađaju. Međutim M.1 je prošao pored M.2
koji ga je uhvatio rukom za uho a drugom ga je rukom udario u predjelu lica i
glave i psovao ga je. On je pokušao da odgurne M.2 u stranu a O. je krenuo put
M.1. Nije primijetio da je M.1 udario M.2. Prethodno su se bili uhvatili u
klinč ali su ih njih dvojica razdvojili i u tom razdvajanju M.2 je udario M.1
šakom od čega je ovaj posrnuo ali misli da nije pao, da bi u tom trenutku M.1
izvukao pištolj i odmah opalio jedan metak u zemlju govoreći M.2 “nemoj da mi
prilaziš pucaću”. M.2 se uplašio i stao iza njega a M.1 je ponovio upozorenje.
U rukama M.2 on nije vidio ništa i misli da nije imao oružje. U jednom
trenutku M.2 je pošao u stranu i krenuo prema M.1 govoreći mu “zar ti da pucaš
u mene”, nakon čega je M.1 ispalio u M.2 5-6 hitaca od čega je M.2 pao. Tu se
zadesio i M.1 stric pa su ubacili  M.2 u auto i odvezli ga u bolnicu. M.2 je
bio krvav u predjelu vrata,  "krkljao" je i na putu ka bolnici je na momente
gubio svijest.  
Na glavnom pretresu ovaj svjedok je ponovio prethodne navode, s tom razlikom
što je kazao da je i M. M.2 kritične prilike imao pištolj kod sebe,  potegao
ga je iz desnog džepa svoje jakne i pokušavao je da ga repetira. Dodao je da
je M.2 svašta govorio M.1, govorio mu “debela svinjo” i psovao ga, te rekao mu
“nagrdit ću te”. Navodi da je ovo izostavio da kaže u prethodnom postupku jer
se plašio M.2 drugova M. K. i K. P. Ne zna gdje je taj M.2 pištolj i ko ga je
odnio, a to je bio manji pištolj presijavao se i bio je kalibra 6,35mm.
Nadalje je pojasnio, da kada su se prethodno sreli sa M.2 i O., M.2 je
zaustavio svoje vozilo marke “Mercedes” i pokazivao rukom M.1 da stane i M.1
je stao ali nije izlazio iz vozila. Čuo je da M.2 viće M.1 “izađi pičko jedna”
ali M.1 nije izlazio i nastavio je kretanje ka svojoj kući. M.2 je cijelo
vrijeme prateći M.1 "blicao" svijetlima i pokušavao da ih pretekne. Tačno je
da je kod M.2 u dvorištu kuće M.1 vidio pištolj kojeg je ovaj izvadio sa
prednje strane, ne zna da li iz džepa ili iza pojasa ali iz njega nije pucao.
Ne zna odakle je M.1 bio pištolj ali dok su se kretali u pravcu njegove kuće
on kod M.1 nije vidio pištolj niti ga je vidio u vozilu.  
Svjedok K. M. je posvjedočio da je nakon što je čuo da je M. M.2 "upucan" u
popodnevnim satima u B. sa drugom K. P. došao do bolnice. Ispred bolnice je
vidio M.2 “Mercedes” oko kojeg je bila policija. Nije se primicao vozilu niti
je ulazio u njega a takođe ni njegov drug K. P. Takođe nije vidio bilo kakav
pištolj u tom vozilu niti je čuo da iko pominje pištolj.  
Svjedok K. P. u svom svjedočkom iskazu navodi da su mu i M. M.2 i M. M.1
drugovi. Kritičnog dana u popodnevnim satima bio je u društvu K. M. kada ga je
neko pozvao telefonom i rekao mu da je M. M.2 upucan zbog čega su odmah pošli
u B. bolnicu. Ispred bolnice je vidio M.2 “mercedes kupe” sa dvoje vrata i
tačno je da je dolazio do ovog vozila ali u njega nije ulazio niti ga je
otvarao. Na vozilu je vidio oštećenja od projektila u dijelu šoferšajbne sa
tragovima krvi unutra. U vozilu nije zapazio nikakav pištolj niti ikakvo
vatreno oružje. Ne zna da li je njegov drug K. M. ulazio u to vozilo jer to
nije vidio.  
Svjedok M. D. u svojoj izjavi navodi da se dana 31.12.2000. godine nalazio u
svojoj kući u naselju P. u B. kada je iz dvorišta koje je zajedničko za
njegovu i kuću njegovog brata, začuo galamu koja ga je probudila. Čuo je glas
svog sinovca M.1 kako nekome govori “pusti me, ne diraj me”. Izašao je u
dvorište i ugledao je M.1 i M. M.2 a pored njih dvojice nalazila su se još dva
momka - Š. J. i još jedan momak kojeg nije poznavao. M.2 je jednom rukom držao
M.1 za uho, a drugom ga je udario u predjelu lijeve strane lica i čela.
Povikao je M.2 da ne udara M.1 i pošao je prema njima. M.1 je od udarca pao a
potom kada je ustao rekao M.2 da mu ne prilazi što je ponovio nekoliko puta i
tada je M.1 odjednom ispalio hitac u zemlju ispred M.2. M.2 to nije zaustavilo
već je i dalje išao prema M.1 i prišao mu je na odstojanje od 3-4 metra i tada
je M.1 nekoliko, možda 5-6 puta pucao u M.2. Zbog tog dogadjaja on je bio u
šoku. Dodao je da mu nije poznato da li su M. M.2 i njegov sinovac ranije
imali svadje i ne zna odakle M.1 pištolj jer oni u kući nijesu držali oružje.  
Na glavnom pretresu ovaj svjedok je pojasnio da u trenutku kada je ugledao M.2
da drži za uho M.1 to je činio svojom lijevom rukom za M.1 desno uho a drugom
slobodnom rukom ga je udarao u predjelu lijeve strane lica i čela ali ne zna
da li ga je udarao stisnutom pesnicom ili otvorenom šakom niti zna koliko je
to udaraca bilo. Naveo je da nakon što je M.2 pao, M.1 mu nije prilazio niti
mu pucao direktno u potiljak. Istakao je da se ne može precizno izjasniti da
li je oštećeni M.2 prilikom svadje kod sebe imao ili potezao pištolj samo je
primijetio da je u šaci svoje lijeve ruke držao nešto podignuto naprijed u
nivou grudi.  
Iz sadržine službene zabilješke MUP-a RCG B. Ku.br.1/01 od 31.12.2000. godine,
proizilazi da je ista sačinjena od strane policijskog službenika MUP-a B.
povodom upotrebe vatrenog oružja od strane M. M.1 a da je policiju o tome
obavijestila M.M.4 majka optuženog M. M.1. Istog dana u 17,00 časova započeto
je sa uviđajem. Lice mjesta je zamljani put koji se od lokalnog asfaltnog puta
pored Vojne ekonomije prostire u pravcu kuće M. Ž. u naselju P. – B. Na licu
mjesta na zemljanom putu između kapije R. i kuće M. D. nađeni su sledeći
tragovi: dvije čaure pištoljskog metka, dva projektila pištoljskog metka, trag
krvi na kapiji R. R., oštećanja na putu nalik na trag stopala, pištolj
Zbrojevka 7,65mm br. ... na garaži M. Ž. Na ulazu u dvorište M. Ž. bilo je
parkirano vozilo „Ford eskord“ reg. Oznake BR. ... vlasništvo M. M.1 koje je
pretreseno od strane CB B. a pištolj oduzet i za to izdata potvrda. Dana
01.01.2001.godine u 09,00 časova na licu mjesta – putu pronađena je jedna
čaura pištoljskog metka. Navedeni tragovi su fiksirani i izdat je nalog o
sačinjavanju skice lica mjesta.  
Iz sadržine otpusne liste sa epikrizom Kliničkog centra P. – Odjeljenja za
neurohirurgiju br.18687/13/45, Izvještaja ljekara specijaliste Opšte bolnice
"B. O." – B. od 31.12.2000. godine, zajedno sa nalazom i mišljenjem vještaka
dr D. Č. Ki.br.1/01 datim pred istražnim sudijom ovog suda od 22.03.2001.
godine, proizilazi da je M.M.2 u kritičnom dogadjaju zadobio četiri strijelne
povrede i to dvije prostreline i dvije ustreline. Prostreline su: rana čiji je
ulaz u desnom želudačnom predjelu a izlaz 8cm u desno od ulaza i ova rana
nanesena je iz blizine (jer su oko nje od strane ljekara konstatovane
opekotine) smjer je s lijeva udesno, dok druga prostrelina ima ulaznu ranu u
desnom slabinskom predjelu a izlaznu na unutrašnjoj strani desne butine i ima
smjer od nazad prema naprijed sdesna ulijevo i odozgo nadolje. Jedna ustrelina
ima ulaznu ranu na spoljašnjoj strani desnog koljena a projektil je nadjen u
srednjem dijelu desne podkoljenice i isti je prošao i napravio prelom desne
goljenjače. Smjer ove ustreline je s desna ulijevo odozgo nadolje. Druga
ustrelina ima ulaznu ranu u lijevom zaušno potiljačnom predjelu gdje je
projektil prošao kroz kost i kroz tkivo malog mozga i nalazi se u predjelu
zadnje lobanjske jame sa lijeve strane. Smjer ovog kanala je s lijeva u
desno.Povreda u zaušno potiljačnom predjelu je ili izlazna rana od sekundarnog
projektila ili projektilno okrznuće. Sve navedene povrede nanesene su
projektilima ispaljenim iz ručnog vatrenog oružja s tim što je povreda koja
ima ulaznu ranu u desnom želudačnom predjelu nanesena iz blizine. Navedene
povrede u vrijeme nanošenja kvalifikuju se kao osobito teška tjelesna povreda
jer su iste konkretno ugrožavale život oštećenog M.M.2. Prednji nalaz vještaka
medicinske struke o zadobijenim povredama oštećenog sud prihvata kao dokaz jer
se zasniva na relevantnoj medicinskoj dokumentaciji i na iste nije bilo
primjedbi.  
Iz sadržine nalaza i mišljenja komisije vještaka medicinske struke K.br.74/01
od 11.10.2010. godine, proizilazi da je M. M.1 osoba prosječnih intelektualnih
sposobnosti koja ne pokazuje simptome trajnog duševnog oboljenja, zaostalog
duševnog razvoja niti težeg duševnog poremećaja, te se na osnovu toga može
smatrati duševno zdravom osobom. Dalje iz nalaza i mišeljenja Komisije
vještaka kao i izjašnjenja predstavnika ove komisije na glavnom pretresu,
slijedi da je optuženi kritične prilike, tj. u vrijeme izvršenja djela bio u
stanju afekta straha, razdražljivosti, bijesa jakog inteziteta, koje odgovara
stanju duševne poremećenosti, ali sve to pod uslovom da je oštećeni tom
prilikom - kada je fizički napao optuženog govoreći mu: "Svinjo debela", imao
kod sebe i pištolj koji je optuženi vidio. Naime, komisija vještaka polazeći
od izjave optuženog date na glavnom pretresu da je vidio da oštećeni (koji je
inače došao u dvorište optuženog i tu ga fizički napao), pokušava repetirati
pištolj, pa pod uslovom da su takvi navodi tačni, zaključuje da je optuženi u
vrijeme izvršenja djela bio upravo u takvom stanju tj. u stanju afekta straha,
razdražljivosti, bijesa jakog inteziteta. Medjutim, ukoliko takva izjava
optuženog - da je oštećeni navodno imao pištolj, nije tačna tj. da optuženi
kod oštećenog pištolj nije vidio pa prema tome da nije ni bilo pokušaja
repetiranja pištolja od strane oštećenog, onda je kod optuženog afekt straha,
razdražljivosti, bijesa, bio srednjeg (a ne jakog) inteziteta. Predstavnik
komisije vještaka pri tom je pojasnio da i u tom slučaju, bez obzira na
činjenicu da optuženi kod oštećenog nije vidio oružje, bio je u stanju straha,
s ozbirom na situaciju koja je prethodila samom spornom dogadjaju, jer je
oštećeni tražio optuženog, pratio ga vozilom do njegove kuće. Ovakav nalaz
komisije vještaka sa izjašnjenjem predstavnika komisije na glavnom pretresu,
sud cijeni kao logičan, stručan i uvjerljiv, pa  kod utvrdjene činjenice da
oštećeni kritične prilike kod sebe nije imao pištolj (o čemu će su dati
razloge u daljem toku presude), sud zaključuje da je optuženi u vrijeme
izvršenja krivičnog djela bio u stanju afekta straha, razdražljivosti, bijesa
srednjeg inteziteta, te da je njegova sposobnost da shvati značaj svog djela i
mogućnost da upravlja svojim postupcima bila smanjena, ali ne bitno.  
Iz sadržine izvještaja o balističkom vještačenju MUP-RCG CB P. br.07-244-561
od 15.01.2001. godine, proizilazi da je na ispitivanje dostavljen pištolj
marke „CZ“ – M50 kal. 7,65mm fabrički broj ... čijim je optičkim pregledom
brisa cijevi i hemijskom analizom utvrđeno da je iz predmetnog pištolja pucano
nakon čega njegova cijev nije čišćena ni podmazivana. Navedeni pištolj je
ispravan kao i kočioni mehanizam. Takođe su dostavljene i tri čaure kalibra
7,65mm i komparacijiom sa probnim čaurama ispaljenim iz predmetnog pištolja
utvrđeno je da su sve tri sporne čaure ispaljene iz predmetnog pištolja. Na
ispitivanje su dostavljena i tri projektila koja su posebno upakovana i
obilježena sa oznakom „iz tijela M.2“. Sporni projektili su 7.65mm.
Komparacijom sa probnim projektilima ispaljenim iz predmetnog pištolja
utvrđeno je da su sva tri sporna projektila ispaljena iz predmetnog pištolja.  
Iz sadržine izvještaja o vještačenju – nalaza i mišljenja br.07-244-659 od
15.01.2001. godine, proizilazi da su vještačene tzv. „parafinske rukavice„
skinute sa šaka M. M.1 i M.M.2. Na samolepljivim folijama skinutih sa šaka M.
M.1 i M.M.2 izvršen je difenilaminski test kojim se utvrđuje prisustvo nitrata
i barut posredno dokazuje. Na samolepljivim folijama skinutim sa šaka M. M.1
dokazano je prisustvo nitratnih čestica i to na nadlanici desne šake i na
dlanu lijeve šake, dok na samolepljivim folijama skinutih sa šaka M.M.2 nije
dokazano prisustvo nitratnih čestica.  
Iz sadržine izvještaja o vještačenju br.07-244-318 od 18.01.2001. godine,
proizilazi da je izvršeno trasološko vještačenje garderobe izuzete od M.M.2 i
to: crna kožna jakna na čijoj su prednjoj strani uočena dva mehanička
oštećenja i to na prednjoj strani desne pole na 7cm od donje ivice jakne i
25cm od rajfešlusa nalazi se ovalno mehaničko oštećenje čija je relativna
veličina 0,6cm. Nešto iznad njega na 25,5cm od donje ivice jakne i na 26 cm od
rajfešlusa nalazi se drugo oštećenje relativne veličine 0,6cm. Sa zadnje
strane jakne nalaze se dva mehanička oštećenja i to na desnoj strani zadnje
pole na 17,5 cm od donje ivice jakne i 12cm od desnog šava prednje i zadnje
pole, relativna površina ovog mehaničkog oštećanja je 0,6cm kao i na kragni
gotovo po sredini blago lijevo na 3,5cm od gornje ivice kragne relativna
površina mehaničkog oštećanja je 0,6cm; džemper na kojem su sa zadnje strane
nađena četiri ovalna mehanička oštećanja, na 15 cm vertikalno od donje ivice
džempera i na 11,5cm od desnog šava prednje i zadnje pole relativne veličine
0,8cm, na 12,5 cm vertikalno od donje ivice džempera i na 8,5cm od desnog šava
prednje i zadnje pole relativne veličine 1cm, na 4 cm vertikalno od donje
ivice džempera i na 5,5cm od desnog šava prednje i zadnje pole relativne
veličine 1cm, na 3 cm vertikalno od donje ivice džempera i na 5cm od desnog
šava prednje i zadnje pole relativne veličine 1cm; tamno siva majica na kojoj
su sa prednje strane uočena tri mehanička oštećanja, na 19 cm vertikalno od
donje ivice majice i na 6cm od desnog šava prednje i zadnje pole relativne
veličine 0,7cm, na 22 cm vertikalno od donje ivice majice i na 9cm od desnog
šava prednje i zadnje pole relativne veličine 1,6x0,6cm, na 23 cm vertikalno
od donje ivice majice i na 21,5cm od desnog šava prednje i zadnje pole
relativne veličine 1,8cm; crne pantalone na kojima je sa prednje strane uočeno
nekoliko mehaničkih oštećanja i to na desnoj nogavici četiri mehanička
oštećenja, na 11 cm vertikalno od donje ivice desne nogavice i na 12cm od
spoljašnjeg šava prednje i zadnje pole relativne veličine 0,8cm, na 12 cm
vertikalno od donje ivice desne nogavice i na 8,5cm od spoljašnjeg šava
prednje i zadnje pole relativne veličine 0,6cm, na 47 cm vertikalno od donje
ivice desne nogavice i na 7cm od spoljašnjeg šava prednje i zadnje pole
relativne veličine 0,9cm, na 54 cm vertikalno od donje ivice desne nogavice i
na 9,5cm od spoljašnjeg šava prednje i zadnje pole relativne veličine 0,6cm,
kao i u predjelu pojasa na 1,5cm od gornje ivice pojasa i na 11cm od prednjeg
kopčanja nalazi ovalno mehaničko oštećenje relativne veličine 1,3cm i donje
prugaste gaće na kojim se u predjelu pojasa sa desne strane nalazi oštećenje
relativne veličine 0.6cm. Na dostavljnoj garderobi koju je u spornom trenutku
nosio povrijeđeni M.M.2 uočeno je, dakle više ovalnih mehaničkih oštećenja
koja su nastala usled prolaska tvrdog ovalnog predmeta nalik na projektil. O
trasološkom pregledu garderobe od M.M.2 od 18.01.2001. godine, sačinjen je
fotoelaborat.  
Iz sadržine potvrde o privremenom oduzimanju predmeta CB B. od 31.12.2000.
godine od M. M.1, proizilazi da je ovlašćeno službeno lice MUP-a CB B. dana
31.12.2000. godine od M. M.1 privremeno oduzelo predmetni pištolj kal.7,65mm
F.br-13882, dok iz potvrde o oduzimanju predmeta od S. P., proizilazi da je
ovlašćeno službeno lice MUP-a CB B. dana 31.12.2000. godine od S. P. oduzeo
oružni list br.1053 izdat od CB B.  
Sud je nalaze i mišljenja vještaka balističke, hemijske i trasološke struke
cijenio kao jasne, stručne, objektivne i zasnovane na pravilima struke na koji
ni stranke nisu imale primjedbi.  
Cijeneći sve provedene dokaze, odbranu optuženog, iskaze svjedoka - oštećenog
i ostalih saslušanih svjedoka,kao i ostale sprovedene dokaze, ovaj sud je
nesumnjivo utvrdio da su se u radnjama optuženog  M. M.1 stekla sva bitna
obilježja bića krivičnog djela- ubistvo u pokušaju u prekoračenju nužne
odbrane iz čl.30 st.1 KZ RCG u vezi čl.19 i čl.9 st.3 KZ SRJ počinjeno na
način, mjesto i vrijeme kako je to bliže predstavljeno u izreci ove presude.  
Naime, nesporna je činjenica da su se optuženi M. M.1 i oštećeni M. M.2 svojim
vozilima dana 31.12.2000. godine susreli u gradu (u B.), tj. mimoišli se, pa
kada je oštećeni M.2 prepoznao optuženog u njegovom vozilu "Ford Eskort",
polukružno je okrenuo svoje vozilo marke "Mercedes" i pošao za optuženim M.1.
Optuženi M.1, videći da ga oštećeni prati, uputio se svojoj kući ka naselju P.
povećavajući brzinu kretanja svog vozila, jer ga je kako navodi bilo strah,
pošto je shvatio da oštećeni M.2 želi da ga zaustavi. Sa optuženim M.1, te
prilike u vozilu je kao saputnik bio Š. J., dok je sa oštećenim M.2 u vozilu
bio O. A.. Optuženi je prilazeći svojoj kući, vozilo zaustavio u dvorištu, a
neposredno nakon zaustavljanja i izlaska iz vozila, svojim vozilom marke
"Mercedes" je pristigao i oštećeni M.2 sa svojim saputnikom O., te parkirao
vozilo na ulici, a potom po izlasku iz svog vozila, prišao optuženom u
njegovom dvorištu. Ove činjenice kao nesporne sud je utvrdio na osnovu iskaza
optuženog M.1, i iskaza svjedoka - oštećenog M.2, kao i iskaza svjedoka -
njihovih saputnika O. i Š. koji su ovaj dio dogadjaja opisali u osnovi  na
saglasan način.  
Nakon parkiranja vozila na ulici i ulaska u dvoršite optuženog, oštećeni je
prišao optužnom govoreći mu "svinjo debela", a potom ga jednom rukom počupao
za uho, a drugom rukom udario u predjelu čela i lica. Sud je ovo utvrdio na
osnovu iskaza optuženog, iskaza oštećenog, te iskaza saslušanih svjedoka koji
su bili očevidci spornog dogadjaja. Tako optuženi u svojoj odbrani u istrazi i
na glavnom pretresu navodi da mu je oštećeni nakon izlaska iz svog vozila
prišao, rekao mu da je "svinja debela", počupao ga rukom za lijevo uho i
udario ga pesnicom u predjelu lijevog čeonog dijela glave, a to isto navode i
svjedoci Š. J. i M. D. Svjedok Š., detaljno opisujući dogadjaj u dvorištu kuće
optuženog, navodi da je oštećeni prilazeći optuženom rekao: "Hoću samo nešto
da pitam ovu debelu svinju" te potom optuženog jednom rukom uhvatio za uho, a
drugom ga udario u predjelu glave i lica, od kojeg udarca je optuženi
"posrnuo", a takodje i svjedok M. D. to isto navodi, precizirajući da je po
izlasku iz kuće u dvorište, vidio kako oštećeni M.2 svojom lijevom rukom drži
za desno uho M.1 (tj. optuženog) a drugom da ga je udarao u predjelu lijeve
strane lica i čela, usled čega je on (tj. ovaj svjedok) povikao M.2 da ga ne
udara. I svjedok O. A. saputnik optuženog navodi da je oštećeni M.2 prilazeći
optuženom M.1 u njegovom dvorištu, istog počupao rukom za uho i uputio mu
navedene riječi a uz to i sam oštećeni M.2 je potvrdio da je prišao optuženom
M.1 u njegovom dvorištu i da ga je počupao rukom za uho, dopuštajući mogućnost
da mu je tom prilikom uputio i riječi "svinjo debela", dodajući da ako je ko
od svjedoka kazao da mu je te riječi uputio, da je onda to sigurno tačno. Kod
ovakvih iskaza svjedoka, sud zaključuje da je oštećeni prilazeći optuženom M.1
u njegovo dvorište, istom uputio navedene riječi te jednom rukom ga počupao za
uho, a drugom rukom ga udario u predjelu čela i lica. Stoji činjenica da
oštećeni ne navodi da je optuženog udario (već da ga je navodno samo počupao
za uho), što takodje navodi i njegov saputnik (tj. saputnik oštećenog) svjedok
O. Ali ovaj svjedok (tj. O.) ističe da je čuo kada je optuženi rekao: "Došao
si da me biješ ispred moje kuće". Imajući u vidu ovakve riječi optuženog
citirane od strane svjedoka O., te izjave svjedoka Š. i M. D., koji su i u
istrazi i na glavnom pretresu kazali da je oštećeni udario optuženog, navodeći
pri tom više detalja, te opisujući način na koji je to oštećeni učinio (tj. da
ga je jednom rukom počupao za uho, a drugom udario u predjelu čela i lica, da
je od zadobijenog udarca optuženi posrnuo), a M. D. još detaljno opisujući
dogadjaj navodi da je oštećeni optuženog svojom lijevom rukom počupao za
njegovo desno uho, a svojom desnom rukom da ga je udario u predjelu lijeve
strane lica i čela, te da je nakon toga on povikao na oštećenog da ga ne
udara, pa takvo detaljno kazivanje ovih svjedoka  po ocjeni suda predstavlja
realan tok dogadjaja. Ovo posebno kod činjenice što su kazivanja svjedoka Š. i
M. D. (bez obzira što je D. stric optuženog), u ovom dijelu saglasna kako
medjusobno tako i sa odbranom optuženog, pa ih sud cijeni kao logična i
uvjerljiva, te kod ovakvih njihovih izjava i kazivanja svjedoka O. da je čuo
kako je optuženi rekao: "Došao si da me biješ ispred moje kuće", sud
nesumnjivo zaključuje da je oštećeni nakon što je prišao optuženom, počupao
istog za uho uz upućivanje riječi "svinjo debela", a zatim ga udario rukom u
predjelu čela i lica.  
Nakon što je oštećeni fizički napao optuženog na naprijed opisani način -
ulazeći u dvorište njegove kuće a zatim prilazeći optuženom, čupajući ga za
uho uz upućivanje riječi "svinjo debela" ( čime je istovremeno i ponizio
optuženog u prisustvu članova njegove porodice), te potom udarajući rukom
optuženog u predjelu čela - lica, optuženi je izvadio pištolj marke "CZ"
kal.7,65mm, koji je u tom trenutku imao kod sebe i u pravcu oštećenog ispalio
6 projektila koji projektili su oštećenog pogodili i to u predjelu
natkoljenice, stomaka i u predjelu desnog uva, nanoseći mu tešku tjelesnu
povredu u vidu dvije prostrelne rane i to u desnom želudačnom predjelu i
desnom slabinskom predjelu i dvije ustrelne rane u predjelu desne potkoljenice
i lijevom završno potiljačnom predjelu. Prednje je utvrđeno na osnovu
priznanja optuženog da je u pravcu oštećenog ispalio više projektila, iskaza
samog oštećenog i iskaza ostalih prisutnih svjedoka, te nalaza i mišljenja
vještaka medicinske struke dr D. Č., Izvještaja o balističkom vještačenju,
Izvještaja o vještačenju "parafinske rukavice", te Izvještaja o trasološkom
vještačenju garderobe oštećenog M.M.2 i potvrde o oduzimanja predmeta -
pištolja od optuženog. Naime, optuženi priznaje da je kritične prilike - nakon
što je napadnut od strane oštećenog ispalio sve metke iz pištolja kojeg je
držao u desnoj ruci i da je oštećeni M.2 pao na zemlju a i svjedoci M. D. i Š.
J. navode da je optuženi te prilike, pošto ga je oštećeni udario ispalio 5-6
hitaca iz pištolja kojeg je izvadio iza pojasa, nakon čega je oštećeni pao, a
takođe i svjedok O. A. je posvjedočio da je optuženi ispalio nekoliko
projektila, pojašnjavajući da su se on i Š. nakon prvog ispaljenog projektila
bacili na zemlju, a da je zatim začuo još nekoliko pucnjeva, te da je oštećeni
M.2 pao na zemlju. U skladu sa iskazima optuženog i navedenih svjedoka stoji
potvrda o oduzimanju predmeta iz koje se utvrđuje da je od optuženog oduzet
pištolja marke " CZ" kal. 7,65mm, fabrički broj ..., kao i Izvještaj o
balističkom vještačenju MUP-a RCG CB P. br.07-244-561 od 15.01.2001.godine, iz
kojeg se utvrđuje da je navedeni pištolj ispravan, da se iz njega pucalo,
nakon čega isti nije čišćen, da su tri sporne čaure kalibra 7,65mm koje su
pronađene na licu mjesta ispaljene iz tog pištolja, kao i tri pronađena
projektila istog kalibra. Navodi optuženog i saslušanih svjedoka da je
optuženi kritične prilike iz predmetnog pištolja pucao, potkrepljuju se i iz
Izvještaja o vještačenju " parafinske rukavice " skinute sa šaka M. M.1, iz
kojeg izvještaja slijedi da je na šakama optuženom M.1 utvrđeno prisustvo
nitratnih čestica koje inače nastaju sagorijevanjem baruta prilikom opaljenja
iz vatrenog oružja, kao i iz Izvještaja o vještačenju garderobe oštećenog M.2,
iz kojeg izvještaja se utvrđuje da na odjeći oštećenog postoji više mehaničkih
oštećenja ovalnog oblika nastalih prilikom prolaska tvrdog metalnog ovalnog
predmeta nalik na projektil.  
Dakle, na nesumnjiv način je utvrđeno da je kritične prilike optuženi iz
pištolja marke "CZ"kal.7.65 mm fab.br. ... ispalio 6 projektila koliko je te
prilike imao u pištolju tj. prema sopstvenom priznanju ispalio sve metke koje
je u pištolju imao, ( tako da mu je kako sam navodi, poslije završenog pucanja
"navlakač" pištolja ostao u zadnjem položaju), te da je tom prilikom
ispaljenim projektilima pogodio oštećenog M.2 nanoseći mu povrede bliže
opisane u izreci, a što se utvrđuje iz nalaza i mišljenja vještaka medicinske
struke dr Č. D., koji nalaz se zasniva na relevantnoj medicnskoj dokumentaciji
i na koji nije bilo primjedbi. Ispaljujući projektile iz neposredne blizine u
vitalne djelove tijela oštećenog M.M.2, optuženi je svakako bio svjestan da
istog može lišiti života, pa je u konkretnom slučaju to i htio, tj. postupio s
direktnim umišljajem, a smrtna posledica je izostala spletom srećnih
okolnosti, prije svega zbog blagovremeno ukazane ljekarske pomoći oštećenom.  
Međutim, ispaljujući projektile u oštećenog, optuženi je postupao u nužnoj
odbrani. Naime, neposredno prije nastanka kritičnog događaja koji se dogodio u
dvorištu kuće optuženog, oštećeni je pratio ili bolje reći jurio optuženog po
gradu svojim vozilom, dok je optuženi ubrzavanjem kretanja svog vozila
nastojao da izbjegne bilo kakav kontakt sa oštećenim, bježeći vozilom ka
svojoj kući, pa kada je stigao vozilom u dvorište svoje kuće, odmah je došao i
oštećeni, parkirajući svoje vozilo uz put (do dvorišta), a potom iz vozila
izašao, ušao u dvorište optuženog i istog fizički napao, kako je to već
naprijed opisano - čupanjem za uho i udaranjem, uz upućivanje uvredljivih
riječi, kojim postupcima je istog istovremeno i ponizio u prisustvu članova
svoje porodice i pomenutih svjedoka koji su tu bili. Nakon što mu je uputio
uvredljive riječi "svinjo debela", počupao ga za uho, a zatim i udario rukom,
optuženi je očekujući dalje eventualne napade, iza pojasa izvadio predmetni
pištolj koji je kod sebe imao i u pravcu oštećenog ispalio projektile,
pogađajući ga istim i nanoseći mu tjelesne povrede. Po ocjeni suda optuženi je
tom prilikom postupao u nužnoj odbrani jer je takvim radnjama odbijao od sebe
istovremeni protivpravni napad oštećenog. Da je optuženi odbijao neposredni
fizički napad i te prilike bio u neposrednom fizičkom kontaktu sa oštećenim
koji ga je napadao, potkrepljuje se i činjenicom da oko ulazne rane u desnom
želudačnom predjelu optuženog, postoje opekotine od barutnih gasova, što
ukazuje da je ta rana nanesena iz blizine, a kako to sve slijedi iz nalaza i
mišljenja veštaka medicinske struke dr Č. D., a upravo po kazivanju oštećenog,
prvi projektilj koji ga je pogodio bio je u predjelu stomaka (nakon čega je on
tj. oštećeni, kako to sam navodi krenuo na optuženog da mu pištolj otme u čemu
nije uspio). To znači da su u tom trenutku optuženi i oštećeni medjusobno bili
u neposrednoj blizini, čime se demantuju navodi oštećenog da je optuženi
neposredno prije opaljenja prvog projektila, pokušavao pištoljem da ga "traži"
iza Š., navodno pomjerajući cijev pištolja lijevo - desno. Tom prilikom,
postupcima oštećenog, optuženi je bio doveden u takvo psihičko stanje, da je
kod istog postojao afekat straha, razdraženosti, bijesa srednjeg inteziteta,
usled čega mu je sposobnost da shvati značaj svog djela i mogućnost da
upravlja svojim postupcima bila smanjena ali ne bitno, kako to sve i proističe
iz nalaza i mišljenja Komisije vještaka psihijatriske struke i izjašnjenja
predstavnika ove komisije na glavnom pretresu.  
Ali po ocjeni suda, optuženi je tom prilikom - odbijajući od sebe istovremeni
protivpravni napad, prekoračio granice nužne odbrane. Ovakav zaključak suda
temelji se na sledećem:  
Optuženi je kritične prilike ispalio veći broj projektila - ukupno 6, odnosno
kako sam priznaje ispalio je sve metke iz pištolja, tako da mu je "navlakač"
na pištolju kako to sam navodi bio u "zadnjem položaju". Ispaljivanjem tolikog
broja projektila, optuženi je oštećenom nanio više teških povreda - dvije
prostrelne rane u desnom želudačnom predjelu i desnom slabinskom predjelu i
dvije ustreline u predjelu desne potkoljenice i lijevom završno - potiljačnom
predjelu. Toliki broj ispaljenih projektila sa nanošenjem tolikog broja
opisanih povreda, svakako nije bio neophodno potreban da optuženi u konkretnom
slučaju odbije napad oštećenog, što znači da je u odbijanju napada prekoračio
granice nužne odbrane.  
Sud je imao u vidu navode odbrane optuženog da je kritične prilike u dvorištu
svoje kuće a prije nego što je upotrijebio pištolj, navodno vidio kako
oštećeni M.2 vadi pištolj iz svog džepa, i da je tek tada on (tj. optuženi)
izvadio i upotrijebio pištolj. Medjutim, ovakve navode optuženog sud ne
prihvata, jer ničim nijesu dokazani. Naime, oštećeni M.2 odlučno negira da je
kod sebe te prilike imao pištolj, a to isto navodi i svjedok O. A., kako u
istrazi tako i na glavnom pretresu, kao i svjedok Š. na zapisniku u istrazi.
Uz to, nema dokaza da je kod oštećenog M.2, bilo kod njega lično ili u
njegovom vozilu nakon dogadjaja pronadjen bilo kakav pištolj. Sud je imao u
vidu kasnije - na pretresu izmijenjen iskaz svjedoka Š. J. da je navodno kod
oštećenog M.2 vidio pištolj a da ne zna da li ga je izvadio iz džepa ili iza
pojasa, ali tako naknadno izmijenjenu izjavu koja je neprecizna i ničim nije
potkrijepljena, kod njegovog drugačijeg - sasvim jasnog i odredjenog
izjašnjenja u istrazi, sud cijeni samo kao nastojanje da svom drugu -
optuženom M.M.1 eventualno olakša položaj u ovom krivičnom postupku.  
Sud je prilikom odlučivanja u ovoj krivično pravnoj stvari imao u vidu i
iskaze svjedoka S. I., K. P. i K. M., ali budući da isti nijesu očevidci
kritičnog događaja njihovi iskazi nijesu od značaja za presudjenje u ovoj
krivično pravnoj stvari.  
Pošto je sud utvrdio da je optuženi izvršio navedeno krivično djelo, istog je
valjalo oglasiti krivim i kazniti. Prilikom odmjeravanja kazne, sud je
cijenio sve okolnosti koje u smislu čl.41 KZ SRJ utiču da kazna bude manja ili
veća, pa je u odsustvu oštežavajućih okolnosti, kao olakšavajuće na strani
optuženog cijenio to što isti do sada nije osudjivan, njegovu mladost - u
vrijeme izvršenja krivičnog djela bio je mladje punoljetno lice, protek
vremena od izvršenja krivičnog djela (proteklo više od 10 godina), da je isti
u medjuvremenu zasnovao porodicu, da je djelo izvršio u stanju afekta, straha,
radraženosti, bijesa srednjeg inteziteta, u koje je doveden postupcima
oštećenog te da je djelo ostalo u pokušaju (a za pokušaj se može blaže
kazniti). Ove okolnosti po ocjeni suda, u svojoj ukupnosti mogu se smatrati
osobito olakšavajućim pa sud nalazi da ima mjesta ublažavanju kazne u smislu
čl.42 i 43 KZ SRJ te je optuženom izrekao kaznu zatvora ispod minimuma zakonom
zaprijećene kazne za ovu vrstu krivičnih djela, smatrajući da i sa tako
ublaženom kaznom - u trajanju od 1 godine može podstići svrha kažnjavanja iz
čl.33 KZ SRJ, a u okviru opšte svrhe propisivanja i izricanja krivičnih
sankcija iz čl.5 st.2 KZ SRJ.  
Na osnovu člana 50 Krivičnog zakonika SRJ sud je optuženom u izrečenu kaznu
zatvora uračunao vrijeme provedeno u pritvoru od 31.12.2000. godine do
12.10.2001. godine.  
Na osnovu čl.69 KZ SRJ od optuženog je trajno oduzet pištolj marke "CZ"
kal.7,65 mm, fabrički broj ....  
O troškovima krivičnog postupka odlučeno je na osnovu čl.199 i 202 ZKP-a, pa
kako je optuženi oglašen krivim obavezan je da plati troškove ovom sudu u
iznosu od 2.030,00€  koji se odnose: na  troškove vještačenja po vještaku
medicinske struke dr Č. D. iznos od  40 €; na ime troškova vještačenja po
komisiji vještaka tj.vještacima medicinske struke pojedinačno dr S. M. iznos
od 357,50 €, dr Ž. G. iznos od 357,50€ i psihologu B. S. I. iznos od 275,00€ i
na ime službene odbrane po braniocu adv. R. Č. 1.000,00€, dok je na ime
paušala optuženi obavezan da uplati ovom sudu iznos od 100,00 eura a koji
iznos je određen srazmjerno složenosti i trajanju postupka uz ocjenu
imovinskih prilika optuženog.  
Na osnovu izloženog odlučeno je kao u izreci presude.  
ZAPISNIČAR,
PREDSJEDNIK VIJEĆA-SUDIJA,
Alibalić Emina,s.r.
Ćupić Ratko,s.r.  
Za tačnost otpravka tvrdi i
ovjerava namještenik suda  

PRAVNA POUKA: Protiv ove presude može se izjaviti žalba Apelacionom sudu CG u
roku od 15 dana prijema preko ovog suda.