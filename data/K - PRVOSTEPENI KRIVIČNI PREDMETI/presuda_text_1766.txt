VIŠI SUD U PODGORICI
K.br.321/2010
Podgorica, 25.03.2011. godine  
U IME NARODA
VIŠI SUD U PODGORICI, kao prvostepeni krivični, u vijeću sastavljenom od
sudije Ćupić Ratka, kao predsjednika vijeća i sudija poroptnika Radević
Radenka i Todorović Slavice kao članova vijeća, uz učešće namještenika
Alibalić Emine kao zapisničara, u krivičnom predmetu protiv optužene M. Ž.  i
R. Z. koje brane adv. D.. i adv. Š. D. iz Podgorice zbog krivičnog djela
izazivanje nacionalne, rasne i vjerske mržnje iz čl.370 st.3 u vezi st.1 a u
vezi čl.23 Krivičnog zakonika, rješavajući po optužnici Višeg državnog
tužilaštva iz Podgorice Kt.br.225/10 od 13.12.2010.godine koju je na glavnom
pretresu zastupao Rutović Veljko zamjenik VDT-a iz Podgorice, nakon održanog
glavnog javnog pretresa dana 16.03.2011. godine donio je, a nakon tajnog
vijećanja i glasanja dana 25.03.2011. godine, javno objavio  
PRESUDU
Optuženi:
1. M. Ž., rodjena .... godine u Z., H., državljanin S. i C. G., stalno
nastanjena u T., naselje M. bb, završila srednju Ekonomsku školu, bez
zaposlenja, lošeg imovnog stanja, udata, bez djece, u pritvoru od 02.11.2010.
godine do 25.03.2011. godine,  
2. R. Z., rodjen ... godine u K., opština K., C. G., sa prebivalištem u T.,
mjesto S., državljanin C. G., po zanimanju autolimar, bez zaposlenja, lošeg
imovnog stanja, oženjen, otac dvoje djece, u pritvoru od 02.11.2010. godine do
25.03.2011. godine,
Krivi su
Zato što su:  
Dana 28.10.2010. godine u T., u naselju M., oštećenjem tudjih stvari
zajednički javno podsticali na nasilje i mržnju prema pripadnicima Islamske
vjerske zajednice koja je odredjena na osnovu religije, na način što su
upotrebom sile polomili prozorsko staklo na prizemnom dijelu objekta koje
koristi Islamska vjerska zajednica za vjerske obrede i u bravu na ulaznim
vratima tog objekta stavili žicu, te kroz tako pripremljen otvor na prozoru u
molitveni dio, ubacili prethodno pripremljene kese sa svinjskim izmetom koji
se rasuo po podu,  
- čime su kao saizvršioci izvršili krivično djelo - izazivanje nacionalne,
rasne i vjerske mržnje iz čl.370 st.3 u vezi st.1 a u vezi čl.23 Krivičnog
zakonika,  
pa sud optužene primjenom navedenih zakonskih propisa, člana 4, 32, 36, 42, 45
i 46  KZ, te člana 199, 202 i 364 ZKP -a,  
OSUDJUJE
Optuženu M. Ž., na kaznu zatvora u trajanju od 8 (osam) mjeseci, u koju  joj
se uračunava vrijeme provedeno u pritvoru od 2.11.2010.godine do
25.03.2011.godine.  
Optuženog R. Z., na kaznu zatvora u trajanju od 4 (četiri) mjeseca, u koju
kaznu mu se uračunava vrijeme provedeno u pritvoru od 2.11.2010.godine do
25.03.2011.godine.  
Obavezuju se optuženi da ovom sudu solidarno plate troškove krivičnog postupka
u iznosu od 1.404,00 eura, te na ime  sudskog paušala plate iznos od po 100,00
eura, sve prednje u roku od 15 dana, po pravnosnažnosti presude, pod
prijetnjom prinudnog izvršenja.  
Obrazloženje
Optužnicom Višeg državnog tužilaštva Podgorica Kt.br.225/10 od 13.10.2010.
godine pri kojoj je njen zastupnik ostao do kraja glavnog pretresa, stavljeno
je na teret optuženima M. Ž. i R. Z. da su izvršili krivično djelo izazivanje
nacionalne, rasne i vjerske mržnje iz čl.370 st.3 u vezi st.1 a u vezi čl.23
Krivičnog zakonika, koje je činjenično bliže predstavljeno u izreci presude.  
Optužena M. Ž., u svojoj odbrani u pretkrivičnom postupku na zapisniku kod
Uprave policije, navela je da se pored njene porodične kuće u kojoj živi sa
suprugom M. N., nalazi kuća B. M. sa kojim ona i njen suprug već duže vrijeme
nijesu u odbrim odnosima. Kako ih je B. M. sa svojim sinom D. više puta
uznemiravao i maltretirao, što su i prijavljivali policiji, odlučila je da mu
napakosti pa je pozvala svog prijatelja R. Z. kako bi joj pomogao u toj
namjeri. Dana 28.10.2010.godine , predveče, sa R. Z. iz T., odvezla se svojim
vozilom marke “Opel – Tigra” u naselje S. u namjeri da kupi kokošji izmet kod
njoj nepoznatih lica, pa kako isti nijesu našli , kupili su svinjski koji im
je ponuđen i to u količini od 5 najlonskih kesa za cijenu od 3 eura koji je
ona platila. Kada su došli do kuće B. M., rekla je Z. da razbije staklo na
prozoru i najlonske kese sa izmetom ubaci unutar objekta, što je on i uradio.
Inače Z. je na rukama imao rukavice pa nakon što je ubačio djubrivo, pokupili
su parčad razbijenog stakla od prozora i stavili u kesu koju je potom ona
bacila u kontejnjer. Kazala je još da je prozor bio dosta visoko, a
unutrašnjost zamračena, pa nijesu mogli vidjeti o kakvoj se prostoriji radi.
Čula je da B. namjerava da kuću proda Islamskoj zajednici, ali ne zna da li je
do prodaje došlo. Viđala je ljude koji dolaze u tu kuću i interesuju se za
kupovinu, ali nije znala da se u njoj vrše vjerski obredi, pa preduzetom
radnjom nije imala namjeru da povrijedi ničija vjerska osjećanja jer i u
njenoj porodici i među prijateljima ima pripadnika različitih nacionalnosti.  
U svojoj odbrani pred istražnim sudijom, optužena M. Ž. je ponovila navode iz
pretkrivičnog postupka, s tim što je dodala da je dana 28.10.2010.godine,
nakon što se smračilo, otišla svojim vozilom do naselja S. po svog prijatelja
R. Z., koji je sedam dana ranije njenom mužu i njoj cijepao drva i te prilike
su pričali kako ih komšija B. M. sa svojim sinom maltretira već pet godina na
način što im u dvorište kuće ubaca smeće, a uz to “puštao” je na nju opasnog
psa, te da je o tome upoznata Tivatska policija kao i direktor Uprave
policije. Pojasnila je da je prilikom dolaska kod Z. istom rekla da treba da
kupe “neki” izmet i da ga ubace u kuću B., pa je Z. predložio da pođu kod B.
D. koji ima farmu kokošaka, što su i učinili. Međutim, kada im je B. kazao da
kokošjeg đubriva nema jer se time više ne bavi, Z. je rekao da poznaje neku
ženu koja drži stoku, kod koje su i pošli i od nje je Z. uzeo pet kesa
svinjskog đubriva koje je potom stavio u gepek. Nakon toga su došli do kuće B.
M. Kako su grile na prozoru bile poluzatvorene, Z. ih je otvorio, a potom
rukom razbio staklo na prozoru i ubacio kese svinjskog đubriva. Nadalje,
navela je da nije znala da je B. prodao kuću, ali da su “kružile priče” da je
prodao Muslimanskoj zajednici T., mada je njima H. T., njihov kučni prijatelj,
rekao da B. neće da se iseli jer se predomislio. Inače, ona je u posljednje
vrijeme svakodnevno gledala da u tu kuću dolazi B., kao i kupci, ali ne zna da
li su dolazili ljudi da vrše vjerske obrede, odnosno molitve. Jedne prilike
slikala je mobilnim telefonom vozilo barskih registarskih tablica kojim je
često dolazila neka žena, koja je vozilo parkirala ili na njihovom ili na
parkingu B., što je njoj bilo sumnjivo. Mislila je da B. hoće da ih opljačka
jer je M. žena ranije izjavila da treba da budu srećni što ih njihov sin nije
opljačkao dok su bili odsutni. Zbog takvog straha ona i njen muž posljednih
pet godina noću nijesu izlazili iz kuće. Dodala je da su oko kuće postavili
kamere  zbog narkomana Di, sina B., koji im je lomio stakla na kući,
“zalijetao se” na njenog muža da ga bije, ubacivao im kera u sobu. Stoga,
revoltirana što svaki dan gleda M. B.  koji je i dalje provocirao, odlučila je
da mu "napakosti". Dalje je navela da je znala da se u kući koju je B. prodao
planira otvaranje vjerskog objekta muslimanske vjeske zajednice, i to džamije,
zbog čega je komšiluk napisao peticiju kojom su tražili da ne bude džamija
između dvije pravoslavne kuće, tu peticiju je potpisalo 670 građana T. MZ G.,
a među tim potpisnicima bili su ona i njen suprug. Njen krajnji cilj je bio da
napakosti B., ne razmišljajući kako to mogu protumačiti Muslimani koji su
dolazili u tu kuću, te da se sada izvinjava T. H., kao i ostalim Muslimanima
jer nije nacionalista i među prijateljima ima dosta Muslimana. Ponovila je da
sa R. Z. nije pošla da kupi svinjski izmet, nego kokošji, kada joj je Z. rekao
da nema kokošjeg, već samo svinjskog izmeta, složila se da isti kupe i ubace u
kuću B. Dodala je da je kritične prilike u ulazna vrata Milinkove kuće stavila
neku žicu kako bi se mučio da otvori vrata kada dodje. Na kraju je kazala da
na toj kući ne postoji nikakvo vjersko obilježje, niti je mogla vidjeti da li
u unutrašnjosti iste ima kakvih vjerskih obilježja jer u Milinkovu kuću nije
ulazila, a kritične prilike bio je mrak, negdje oko 19,00 ili 20,00 časova.  
U svojoj odbrani datoj na glavnom pretresu, optužena M. Ž. je uglavnom
ponovila navode iz pretkrivičnog postupka i pred istražnim sudijom, s tim što
je navela da je mjesec dana prije ovog događaja saznala da je B. prodao kuću o
čemu je nju obavijestio H. T. – predsjednik Islamske zajednice za B. i B., te
da je kuću kupila Islamska zajednica za svoje potrebe. Međutim, H. T. je rekao
da imaju problema sa iseljenjem B. , sa kog razloga je i posumnjala da će B.
da se iseli. Stoga je sa R. Z. prvo pošla kod B. D. da kupe đubrivo jer su
znali da drži farmu kokošaka, ali kako farmu u to vrijeme nije držao, B. im je
preporučio da pođu kod K. D. u mjesto S., gdje su i pošli. Dok je Z. ugovarao
kupovinu đubriva, ona se nalazila u svom vozilu, a on je zatim kupljeno
đubrivo za iznos od 5 eura koje mu je ona prethodno dala, stavio u vreće.
Pojasnila je da su blizu kuće B.  đubrivo prepakovali u 5 – 6 manjih bijelih
najlonskih kesa. Kada su došli ispred M. kuće, Z. je prišao prozoru na kojem
su bile drvene grile, pa kako je prozor bio zatvoren, laktom je razbio staklo,
a potom mu je ona pojedinačno dodavala kese koje je on ubacivao unutar te
prostorije. Istakla je da je Z. pristao na ovo iz “samilosti” prema njoj i
njenom mužu jer je znao da ih B. maltretira, te da se sin B.  koji je narkoman
i prestupnik, zalijetao na njenog muža, koji je invalid, sa namjerom da ga
fizički napadne. Ponovila je da kuća B.  nije imala obilježje vjerskog
objekta, niti joj je bilo poznato da su u toj kući vršeni vjerski obredi, a
kada je donijela odluku da u kuću B.  ubace đubrivo, nije razmišljala o vrsti
đubriva, već joj je samo bilo bitno da to učine kako bi ga B. M. u kući našao.  
Optuženi R. Z., u svojoj odbrani datoj u pretkrivičnom postupku na zapisniku
kod Uprave policije, naveo je da je dana 28.10.2010.godine u popodnevnim
časovima kod njega došla M. Ž., supruga njegovog prijatelja M. N., i
predložila mu da u kuću B. M., sa kojim je u sukobu, ubace svinjski izmet, jer
je čula da B. namjerava da proda kuću Islamskoj zajednici. Pošli su u naselje
S. kod nepoznatih lica da kupe kokošji izmet, pa pošto isti nijesu našli,
kupili su svinjski koji im je ponuđen. Kada su došli do kuće B., on je razbio
staklo na prozoru u prizemlju i kroz napravljen otvor ubacio najlonske kese sa
izmetom. Unutar prostorije bio je mrak, pa nije mogao znati o kakvoj se
prostoriji radi, niti je znao da se u toj prostoriji  vrše vjerski obredi.
Izražava iskreno kajanje zbog učinjenog djela jer nema ništa protiv bilo koje
nacije. Dodao je još da je pristao da sa M. Ž. ubaci svinjski izmet u kuću
koju je B. prodao Islamskoj zajednici, prvenstveno zbog prijateljstva prema
optuženoj, a uz to,  ranije je potpisao peticiju da se tu ne gradi islamski
vjerski objekt. Pojasnio je da je optužena prethodno nabavljeni svinjski izmet
spakovala u najlonske kese, a on je na rukama, kada je razbijao staklo
ubacivao izmet, imao rukavice. Razbijeno staklo su zatim pokupili i bacili ga
u smeće, nakon čega ga je optužena M. Ž. odvezla kući.  
U svojoj odbrani datoj pred istražnim sudijom, optuženi R. Z. je ponovio
navode date u pretkrivičnom postupku, s tim što je dodao da je kritične
prilike, negdje oko 18,30 časova kod njega došla M. Ž. i zamolila ga da ode sa
njom kako bi negdje nabavili đubre i ubacili ga u kuću njenog komšije B. Njemu
je inače bilo poznato da su se Ž. i njen muž godinama svađali sa B., jer im je
on držao košnice pčela blizu njihove kuće, kao i  psa, bacao im smeće u
dvorište, te da ih je napadao i sin B. Pošto je pristao, sjetio se da B. D.
drži farmu kokošaka, pa su pošli kod njega. Međutim, B. im je rekao da nema
više farmu, niti đubriva. On se zatim sjetio K. D. koja drži stoku – krave i
svinje, i da prodaje đubrivo. Kada su došli kod D., Ž. je ostala u kolima, a
on je ušao u dvorište i rekao da mu treba đubrivo za voćke ne pominjući vrstu
djubriva, pa mu je D. ponudila svinjsko, koje je on uzeo i spakovao u dvije
najlonske kese koje mu je prethodno dala Ž. Kasnije, blizu kuće optužene M.
Ž., prepakovali su đubrivo u šest manjih kesa, a ostatak su bacili po njenom
dvorištu. Dodao je da je prethodno M. Ž. rekao da nije pametno to da rade, jer
je jasno da je to “bruka”, da je to na nacionalnoj osnovi i da ih niko
odbraniti ne može. Kada je prišao kući B., prvo je otvorio grile na prozoru, a
potom dlanom udario u staklo koje se razbilo, nakon čega mu je optužena
dodavala kese sa đubrivom, koje je on ubacivao unutar kuće.  Nekoliko dana
prije ovog događaja čuo je priču da je Islamska zajednica zakupila tu kuću,
odnosno da je ta kuća objekat islamske vjeroispovijesti, ali je on ipak
računao da je to kuća B.Kazao je još da mu je Ž. dala 5 eura koje je on dao K.
D. na ime kupljenog djubriva. Ž. je znala da se radi o svinjskom djubrivu mada
on nije tražio svinjsko nego bilo koje, a D. mu je dala to svinjsko djubrivo
koje su i kupili. Inače Ž. od njega nije tražila da kupi svinjsko, pa navodi
da tako nije ni rekao u policiji, već naprotiv iz njegove izjave date kod
policije se vidi da su tražili kokošije djubrivo, pa kako ga nijesu našli
kupili su svinjsko. Dodao je još da to nije radio na nacionalnoj i vjerskoj
osnovi, nego isključivo zbog toga što ga je Ž. zamolila da joj pomogne i zato
što je znao da  komšija B. Ž. i njenog supruga godinama maltretira.  
Na glavnom pretresu, optuženi R. Z. je ponovio navode date u pretkrivičnom
postupku i pred istaržnim sudijom, s tim što je posebno istakao da nije znao
da je kuću B. M. kupila muslimanska vjerska zajednica, te da sa B. nije bio ni
u kakvoj zavadi. Pojasnio je da kada su došli u mjesto S. kod K. D., optužena
M. Ž. nije izlazila iz vozila, nego je izašao on i kupio đubriva za 5 eura
koje mu je optužena prethodno za tu namjenu dala. Na posebno pitanje je kazao
da je D. imala i kravlje đubrivo, ali je ono bilo na nepristupačnom mjestu, pa
je zato uzeo svinjsko. Pošto mu je predočena razlika u odnosu na iskaz dat u
pretkrivičnom postupku kod policije, kada je kazao da mu je optužena M. Ž.
predložila da u kuću B.  ubace svinjski izmet jer je čula da je B. tu kuću
prodao Islamskoj zajednici, kazao je da mu optužena nije rekla da ubace
svinjski izmet, te da je on to pojasnio na zapisniku kod istražnog sudije,
dodajući da su kojim slučajem našli kokošije djubrivo, isto bi ubacili i ne bi
tražili svinjsko. Naveo je  još da nije znao da je objekat bio namijenjen za
potrebe Islamske vjerske zajednice, a da je par dana prije ovog dogadjaja
saznao da je B. prodao kuću ali da on nije znao kome.  
U dokaznom postupku na glavnom pretresu, sud je izveo dokaze: saslušanjem
svjedoka T. H., B. E. i B. D., čitanjem iskaza svjedoka K. D. datog na
zapisniku pred istražnim sudijom ovog suda dana 25.11.2010. godine, čitanjem
nalaza i mišljenja Komisije vještaka medicinske struke od 11.02.2011. godine i
neposredno saslušao predstavnika Komisije vještaka neuropsihijatra dr M. S.,
čitanjem službene zabilješke UP - Ispostave T. broj 2913-4554 od 29.10.2010.
godine, čitanjem Predugovora o kupoprodaji nepokretnosti zaključenog izmedju
prodavaca B. M. i kupca Islamske zajednice u C. G., izvršio uvid u
fotodokumentaciju UP - Ispostave T. br.128/10 od 29.10.2010. godine, čitanjem
zahtjeva podnesenog od strane grupe gradjana MZ G. i čitanjem Izvoda iz
kaznene evidencije Uprave policije - Ispostave Kotor br. 245/11-197 od
19.01.2011.godine za optuženog R. Z. i Dopisa Uprave policije PJ Herceg Novi
br. 03-145/10-5514 od 30.12.2010.godine za optuženu M. Ž.  
Svjedok T. H., je u svom iskazu datom pred istražnim sudijom naveo da je on
predsjednik Odbora Islamske zajednice za B. K. i B. Ta zajednica je kupila
kuću od B. M. u kojoj su jednom ili dva puta prije kritičnog događaja
obavljali vjerske obrede. Dana 29.10.2010.godine, oko podne, došao je blizu te
kuće, a ključ je dao P. Š., da otključa dok je on na cesti čekao predstavnike
mešihata Islamske zajednice C.G. koji su dolazili iz P. Ali dok je čekao,
telefonom ga je pozvao  P. Š. ili B. E. i kazao mu da ne mogu da otključaju
ulazna vrata, pitajući ga da li je oneventualno u bravi promijenio cilindar.
On im je odgovorio da cilindar nije mijenjao i predložio im da i dalje
pokušavaju da otvore. Nakon što su uspjeli, ušli su u kuću pa kad su vidjeli
što se tamo nalazi opet su ga pozvali pa je on došao sa ljudima koje je čekao.
Tom prilikom su vidjeli da se u molitvenom dijelu nalazi đubre, a od policije
im je kasnije saopšteno da se radi o svinjskom djubrivu. Na prozoru je bilo
polomljeno staklo, pa su ljudi iz mešihata predložili da pozovu policiju.
Dalje je kazao da slabo poznaje R. Z., dok M. Ž. zna kao suprugu M. N. kojega
kako navodi zna od "malih nogu". Poznato mu je da su M. pisali peticiju zbog
toga što je IZ za svoje potrebe kupila kuću B. M. Dalje je naveo da je
30.10.2010.godine otišao u tu kuću kako bi očistio svinjski izmet, kojom
prilikom ga je telefonom pozvao M. N. i zamolio ga da dođe do ograde njegove
kuće. Kada su se našli kod ograde, N. mu je rekao da mu je žao zbog svega što
se desilo, da je to mnogo ružno i kleo se da on to nije uradio. Kazao je
dalje, da na kući Mitića postoje kamere, od kojih je jedna okrenuta prema kući
B., ali da je ista kritične prilike bila okrenuta prema dvorištu M. Inače od
ljudi koji su dolazili na molitvu čuo je da ih M. Ž. snima telefonom ili
fotoaparatom. Dodao je još da IZ koja je kupila  kuću od B.  nije još uvijek
uknjižena kao vlasnik jer uslov za uknjižbu stiče tek kada isplati ostatak
novca kako je to i predviđeno ugovorom.  
Na glavnom pretresu, ovaj svjedok je ponovio prethodne navode i dodao da mu je
iz priča bilo poznato da je suprug M. Ž., M. N. bio ne samo potpisnik već i
inicijator peticije protiv kupovine kuće B.  za potrebe Islamske vjeske
zajednice. Na posebno pitanje pojašnjava da je kuću kupio Odbor Islamske
zajednice za B. K. i B., i da su potpisnici peticije vjerovatno znali za koju
namjenu treba da služi taj objekat, iako na istom nema vjerskih obilježja.
Dodao je da je postupak uknjižbe Islamske zajednice kao vlasnika objekta sada
u toku, a da je u medjuvremenu izmedju bivšeg vlasnika B.  i IZ bilo nekih
nesporazuma vezano za plac na kojem se nalazi kuća koju koristi IZ.  
Svjedok B. E., je u svom iskazu datom pred istražnim sudijom naveo da je dana
29.10.2010.godine, oko podne, zajedno sa P. Š. i još nekim ljudima došao
ispred prostorija IZ u kojima su petkom vršili molitvu. Dok je T. H. čekao
ljude iz mešihata koji su dolazili iz P., probao je da otključa bravu na
vratima objekta, ali nije mogao, pa je pozvao H. i pitao ga da nije možda
promijenio bravu. H. mu je kazao da nije, i da pokuša ponovo. Međutim u bravi
je bila zaglavljena žica pa je istu izvadio B. E. koji je takođe bio prisutan.
Kad su ušli u kuću vidjeli su da je po cijeloj prostoriji rasuto nešto što
liči na zemlju, i osjetio se jak smrad, a uz to bilo je slomljeno staklo na
prozoru, pa su pozvali policiju. Po pričama nekih njihovih vjernika Bosanaca,
jedna žena iz komšiluka ih slikava  kada dolaze na molitvu, a jedan njegov
drug koji je radio kod M. kazao mu je da je to M. Ž., ali on lično nikada nije
vidio da to radi, mada je gledao kako stoji na ćošku svoje kuće u vrijeme kada
su se oni okupljali. Dodao je još da je to bio drugi ili treći petak da se u
tom objektu (kući B. ) okupljaju radi molitve.  
Na glavnom pretresu, ovaj svjedok je pojasnio da je čuo da je pisana peticija
povodom kupovine kuće B.  za vjerske namjene ali da ne zna ko je pisao, niti
da li su optuženi bili potpisnici iste. Kazao je još da je nalaskom izmeta bio
zgrožen, a činjenicu da se radi o svinjskom izmetu shvata kao uvredu.  
Svjedok B. D., je u svom iskazu datom pred istražnim sudijom naveo da je kod
njega kući dolazio R. Z. i da ga je pitao da li ima kokošjeg đubriva, na šta
mu je on odgovorio da nema jer ne drži više farmu kokošaka. Zatim ga je Z.
pitao da li poznaje nekog ko bi mu mogao prodati đubrivo, pa ga je on uputio
kod K. S., sina K. D. Istakao je da mu R. nije rekao za šta mu treba kokošje
đubrivo koje mu je tražio.  
Na glavnom pretresu, ovaj svjedok je pojasnio da je te prilike kada je R. Z.
dolazio kod njega, vidio jedno putničko vozilo na udaljenosti oko 15 m. Kako
mu je poznato R. nije vozač, što bi značilo da ga je neko dovezao.  
Svjedok K. D., je u svojoj izjavi koju je dala u istrazi navela da je kod nje
dolazio R. Z. i pitao da li ima djubriva. Pošto ona ima djubrivo i to od
ovaca, krava i od svinja, a djubrivu od ovaca i krava se nije moglo prići od
vode, Z. je rekla da uzme djubrivo od svinja ako mu valja. Pitala ga je za što
mu treba, na što je on odgovorio da treba nekom čovjeku za voćke. Z. je zatim
napunio dvije kese svinjskog đubriva, pitao za cijenu i dao joj 5 eura, a ona
nije obraćala pažnju da li je Z. došao pješke ili kolima. Nakon što je pokupio
kese sa đubrivom, "umakao" je između kuća pored kojih je morao proći da bi
došao do ceste. Naglasila je da joj optuženi nije tražio nikakvo posebno
đubrivo, već da je samo rekao da mu treba đubrivo za voćke.  
Izjave ovih svjedoka sa pojašnjenjima koje su dali na glavnom pretresu, sud
cijeni kao objektivne i uvjerljive, tim prije što na njihove izjave nije bilo
primjedbi i iste stoje u skladnoj medjusobnoj vezi i u skladu sa odbranama
samih optuženih.  
Iz nalaza i mišljenja Komisije vještaka medicinske struke, u sastavu od prof.
dr M. S., dr G. Ž. i psihologa S. – I. B., od 11.02.2011. godine, slijedi se
da je optuženi R. Z. osoba ispod prosječnih intelektualnih kapaciteta čiji
nivo informisanosti odgovara njegovom inetektualnom statusu, nivou obrazovanja
i kalendarskoj dobi. Može se opisati kao zavisna, sugestivna osoba koja nije
sklona impulsivnom i agresivnom ponašanju, izbjegava socijalne kontakte. U
nalazu se dalje konstatuje da isti na površan način shvata izvršenje djela i
automatski slijedi namjere drugih, ne upuštajući se u ocjenu nedozvoljene
radnje. Motivacija za krivično djelo koje mu se stavlja na teret proizilazi iz
pishopatoloških razloga oštećenja intelektualnog kapaciteta okrivljenog.
Komisija vještaka na kraju zaključuje da optuženi R. Z. ne boluje od trajnog
duševnog oboljenja, niti pokazuje simtome težeg duševnog poremećaja, ali da
spada u kategoriju duševno zaostalih osoba blažeg stepena sa oštećenjem
intelektualnih funkcija na nivou debiliteta. U vrijeme izvršenja krivičnog
djela kod istog su sposobnost shvatanja značaja djela i sposobnost upravljanja
svojim postupcima bile bitno smanjene.  
Predstavnik Komisije vještaka dr M. S., na glavnom pretresu je u cjelosti
ostao pri datom nalazu i mišljenju, pojašnjavajući da kod osoba koje spadaju u
kategoriju duševno zaostalih osoba blažeg stepena, kao što je to slučaj sa R.
Z., pored oštećenja intelektualnih funkcija, jedan od simptoma je i pojačana
sugestibilnost, što znači da je kod ovih osoba oštećeno apstraktno mišljenje u
koje ulazi ocjena eventualnih posljedica svojih radnji, pa se stoga, ove osobe
lako nagovore da preduzmu neke radnje jer ih doživljavaju na površan način. Sa
ovih razloga, kod ovih osoba su sposobnost rasuđivanja i odlučivanja
poremećene, i to posebno sposobnost shvatanja svojih postupaka jer radnje koje
čine doživljavaju površno.  
Prednji nalaz i mišljenje Komisije vještaka sud je prihvatio cijeneći da je
isti zasnovan na pravilima struke, u dovoljnoj mjeri argumentovan i
obrazložen, a ovo tim prije što se isti zasniva na medicinskoj dokumentaciji i
neposrednom medicinskom pregledu i na isti nalaz nije bilo primjedbi.  
Iz službene zabilješke UP - Ispostave T. broj 2913-4554 od 29.10.2010. godine,
proizilazi da je dana 29.10.2010.godine, oko 12,50 časova, telefonskim putem
obaviještena dežurna služba ove Ispostave od strane T. H. da je na kući B. M.
NN lice ili veše njih slomilo krilo prozora (staklo) i kroz prozor ubacilo u
unutrašnjost objekta veću količinu smeća. Ovlašćeni službenik je oko 13,00
časova izašao na lice mjesta sa kriminalističkim tehničarom i opštim pregledom
lica mjesta utvrdio da je na toj kući slomljeno staklo i kroz taj otvor
ubačeno 5 najlonskih kesa sa žvotinjskim izmetom, koje su pukle prilikom pada
i rasule se po podu. Nije bilo vidljivih tragova da je neko ulazio u kuću. U
zabilježci je konstatovano da je po izjavi T. H. Odbor IZ  kupio tu kuću od B.
M. 09.07.2010.godine, ali da IZ postaje vlasnik iste tek nakon što
09.03.2011.godine isplati ostatak novca na način kako je to predviđeno
predugovorom o kupovini ove nepokretnosti. Toga dana su oko 12,30 časova došli
u tu kuću kako bi vršili molitvu, ali nijesu mogli da otključaju vrata jer je
u cilindričnom ulošku bila zaglavljena žica koju je B. A. ipak uspio da
iščupa, nakon čega su ušli i zatekli stanje koje je prijavljeno dežurnoj
službi.  
Iz predugovora o kupoprodaji nepokretnosti zaključenog dana 09.07.2010.godine
izmedju prodavca B. M. i kupca IZ u C.G., slijedi da je predmet ovog
predugovora nepokretnost koja se nalazi u KO "L." na kat. parceli br. ... i
dijela kat, parcele ... iz lista nepokretnosti br. ... KO "T." te da se kupac
obavezao prema prodavcu da cijenu predmetne nepokretnosti u iznosu od 80.000
eura isplati na način što će na ime kapare na dan potpisivanja isplatiti iznos
od 10.000 eura, a koji iznos ulazi u kupoprodajnu cijenu, dok će ostatak novca
isplatiti kasnije, i to iznos od 30.000 eura na dan 09.09.2010.godine, a iznos
od 40.000 eura na dan 09.03.2011.godine kojim danom kupac stiče pravo uknjižbe
na svoje ime. Nadalje, u pomenutom članu propisana je i obaveza prodavca da
kupcu nakon isplate druge rate dana 09.09.2010.godine ustupi predmetnu
nepokretnost.  
U fotodokumentaciji  UP - Ispostave T. br.128/10 od 29.10.2010. godine,
prikazan je bliži izgled lica mjesta, sa polomljenim prozorom na desnoj bočnoj
strani objekta, tragovima izmeta na donjem desnom i donjem lijevom uglu
prozora, kao i bliži izgled svinjskog đubriva spakovanog u kese rasute po podu
unutrašnjosti kuće.  
Iz zahtjeva podnesenog od strane grupe gradjana MZ G., proizilazi da je isti
upućen predsjedniku ove mjesne zajednice P. N. kako bi organizovao Zbor
građana na kojem bi se mještani izjasnili o prodaji kuće B. M. IZ, a koja je u
toj kući adaptirala prostor i napravila vjerski objekat gdje se njeni vjernici
mole i održavaju svoje obrede. U zahtjevu se dalje navodi da se sporni objekat
nalazi između dvije hrišćanske kuće, te sa tog razloga Opština treba da odredi
drugu lokaciju i to van naseljenog mjesta. Podnosioci zahtjeva smtraju da, s
obzorom na činjenicu da je peticiju potpisalo 60 % biračkog tijela MZ G.,
treba da održe Zbor na kojem bi se mještani javno izjasnili povodom ovog
slučaja i time doprinjeli sazivanju Skupštine Opštine T. koja bi odlučila o
lokaciji vjerskog objekta. Potpisnici ovog zahtjeva su: M. N., K. R., M. Ž.,
K. K., A. P., K.V., K.M. K. P., K. Lj. i A. A.  
Iz Izvoda iz kaznene evidencije Uprave policije – Ispostave K. broj 245/11-197
od 19.01.2011. godine, utvrđuje se da optuženi R. Z. ranije nije osuđivan.  
Iz dopisa Uprave policije PJ Herceg Novi broj 03-145/10-5514 od
30.12.2010.godine, utvrđuje se da optužena M. Ž. nije registrovana u
operativnim evidencijama Ispostave T., a za istu nije bilo moguće pribaviti
Izvod iz kaznene evidencije jer se ista vodi po mjestu rođenja - u Z.  
Nakon sprovednog postupka, cijeneći odbrane optuženih i rezultat izvedenih
dokaza, sud je utvrdio da su optuženi M. Ž. i R. Z. izvršili krivično djelo
izazivanje nacionalne, rasne i vjerske mržnje iz čl.370 st.3 u vezi st.1 a u
vezi čl.23 Krivičnog zakonika, koje im se stavlja na teret, a sve na način
mjesto i vrijeme kako je to bliže predstavljeno u izreci presude.  
Naime, nesporna je činjenica da je Islamska vjerska zajednica za vršenje
svojih vjerskih obreda u T. - naselju M., kupila kuću od B. M., te u vrijeme
kada je djelo počinjeno, kuća je već služila u te namjene. Ove činjenice kao
nesporne sud je utvrdio na osnovu iskaza sasluašnih svjedoka: T. H. i B. E.
kao i predugovora o kupoprodaji nepokretnosti zaključenog dana 09.07.2010.
godine izmedju prodavca B. M. i IZ kao kupca. Tako svjedok T. H., koji je
istovremeno i predsjednik Odbora IZ za B. K. i B., u svojoj izjavi navodi da
je ta Zajednica navedenu kuću radi vršenja vjerskih obreda, kupila od B. M.,
pojašnjavajući da su jednom ili dva puta prije kritičnog dogadjaja u toj kući
već obavljani vjerski obredi. Takodje i navedenog dana, pripadnici ove vjerske
zajednice, trebali su da udju u tu kući radi vršenja vjerskog obreda- molitve,
što je potvrdio i svjedok B. E. koji je kazao da je to bio drugi ili treći
petak da se tamo tj. u tom novom objektu - kući okupljaju radi vršenja
molitve, pa nakon što su uspjeli da otključaju vrata (pošto je u bravi bila
zaglavljena žica) i videći razbacano djubre u objektu, vratili su se u stare
prostorije i tamo obavili obred molitve. Uz to, iz zaključenog predugovora
proističe da Islamska vjerska zajednica ima pravo korišćenja predmetne kuće
nakon isplate druge rate cijene, tj. dana 09.09.2010. godine. Dakle, iz
naprijed izloženog nesumnjivo slijedi da je u vrijeme izvršenja predmetnog
krivičnog djela (koje je izvršeno 28.10.2010. godine), Islamska vjerska
zajednica navedenu kuću već koristila za svoje vjerske obrede. Ta činjenica je
optuženima svakako bila poznata što proističe iz njihovih odbrana, a optužena
M. Ž. i njen suprug zajedno sa drugim mještanima, protivili su se pretvaranju
te kupljene kuće u vjerski objekat, što se utvrdjuje iz zahtjeva potpisanog od
strane tih lica, medju kojim potpisanim licima su optužena i njen suprug, a po
priznanju samih optuženih, isti su potpisnici peticije protiv kupovine
predmetne kuće za potrebe IZ.  
Znajući namjenu te kupljene kuće, tj. znajući da je istu kupila Islamska
vjerska zajednica za vršenje vjerskih obreda (zbog čega su protiveći se tome i
potpisali peticiju), optuženi M. Ž. i R. Z. su nabavili svinjski izmet i nakon
razbijanja stakla na prozoru, isti ubacili u molitveni dio objekta gdje je
izmet i pronadjen. Naime, optuženi priznaju da su nabavili svinjsko djubrivo,
a što se potvrdjuje i iskazom svjedoka K. D., koja je kazala da je baš
svinjsko djubrivo od nje neposredno kupio optuženi R. To djubrivo optuženi su
donijeli do navedenog objekta i kroz prozor ubacili, pri čemu detaljno navode
kako su to uradili. Tako optuženi saglasno ističu da su zajedno pošli u
naselje S. radi nabavke djubriva i to putničkim vozilom kojim je upravljala
optužena M. Ž., koja je i dala novac za to djubrivo u iznosu od 5 eura, da je
optuženi R. izašao iz vozila predao novac i preuzeo kupljeno svinjsko djubrivo
od K. D., da su zatim to svinjsko djubrivo optuženi prepakovali u 5-6 manjih
najlonskih kesa, te nakon što je pao mrak da su došli do tog objekta - kuće
koju je kupila Islamska vjerska zajednica, da je optuženi R. rukom razbio
staklo na prozoru i kroz tako napravljen otvor ubacivao kese sa djubrivom koje
mu je dodavala optužena M. Ž.. Imajući u vidu ovakva, u osnovi medjusobno
saglasna kazivanja optuženih, kao i fotodokumentaciju u kojoj je prikazano
lice mjesta- kuća, prozor sa razbijenim staklom  i rasuto djubrivo unutar
prostorije po tepisima u molitveni dio, sud na nesumnjiv način zaključuje da
su optuženi M. Ž. i R. Z. u navedeni objekat ubacili svinjski izmet -
djubrivo, kako je to bliže opisano u izreci presude.  
Ubacujući svinjski izmet - djubrivo,  u navedeni objekat koji koristi Islamska
vjerska zajednica, optuženi su bili svjesni da takvom svojom radnjom
zajednički i javno podstiču na nasilje i mržnju prema pripadnicima Islamske
vjerske zajednice što su u konkretnom slučaju i htjeli tj. postupali s
direktnim umišljajem. Javnost kao bitno obilježje ovog krivičnog djela
proizilazi iz činjenice da je to uradjeno da bi drugi to vidjeli i shvatili,
čim budu ušli u predmetni objekat, a uz to prednje su uradili oštećenjem tudje
stvari - razbijanjem  stakla na pomenutom objektu i zavlačenjem žice u bravu
na ulaznim vratima, koje okolnosti djelu daju kvalifikovani oblik.  
Optuženi su pri tom postupali kao saizvršioci jer su zajedno učestovali u
radnji izvršenja, svjesni svog zajedničkog djelovanja (zajedno pošli u nabavku
djubriva, prepakovali ga u manje kese, iznijeli ga iz vozila, pri čemu je
optužena M. Ž. kese sa djubrivom dodavala optuženom R. koji je te kese pošto
je prethodno razbio staklo na prozoru ubacivao u unutrašnjost objekta), pa
zato počinjeno krivično djelo predstavlja rezultat njihove zajedničke volje.  
Sud je cijenio navode odbrane da predmetni objekat u koji su ubacili djubrivo
nema istaknutno obilježje vjerskog objekta, da navodno nijesu znali da se u
tom objektu vrše vjerski obredi, te da su samo htjeli da "napakoste" B. M.
Medjutim, takve navode odbrane sud ne prihvata, već ih cijeni samo kao pokušaj
izbjegavanja krivično - pravne odgovornosti. Ovo sa razloga što su optuženi
bili potpisnici "peticije" protiv kupovine predmetne kuće za vjerske namjene
za potrebe Islamske vjerske zajednice, što znači da su znali čemu ta kuća
služi, a uz to, sama optužena M. Ž. navodi da je oko  mjesec dana prije
kritičnog dogadjaja od H. T. predsjednika Islamske zajednice za B. i B.,
saznala da je IZ od B.  kupila kuću za svoje potrebe. Osim toga, optuženi R. u
svojoj odbrani navodi da je prije kupivine djubriva, govorio optuženoj M. Ž.
da "nije dobro" to što rade i da "nije pametno", jer je jasno da je to na
nacionalnoj osnovi i da ih niko od toga odbraniti ne može. Dakle, nesumnjivo
je utvrdjeno da su optuženi znali čemu služi predmetni objekat, odnosno da je
objekat kupljen od strane Islamske vjerske zajednice i da služi za njene
vjerske potrebe bez obzira na činjenicu da na objektu nije bilo istaknuto
nikakvo vjersko obilježje. Zato su neprihvatljivi navodi odbrane, da je
ubacivanje djubriva u predmetni objekat navodno bilo usmjereno protiv B. M. sa
ciljem da mu se "napakosti".  
Sud je takodje cijenio i navode odbrane da optuženima nije bio cilj da kupe
isključivo svinjsko djubrivo, već ono koje nadju, te da su zato prvo pokušali
da nabave kokošje djubrivo od B. D. koji je ranije držao farmu kokošaka, što
je ovaj svjedok i potvrdio. Medjutim, bez obzira na činjenicu što su prethodno
pokušali da kupe kokošje djubrivo, to u suštini ništa ne mijenja stvar, jer i
na taj način, tj. unošenjem i takvog djubriva - tj. kokošijeg izmeta ili bilo
kojeg drugog u navedene prostorije vjerske zajednice ostvaraju se obilježja
bića predmetnog krivičnog djela, a u konkretnom slučaju svakako bili su
svjesni da se radi o svinjskom izmetu.  
Iz činjeničnog opisa, a shodno utvrdjenom činjeničnom stanju, sud je izostavio
riječ "prinudom" (iz prvog reda dispozitiva) jer nema dokaza da je djelo
počinjeno na taj način tj. primjenom prinude, a uz to izostavljene su i
riječi: "a potom radi sprečavanja vjernika da ostvariju svoja vjerska
prava...", te riječi da su optuženi podsticali " i na mržnju pripadnike ove
vjerske grupe prema pripadnicima drugih vjerskih gurpa". Prednje je
izostavljeno sa razloga što namjera optuženih da sprečavaju vjernike u
ostvarivanju vjerskih prava nije dokazana (bez obzira na zavlačenje žice u
bravu, koja je inače odmah na licu mjesta izvučena iz brave i to svakako nije
dovoljna prepreka da bi se izvršilo "sprečavanje",  a inače sprečavanje nije
ni element djela), niti je dokazano da je optuženima u konkretnom slučaju cilj
bio da podstiču mržnju pripadnika te "vjerske grupe" (tj. Muslimanske vjerske
zajednice) prema pripadnicima drugih vjerskih grupa i u pravcu takvog navoda
optužbe, ne stoji ni jedan dokaz.  
Pošto je sud utvrdio da su optuženi izvršili krivično djelo činjenično i
pravno bliže predstavljeno u izreci presude, iste je valjalo oglasiti krivim i
kazniti.  
Prilikom odmjeravanja kazne, sud je cijenio sve okolnosti koje u smislu čl.42
KZ-a utiču da kazna bude manja ili veća, pa je od olakšavajućih okolnosti na
strani optuženih cijenio da isti nijesu do sada osuđivani, da su porodične
osobe i lošeg imovnog stanja, a u odnosu na R. Z. i okolnost da je u vrijeme
izvršenja krivičnog djela bio u stanju bitno smanjene uračunljivosti, što je
utvrđeno iz nalaza i mišljenja Komisije sudskih vještaka. Navedene
olakšavajuće okolnosti, a u odsustvu otežavajućih, po ocjeni suda, mogu se
smatrati naročito olakšavajućim okolnostima, pa je sud optuženima u smislu
čl.45 i 46 KZ-a izvršio ublažavanje kazne izričući im kazne ispod minimuma
zakonom zaprijećene kazne za ovu vrstu krivičnih djela, i osudio optuženu M.
Ž. na kaznu zatvora u trajanju od osam mjeseci, a optuženog R. Z. na kaznu
zatvora u trajanju od četiri mjeseca, smatrajući da se i tako ublaženim
kaznama može postići svrha kažnjavanja iz čl.32 KZ-a, a u okviru opšte svhe
propisivanja i izricanja krivičnih sankcija iz čl.4 st.2 KZ-a.  
Pošto su optuženi oglašeni krivim, obavezani su u smislu čl.199 i 202 ZKP-a da
ovom sudu solidarno plate troškove krivičnog postupka u ukupnom iznosu od
1.404,30 eura, od čega na ime obavezne odbrane u pretkrivičnom postupku iznos
od 306,30 eura, na ime troškova vještačenja iznos od 990,00 eura, te na ime
putnih troškova za svjedoke iznos od 108,00 eura. Uz to,  obavezani su i na
plaćanje paušala u iznosu od po 100,00 eura, a koji iznos je odredjen
srazmjerno trajanju i složenosti ovog postupka i imovnom stanju optuženih.  
Na osnovu svega izloženog, odlučeno je kao u izreci presude.  
ZAPISNIČAR
PREDSJEDNIK VIJEĆA -SUDIJA
Alibalić Emina,s.r.
Ćupić Ratko,s.r.  
Za tačnost otpravka tvrdi i
ovjerava namještenik suda  

PRAVNA POUKA: Protiv ove presude može se izjaviti žalba Apelacionom sudu CG u
roku od 15 dana prijema preko ovog suda.  