K.br.102/11
U IME NARODA
VIŠI SUD U PODGORICI, kao prvostepeni krivični u vijeću sastavljenom od sudije
Žižić Milenke kao predsjednika vijeća, sudije Dragice. Vuković. i sudija
porotnika  Jovović Velimira,  Komšić Jura i  Methadžović Zihada, kao članova
vijeća, uz učešće zapisničara Maruka. Ujkić, u krivičnom predmetu protiv
optuženog M. H., zbog krivičnog djela teško ubistvo u pokušaju iz čl.143. u
vezi čl. 20. Krivičnikog zakonika po optužnici VDT-a Podgorica, Kt.br. 54/11
od  24.05.2011. godine, nakon završenog usmenog, glavnog, javnog pretresa dana
06.07.2011. godine, u pristustvu zamjenika VDT  T. B., optuženog M. H. i
njegovog branioca V. R., advokata iz Podgorice, postavljenog po službeoj
dužnosti  nakon tajnog vijećanja i glasanja, dana  12.07.2011. godine donio je
i javno objavio  
P R E S U D U
OPTUŽENI M. H., zvani H. , rodjen u B. P.  ..... godine, živi u P. ul. I.
S...., državljanin C. G., bez zanimanja, neoženjen, završio osnovnu školu,
ranije osudjivan i to presudom Osnovnog suda Kotor K.br. 296/10 od 10.12.2010.
godine, zbog krivičnog djela iz čl. 240. st.1. tač. 1 KZ 6 mjeseci zatvora
uslovno na jednu godinu i Presudom Osnovnog suda Cetinje K.br.207/10 od
13.12.2010. godine, zbog krivičnog djela iz čl. 240.st.1. KZ, obavezno
psihijatrijsko liječenje na slobodi, nalazi se u pritvoru od 09.04.2011.
godine po Rješenju Istražnog sudije Višeg suda u Podgorici Kri.br.310/11 od
11.04.2011. godine.  
Kriv je
Što je:  
Dana 08.04.2011. godine u 23,30 časova u Podgorici, u ul. Ć.S. ispred
broja...., umišljajno pokušao lišiti života oštećenog Ć.D., na način što je
dolazeći iz suprotnog pravca svojim vozilom marke "Golf1", reg. oznaka
PG....., naišao na zaustavljeno taksi vozilo marke "Citroen"reg. oznaka
PG......vlasništvo firme "Lux" kojim je upravljao oštećeni, da bi zatim
gestikulirajući rukama zahtijevao od oštećenog da pomjeri vozilo da on prodje,
te dok  se u vozilu "Lux taksija"  nalazilo oštećeni Ć.D. koji je do tog
mjesta dovezao stranku Š. R., više puta svojim vozilom udario u taksi vozilo,
a kada je  oštećeni Ć. D. izašao iz vozila, izašao i on sa nožem u ruci i uboo
oštećenog Ć. u lijevi slabinski predio nanijevši mu laku tjelesnu povredu u
vidu ubodne rane, nakon čega je oštećeni počeo da bježi, a osumnjičeni M.
potrčao za njim da ga ponovo ubode nožem, pa kako nije uspio da ga stigne,
vratio se u svoje vozilo i pobjegao sa lica mjesta.  
- čime je izvršio krivično djelo ubistvo u pokušaju iz čl. 143 u vezi čl. 20
Krivičnog zakonika.  
Pa ga sud za navedeno krivično djelo primjenom članova 4. st.2. 32, 36, 45.
st.1. tač.1.  46.st.1. tač. 1.51.st.1. Krivičnog zakonika i članova
199.202.st.1. i 364 Zakonika o krivičnom postupku  
O S U Đ U J E
Na kaznu zatvora u trajanju od 2(dvije) godine u koju kaznu mu se uračunava
vrijeme provedeno u pritvoru od 09.04.2011.godine pa nadalje.  
Obavezuje se optuženi da na ime troškova krivičnog postupka plati iznos od
3.456,50 eura, u roku od 15 dana po prvosnažnosti presude pod prijetnjom
prinudnog izvršenja.  
O b r a z l o ž e n j e
Viši Državni Tužilac optužnicom Kt.br.54/11 od 24.05.2011. godine stavio je na
teret M. H. izvršenje krivičnog djela ubistvo u pokušaju iz čl. 143. u vezi
čl. 20 KZ, pa je zamjenik VDT-a zastupajući optužnicu na pretresu ostala pri
istoj predlažući da sud optuženog oglasi krivim i osudi po zakonu.
M. H., u svojoj odbrani u bitnom navodi, da mu je žao i da se kaje i da ne bi
nikada uradio to što je uradio da nije bio pijan. Bio je komiran od alkohola,
koji je uživao te iste noći na jednoj žurci nedaleko od mjesta gdje se sve
dogadjalo. Ne zna koliko je te večeri popio. Taksista se nije odmah pomjerio,
čekao ga je nekih 5 do 10 minuta i nakon toga je sa svojim vozilom udario u
njegovo vozilo nekoliko puta. Čovjek nije ništa kriv jer mu nije ništa uradio,
ni rekao. Nakon što je izudarao njegovo vozilo uboo ga je nožem, odnosno
britvom. Sve se dešavalo u blizini njegove kuće. Sreli su se na ulici i
vozilima su bili okrenuti jedan prema drugom svojim prednjim krajevima,
taksista je stajao na sred ulice, a on je čekao jer nije mogao da prodje.
Svirao mu je da se pomjeri jer je imao gdje. Nije vidio nikakvu reakciju
taksiste. Nije vidio da neko ulazi, ni da izlazi iz vozila, mada su mu bila
upaljena duga svijetla koja su ga zaslepljivala. Pošto taksista nije pomjerao
vozilo, pa je on onda pomjeranjem svog vozila nekoliko puta nazad, naprijed,
prednjim krajem svoga vozila udario u prednji kraj taksi vozila. Ne zna da li
je taksista bio u vozilu dok je udarao u njegovo vozilo ali u jednom trenutku
vidio je da taksista stoji pored njegovog vozila, možda metar i po od vozila i
onda on izlazi iz svog vozila, iz džepa uzima britvu, prilazi taksisti koji je
stajao i ubada ga britvom jedan put. Ne zna kakav je pokret napravio ali misli
da ga je uboo negdje u ledja ili u predjelu slabine. Kada ga je uboo taksista
mu nije bio okrenut licem, već mu je došao sa lijeve strane. Taksista je počeo
da bježi, a on je počeo da juri za njim. Jurio ga je 10-15 metara, a onda se
vratio u svoja kola i otišao. Ne zna zbog čega ga je jurio, a da ga je stigao
možda bi ga još koji put uboo nožem, a možda i ne bi. Britva sa kojom ga je
uboo je na preklapanje, a dužina sječiva je oko 10 cm. Tu noć je na žurci pio
vino i pivo, a žurka je bila u romskom naselju nedaleko od mjesta dogadjaja. I
ranije je pio, ali ne toliko. Nikada nije imao problema kad popije. Nakon ovog
dogadjaja sa kolima je pošao u Zetu kod djevojke i rekao joj šta se desilo.
Kod nje je ostao oko sat vremena, a onda je krenuo magistralom prema Baru. Ne
zna da li je bio prošao jezero, jer je bila noć kada ga je zaustavila
policija. Sa mobilnim telefonom koji je imao kod sebe iz Zete se javio
roditeljima i rekao im šta je uradio. Nije htio da se vrati kući jer ga je
bilo strah od policije. Naveo je i to da ne može da se sjeti kako je svojim
kolima krenuo sa mjesta dogadjaja, s obzirom da je taksi vozilo bilo ispred
njegovog vozila. Ne zna da li je to uradio vožnjom unazad, ili je vožnjom
naprijed prošao pored tog vozila. Dolaskom u Golubovce hauba mu se od vozila
otvorila jer mu se vjerovatno nešto pokvarila od udara, tako da je vozio sa
otvorenom haubom sigurno 5 km. gledajući ispred vozila kroz rešetke za vazduh
koje se na toj haubi nalaze. Britva koja mu je prethodno bila u džepu i sa
kojom je uboo taksistu bila je sklopljena, a kada je izašao iz vozila je
otklopio.
U završnoj riječi je branilac optuženog kazao da nije bilo nesumnjivih dokaza
da je njegov branjenik počinio predmetno krivično djelo, jer mu umišljaj nije
bio upravljen na izvršenje krivičnog djela koje mu se stavlja na teret jer
britvica kojom je nanio laku tjelesnu povredu nije mogla dovesti do lišenja
života oštećenog. Da je njegov branjenik htio umišljajno da liši života
oštećenog imao je na izboru desetak noževa sa kojima je mogao izvršiti
krivično djelo. Konačno je predložio sudu da ga oslobodi od optužbe.
Optuženi M. H. prihvatajući završnu riječ svoga branioca naveo je da se
strašno kaje, da je pogriješio, da je spreman da se izvini oštećenom, da taj
čovjek nikada neće imati problema.
U dokaznom postupku na glavnom pretresu neposredno su u svojstvu svjedoka
saslušani, Ć. D., Š.R. i, Š. R., M. I., pročitan je nalaz i mišljenje tima
vještaka Klinike za neuropsihijatrije Podgorica prof. Dr. S.M.dr. Ž. G. i
psihologa B.S. – I., neposredno je saslušan vještak, dr. S. M., pročitan je
zapisnik o uvidjaju Uprave policije - Područne jedinice Podgorica Ku.br.
366/11 od 10.04.2011. godine, pročitana je službena zabilješka Uprave policije
- Područne jedinice Podgorica Ku.br. 366/11 od 09.04.2011. godine, pročitana
je službena zabilješka Uprave policije - Područne jedinice Podgorica
Ekspozitura za javni red i mir, Filijala Zeta Ku.br. 366/11 od 08/09. 04.
2011. godine, pročitana je službena zabilješka Uprave policije - Područne
jedinice Podgorica  Ku.br. 366/2011 od 14.04.2011. godine, pročitan je nalaz i
mišljenje sudsko medicinskog vještaka dr. K. N., Ki.br. 46/11 od 10.05.2011.
godine sa uvidom u otpusnu listu sa epikrizom KC CG, Hiruške klinike -
Degestivne hirurgije, mat. Br. Istorije bolesti 7864 od 11.04.2011. godine sa
istorijom bolesti matičnog broja 7864/410, neposredno je saslušan vještak
medicinske struke dr. K. N., pročitan je izvod iz kaznene evidencije za
okrivljenog M. H., izdat od Uprave policije - Područne jedinice B.P. br. 764 i
od 18.04.2011. godine, izvršen je uvid u fotodokumentaciju Uprave policije -
Područne jedinice Podgorica: br. 17-28-244-679/1035, br. 17-28-244-688/1038 i
br. 17-28-244-714/1044.
Ć. D., saslušan u svojstvu svjedoka u bitnom je naveo da je u noći izmedju
08/09.04.2011. godine bio taksista u firmi "Lux" gdje je radio u trećoj
smjeni. Upravljao je motornim vozilom marke "Citroen" reg. Br. PG...... Ispred
restorana Ribnica uzeo je mušteriju i pošli su  u ul. R. S. Bila je prošla
ponoć. Zaustavio je vozilo na ulici ali tako da su sa njegove lijeve strane
mogla prolaziti vozila. Čovjek mu je platio vožnju, a on mu je dao račun i kad
je izašao iz kola desna vrata od vozila su ostala otvorena. Tada je iz
suprotnog pravca naišlo vozilo. Ulica je dosta mračna ali je vidio da se radi
o vozilu "Golf 1" bijele boje i to se vozilo sa svojim prednjim dijelom
naslonilo na prednji dio njegovog vozila i počelo je da gura njegovo vozilo
unazad, dok je vozač nešto gestikulirao rukama. Zategao je ručnu kočnicu kako
ne bi došlo do oštećenja desnih vrata koja su bila otvorena, nagnuo se i
zatvorio desna vrata. Vozilo "Golf" se vratilo nekoliko metara nazad, a onda
opet krenulo put njegovog vozila i udarilo ga tri puta. Kada se vratio četvrti
put unazad odmakao se najviše što ga je navelo na zaključak da će ga četvrti
put još jače udariti, pa se plašio da ne bude povrijedjen. Izašao je iz kola,
stao pored ograde lijevo od vozila, a vozilo "Golf" je i četvrti put udarilo u
vozilo i to veoma jako. Vozač vozila Golf je izašao iz vozila psujući mu i oca
i majku, a onda mu je i prišao. Pitao ga je "šta radi". Pošto je mračno ne
vidi da li ima nešto u rukama, ali je u jednom momentu zadobio udarac desnom
rukom u predjelu ledja po lijevoj strani u blizini kičmenog stuba i tada je
osjetio da je nečim uboden. Nije vidio nož u njegovoj ruci, ali mu je jasno da
ga je uboo nožem po osnovu povrede koju je dobio. Osjetio je jak bol i
odskočio je unazad, a njega je odgurnuo od sebe. Počeo je da bježi niz ulicu i
trčao je tako stotinjak metara, a ovaj čovjek je tračao za njim i stalno
govorio " stani zaklaću te". Oblila ga je krv niz noge do peta, uplašio se jer
je vidio da se radi o veoma krupnoj osobi a kod sebe nije imao nikakvo
sredstvo za eventualnu odbranu. Nakon stotinjak metara ovaj čovjek je prestao
da ga juri a on je otišao u drugu ulicu, vidio je u jednoj kući upaljeno
svijetlo i pozvonio je na vrata te kuće. Čovjeku koji mu je otvorio vrata
objasnio je da je taksista i da je napadnut. Čovjek je pozvao policiju i Hitnu
pomoć koja ga je povezla u bolnicu. Naveo je i to da je pored njegovog
zaustavljenog vozila moglo da prodje vozilo jer je širina ulice i njegov
položaj na njoj to omogućavala, a što je i policija konstatovala radeći
uvidjaj.
Š. R., saslušan u svojstvu svjedoka u bitnom je naveo da je 08.04.2011.
godine, oko 22,30 časova ušao u taksi vozilo ispred restorana "Ribnica". Taksi
ga je dovezao do ulice Ć. S. br..... Platio je vožnju, a taksista mu je dao
račun i dok su to obavljali iz suprotnog smjera naišlo je vozilo koje je
udarilo u ovo taksi vozilo. Udarilo ga je dva tri puta, zbog čega se
zaprepastio. Taksi vozilo je bilo zaustavljeno po desnoj strani ulice. Ne zna
da li je taksista bio u kolima za vrijeme udaranja, ali je u jednom trenutku
vidio taksistu na ulici kada mu je prišao vozač iz vozila koje ga je udaralo,
a u kom vozaču je prepoznao H. M. Nije vidio da li je H. taksistu uboo sa
nečim.  Na zapisniku pred istražnim sudijom je naveo da je taksista počeo da
bježi niz ulicu, a H. je trčao za njim, dok je na glavnom pretresu naveo da to
nije vidio. Objašnjavajući razliku u svom iskazu naveo je da je prvi put u
sudnici, da se skroz izgubio i da se skoro ničega ne sjeća, a kada je
saslušavan kod istražnog sudije da se bolje sjećao dogadjaja.  Ovakvo
pojašnjenje svjedoka u pogledu različitog izjašnjavanja sud je prihvatio jer
je isti i logičan te je u cjelosti prihvatio iskaz svjedoka kao odredjen i
jasan onaj iskaz koji je svjedok dao kod istražnog sudije.
Š. R., saslušan u svojstvu svjedoka u bitnom je naveo da se nalazio u svojoj
kući kada je čuo udarac koji je ličio na sudar vozila, a odmah zatim čuje još
nekoliko istih takvih udaraca. Izašao je napolje i vidio je jedno taksi
vozilo, a ispred njega jedno bijelo vozilo marke Golf 1. Pored taksi vozila
kod vrata suvozača vidio je oca, pa ga je pitao da li je povrijedjen tim prije
što mu je izgledao prilično izbezumljeno i zbunjeno. Tada je primjetio da iz
bijelog Golfa izlazi H. M. kojeg odavno zna iz naselja, a na ulici je vidio i
čovjeka za koga je pretpostavio da je taksista. Pažnju je bio usredsredio na
oca, ali je primjetio da je taksista počeo da trči, nakon čega je Haris ušao u
vozilo, vratio se par metara unazad a potom vožnjom unaprijed prošao pored
taksi vozila i udaljio se. Kasnije je čuo da je taksista uboden. Nije vidio
fizički kontakt izmedju H. i taksiste.
M.I., saslušan u svojstvu svjedoka u bitnom je naveo da o predmetnom dogadjaju
nema neposredna saznanja. Njegov sin H. je te noći došao iz Ulcinja, gdje je
bio kod svoje babe i rekao im da je pozvan na neku zabavu. U večernjim satima
čuo je da njegova žena sa nekim razgovara mobilnim telefonom, pa je shvatio da
je razgovarao sa H.i da on govori da je ubio čovjeka. Rekao im je da o njemu
neće ništa znati i da više kući neće dolaziti. Pošao je na mjesto dogadjaja i
vidio je da se okupila masa ljudi i tamo mu je rečeno da je H. uboo nožem
nekog čovjeka. Tražio je H.svuda po naselju ali bezuspješno. Nakon sat vremena
saznali su da je H.stigao do Skadarskog jezera i da ga je policija vidjela da
vozi sa otvorenom haubom i da su nakon toga uspjeli da privedu H. Tu veče kad
je razgovarao sa H. telefonom nakon dogadjaja pominjao je da će da kupi u neku
prodavnicu alkohol. Prijetio je  da će ubiti i sebe i taksistu i govorio mu je
da ga je taksista provocirao i pravio se frajer. H. nije ranije pio alkohol,
možda u zadnjih sedmicu dana prije dogadjaja počeo malo da pije, jer je bio
razočaran, jer ženu prema kome je osjećao simpatiju nije htjela da razvija
vezu sa njim. H. je podložan manipulaciji i lako ga je zloupotrijebiti.
Zloupotrebljavao ga je i stric jer ga je slao u kradje. Jednom je i njega H.
po nagovoru strica napao.
Zapisnikom o uvidjaju Uprave policije - Područne jedinice Podgorica Ku.br.
366/11 od 10.04.2011. godine, konstatovano je da je lice mjesta ul. Ć.S.
ispred broja...... Lice mjesta je asfaltni  put. Na licu mjesta zatečeno je
PMV marke "Citroen" xsara reg oznaka PG ...vlasništvo taxi delux sa kojim je
upravljao Ć. D.. Na vozilu je polomljeno prednje lijevo staklo, a djelovi
stakla nalaze se na vozačevom i suvozačevom sjedištu, kao i u prostoru ispred
vozačevog sjedišta. Spoljnim pregledom PMV, konstatovano je da je isto udareno
u prednjem dijelu, a djelovi od prednje maske kao i prednja registarska oznaka
nalaze se na asfaltnom dijelu ispred vozila. U Urgentnom bloku izuzeta je
teget majica i sive farmerice. Bliži prikaz lica mjesta prikazan je i na
fotodokumentaciji Uprave policije - Područne jedinice Podgorica: br.
17-28-244-679/1035, koji je sastavni dio zapisnika o uvidjaju.
Službenom zabilješkom Uprave policije - Područne jedinice Podgorica Ku.br.
366/11 od 09.04.2011. godine, konstatovano je da je na magistralnom putu
Podgorica, Bar oko 300 m od restorana " Jezero" gledano iz pravca Podgorice u
pravcu Bara, pronadjeno  PMV "Golf 1", bijele boje reg. oznake PG...., vozilo
se nalazi u radnom pogonu. Spoljnim pregledom vozila utvrdjeno je da isto ima
oštećenje na prednjem dijelu, polomljen prednji lijevi far, lijevi prednji
pokazivač pravca, desni prednji far. Poklopac od motora, hauba je bila u
dignutom položaju i na istoj su vidna oštećenja u vidu ulupljenja na prednjem
dijelu, a što je predstavljeno i fotodokumentacijom Uprave policije - Područne
jedinice Podgorica: br. 17-28-244-688/1038.
Službenom zabilješkom Uprave policije - Područne jedinice Podgorica
Ekspozitura za javni red i mir, Filijala Zeta Ku.br. 366/11 od 08/09. 04.
2011. godine, konstatovano je da je patrola na rejonu Zeta u centru Golubovaca
primijetila da se iz pravca M. sa sporednog puta na magistralni uključuje i
kreće u pravcu Vranjine PMV Golf 1, bijele boje PG ....., koje je imalo
oštećenje na haubi. Odmah su posumnjali da se radi o vozilu i vozaču za kojim
je objavljena potraga. Na semaforima u Golubovcima isti ne staje na crveno
svijetlo, nakon čega mu se otvara hauba od vozila, nakon čega ga oni
zaustavljaju, ali isti sa otvorenom haubom kreće u pravcu službenog vozila.
Daju se u potjeru za istim. Prilikom dolaska na Vranjinu, vozač staje na
magistralni put, dok su oni službenim vozilom mu popriječili put. Vozaču su
naredili da izadje iz vozila i da legne na magistralu, nakon čega su ga lišili
slobode.
Službenom zabilješkom Uprave policije - Područne jedinice Podgorica  Ku.br.
366/2011 od 14.04.2011. godine, konstatovano je da je detaljnim pregledom PMV
Glf 1 bijele boje reg. oznake PG ....ispod prednjeg lijevog sjedišta
pronadjeno dva noža, i to kuhinjski nož drvene drške obilježeno markerom br.1,
kao i nož za preklapanje u sklopu pribora za hranu obilježeno markerom br.2. a
što je prikazano i fotodokumentacijom Uprave policije - Područne jedinice
Podgorica: br. 17-28-244-714/1044.
Nalazom i mišljenjem sudsko medicinskog vještaka dr. K.N. , Ki.br. 46/11 od
10.05.2011. godine i uvidom u otpusnu listu sa epikrizom KC CG, Hiruške
klinike - Degestivne hirurgije, mat. br. .....Istorije bolesti ... od
11.04.2011. godine sa istorijom bolesti matičnog broja...., a koji nalaz je
sud prihvatio kao objektivan, stručan, jasan i baziran na pravilima nauke,
utvrdjeno je da je Ć.D.zadobio ubodinu (ubodnu ranu), u lijevom slabisnkom
predjelu, sa polukoso položenim ulaznim otvorom ubodine dužine 1,5 cm i sa
prodorom ubodine dužine 4 cm. Povreda predstavlja u vrijeme nanošenja laku
tjelesnu povredu, a nanešena je dejstvom šiljka mehaničkog orudja u šta bi
spadao nož i slično.
Izvodom iz kaznene evidencije za okrivljenog M. H. , izdat od Uprave policije
- Područne jedinice B. P. br. 764  od 18.04.2011. godine utvrdjeno je da je
M.H. ranije osudjivan i to presudom Osnovnog suda Kotor K.br. 296/10 od
10.12.2010. godine, zbog krivičnog djela iz čl. 240. st.1. tač. 1 KZ 6 mjeseci
zatvora uslovno na jednu godinu i Presudom Osnovnog suda Cetinje K.br.207/10
od 13.12.2010. godine, zbog krivičnog djela iz čl. 240.st.1. KZ, obavezno
psihijatrijsko liječenje na slobodi.
Nalazom i mišljenjem tima vještaka Klinike za neuropsihijatrije Podgorica
prof. dr. S. M. dr. Ž.G. i psihologa B. S. – I. te pojašnjenjima koja je na
glavnom pretresu dao dr. S. M., a koji nalaz je sud prihvatio kao jasan,
stručan i baziran na pravilima nauke utvrdjeno je da M. H.spada u kategoriju
duševno zaostalih osoba lakšeg stepena. Pokazuje poremećaj ličnosti sa
karakteristikama emocionalno nestabilne ličnosti sa smetnjama u kontroli
agresivnog ponašanja u stanjima napetosti. Sposobnost ispitanika da shvati
značaj djela koje mu se stavlja na teret kao i njegova sposobnost da upravlja
svojim postupcima u vrijeme izvršenja krivičnog djela su bile bitno smanjene.
Nema indikacija za primjenu mjere bezbjednosti, ali je potrebna povremena
psihijatrijska kontrola u korekciji njegovog ponašanja. Vještak je bio
odredjen u tome da kada je u pitanju neuropsihijatrijsko vještačenje osobe, da
se vještači osoba koja je počinila krivično djelo u konkretno vrijeme i da za
jednu osobu ne postoji trajna uračunjljivost ili neuračunljivost, te da prema
tome ne može da ulazi u vještačenje koje je vještak neuropsihijatar dao u
drugom predmetu po pitanju drugog krivičnog djela - kradje i  u drugo vrijeme.
Ako bi se samo uzela u obzir medicinska dokumentacija duševna zaostalost lakog
stepena ne dovodi do isključenja sposobnosti, shvatanja i upravljanja svojim
postupcima, a ako se vještače duševno zaostale osobe onda treći stepen duševne
zaostalosti isključuje uračunljivost, a to se prije svega misli na stanje
imbeciliteta ili idiotije što u konkretnom nije slučaj. Što se tiče
alkoholisanosti optuženog kada je u pitanju vještačenje akutne intoksikacije
alkohola osobe u vrijeme izvršenja krivičnog djela, tada se analizira da li je
ponašanje osobe imalo karakteristike patološke reakcije na alkohol, a što sve
zavisi od poremećaja svijesti. U konkretnom slučaju okrivljeni je detaljno
opisao okolnosti krivičnog djela, nije bilo amnezije-nesjećanja za okolnosti
krivičnog djela a isto tako ponašanje, vožnja automobila i ostale preduzete
aktivnosti nisu bile na stepenu očigledne nesposobnosti za vožnju koja se
dešava zbog poremećaja koordinacije i poremećaja motornih funkcija, te prema
tome ništa nije upućivalo na stanje pomućenja svijesti ili sumračenja
svijesti, koje se javljaju u patološkom napitom stanju. Akutna intoksinacija
alkohola je bila podstrekač agresivnog ponašanja okrivljenog ali je klinička
slika odgovarala tzv. jednostavnom pijanstvu. Imajući u vidu afektivno stanje
okrivljenog u vrijeme izvršenja krivičnog djela, to afektivno stanje
razdražljivosti bijesa je dostiglo srednji stepen, ali nije odgovaralo tzv.
patološkom afektu tj. afektu bijesa, razdražljivosti jakog stepena.
Nakon savjesne ocjene svih provedenih dokaza pojedinačno i u njihovoj
medjusobnoj vezi sud je na nesumnjiv način utvrdio da je optuženi M. H.
izvršio krivično djelo ubistvo u pokušaju iz čl. 143. u vezi čl. 20 KZ, pa ga
je oglasio krivim sa sledećih razloga:
Iz iskaza svjedoka Ć. D., a koji iskaz je sud prihvatio kao odredjen, jasan,
potkrijepljen materjalnim dokazima utvrdjeno je da je kao taksista koji je
radio treću smjenu povezao stranku u ul. Ć. S., da se zaustavio vozilom na
ulici, ali tako da su sa njegove lijeve strane mogla prolaziti vozila. Kada je
mušteriji dao račun, a ovaj njemu platio vožnju i kada je stranka izašla iz
vozila, iz suprotnog smjera naišlo je vozilo koje se prednjim dijelom svog
vozila, naslonilo na prednji dio njegovog vozila i počelo da ga gura unazad, a
vozač je gestikulirao  rukama , nakon čega se tri puta vraćalo i udaralo u
njegovo vozilo, pa kada se četvrti put vratio unazad bojeći se da će jače
udariti i da će ga povrijediti izašao je iz taksi vozila, a ovo vozilo je i
četvrti put udarilo u njegov taksi, nakon čega je vozač izašao iz vozila
psujući mu i oca i majku, prišao mu je i udario ga desnom rukom u predjelu
ledja po lijevoj strani. Osjetio je da je nečem uboden, te je osjetio jak bol
zbog čega je odskočio unazad, počeo je da bježi niz ulicu a ovaj je počeo
trčati za njim govoreći "stani zaklaću te". Jurio ga je stotinjak metara,
nakon čega je prestao da trči za njim. Činjenice u pogledu oštećenja na vozilu
konstatovane su i u zapisniku o uvidjaju a predstavljene i u fotodokumentaciji
Uprave policije te i u službenim zabilješkama Uprave policije u kojima su
konstatovana kako oštećenja na vozilu marke "Citroen" reg. oznake PG.... ,
tako i na vozilu marke "Golf1" reg oznake PG ....I svjedok Š. R. je bio
odredjen u svom iskazu i koji iskaz dat pred istražnim sudijom je sud
prihvatio kao jasan i istinit, da je Š. R.iz taksija izašao u ul. Ć. S.br....,
te da je dok je plaćao račun i izlaskom iz vozila vidio da iz suprotnog pravca
naišlo vozilo i udarilo u taksi vozilo dva, tri puta, da je taksisti koji je
izašao iz vozila prišao M. H., da je taksista počeo da bježi a H. za njim. I
svjedok Š.R., je bio odredjen u svom iskazu i koji iskaz je sud prihvatio u
cjelosti kao istinit, da je dok se nalazio u kući prvo osjetio udarac koji mu
je ličio na sudar vozila, a potom još nekoliko istih udaraca, pa kada je
izašao ispred kuće vidio je M. H.i primjetio taksistu koji trči, nakon čega je
H. ušao u svoje vozilo i vožnjom unaprijed prošao pored taksi vozila i udaljio
se.  Dovodeći u vezu i nalaz i mišljenje vještaka medicinske struke dr. K. N.
da je Ć. D. zadobio udobnu ranu u lijevom slabinskom predjelu sa ulaznim
otvorom ubodne dužine 1,5 cm i prodorom ubodine dužine 4 cm, te da je ista
nanijeta dejstvom šiljka mehaničkog orudja uključujući tu i nož u postupku je
na nesumnjiv način utvrdjeno da je optuženi M. H. dana 08.04.2011. godine u
23,30 časova u Podgorici, u ul. Ć. S.ispred broja..., umišljajno pokušao
lišiti života oštećenog Ć. D., na način što je dolazeći iz suprotnog pravca
svojim vozilom marke "Golf1", reg. oznaka PG...., naišao na zaustavljeno taksi
vozilo marke "Citroen"reg. oznaka PG .....vlasništvo firme "Lux" kojim je
upravljao oštećeni, da bi zatim gestikulirajući rukama zahtijevao od oštećenog
da pomjeri vozilo da on prodje , te dok  se u vozilu "Lux taksija"  nalazilo
oštećeni Ć. D.koji je do tog mjesta dovezao stranku Š.R., više puta svojim
vozilom udario u taksi vozilo, a kada je  oštećeni Ć. D. izašao iz vozila,
izašao i on sa nožem u ruci i uboo oštećenog Ć.u lijevi slabinski predio
nanijevši mu laku tjelesnu povredu u vidu ubodne rane, nakon čega je oštećeni
počeo da bježi, a osumnjičeni M. potrčao za njim da ga ponovo ubode nožem, pa
kako nije uspio da ga stigne, vratio se u svoje vozilo i pobjegao sa lica
mjesta.
Naime, optuženi je bio svjestan da zadavajući udarac nožem oštećenom u vitalni
dio tijela u predjelu lijevog slabinskog predjela može nastupiti smrt
oštećenog, što je i htio, što znači da je postupao sa direktnim umišljajem, pa
navodi njegove odbrane da nije imao namjeru da ubije taksistu bez osnova su za
postojanje ovog krivično djela, budući da namjera ne predstavlja bitan
elemenat bića krivičnog djela. Iz utvrdjenog ponašanja optuženog kritičnom
prilikom, a posebno pri činjenici da je prvo u više navrata udarao svojim
vozilom u taksi vozilo dok se Ć.D.nalazio u njemu, a potom da mu je zadao
udarac nožem u vitalni dio tijela, optuženi je pri tome morao znati da  takvim
radnjama može izazvati smrt oštećenog, što je i htio. Optuženi je nakon toga
trčao za oštećenim oko stotinjak metara pri tom ga psujući i govoreći mu
"zaklaću te", ali ga nije stigao. Navodi njegovog branioca da britvica kojom
je nanijeta laka tjelesna povreda nije mogla dovesti do lišenja života su
neosnovani, imajući u vidu lokalitet nanijete povrede nezavisno od toga što je
oštećeni zadobio lake tjelesne povrede, a ovo  kod  činjenice koju optuženi i
sam u svojoj odbrani navodi da je oštrica noža sa kom je uboo taksistu bila 10
cm kako to navodi prilikom saslušanja kod istražnog sudije odnosno 5 do 6 cm,
kako to navodi na glavnom pretresu.  Radnje okrivljenog su ostale u pokušaju
jer do smrti oštećenog nije došlo, što je rezultat drugih činjenica, a ne
volje okrivljenog.
Optuženi u svojoj odbrani navodi da je kritičnog dana bio u alkoholisanom
stanju.  Kako je optuženi kritičnom prilikom preuzeo čitav niz aktivnosti
vožnja od ul. Ć. S. pa do Vranjine gdje je i lišen slobode od strane radnika
policije, te da pri tom se nije zaustavljao po naredjenju policije, te da je
kako sam navodi u svojoj odbrani, a što je i konstatovano u službenoj
zabilješci policije vozio vozilo najmanje 5 km sa podignutom haubom, (od
Golubovaca do Vranjine) posmatrajući kolovoznu površinu kroz rešetke na haubi
i pri tom u odbrani iznio veći broj pojedinosti vezano za sam dogadjaj, te da
je nalazom i mišljenjem vještaka Klinike za neuropsihijatriju utvrdjeno da
klinička slika optuženog je odgovarala tzv. jednostavnom pijanstvu, to sud
nalazi da je upravo akutna intoksikacija alkohola bila podstrekač agresivnog
ponašanja okrivljenog što su u svom nalazu se odredjeno izjasnili  i vještaci
Klinike za neuropsihijatriju.
Navode odbrane optuženog da je razlog njegovog ponašanja kritične večeri bio
taj, jer je taksista stajao na sred ulice i da je on čekao jer nije mogao da
prodje i da mu je svirao, sud je odbio kao neosnovane, a sa razloga što je Š.
R. kao lice koje se prethodno nalazilo u taksi vozilu i kao  nepristrasan
svjedok bio odredjen u tome, da se taksi vozilo bilo zaustavilo po desnoj
strani ulice i  da je vozilo koje je došlo iz suprotnog pravca  odmah udarilo
u  zaustavljeno taksi vozilo i to nekoliko puta, zbog čega se zaprepastio, a i
svjedok Š. R. kao lice koje je neposredno opazilo dogadjaj i nepristrastan
svjedok je bio odredjen u tome, da je H. ušao u svoje vozilo, vratio se
vozilom par metara unazad, a onda vožnjom naprijed prošao pored taksi vozila,
iz čega proizilazi nesumnjiv zaključak da je isti imao dovoljno prostora da
prodje pored zaustavljenog taksi vozila. Dakle, oštećeni ni jednom svojom
radnjom ni gestom nije izazvao okrivljenog u preduzimanju ovih radnji, već je
ponašanje okrivljenog bilo uzrokovano upotrebom alkohola. Naime, prema nalazu
tima vještaka Klinike za neuropsihijatriju optuženi se nalazio u afektivnom
stanju razdraženosti bijesa srednjeg stepena, a razlog takvog stanja odnosno
podstrekač agresivnog ponašanja je bila akutna intoksikacija alkohola koja je
odgovarala tzv. jednostavnom pijanstvu. Ovo nasuprot navodima branioca
optuženog da je njegov branjenik bio izazvan od strane oštećenog jer tako
nešto u svojoj odbrani ne navodi ni sam optuženi, već upravo navodi da nije
vidio nikakvu reakciju taksiste  i da čovjek nije ništa kriv jer mu nije ništa
uradio, ni rekao.
Oštećeni Ć. D. je bio odredjen u tome da je stranka koju je dovezao bila
izašla iz kola i da su desna vrata na kolima bila otvorena kada je iz
suprotnog smjera naišlo vozilo koje ga je udaralo. A i Š. R.u svom svjedočkom
iskazu nije se mogao precizno izjasniti dali je u momentu kada je došlo do
prvog udara izmedju vozila bio izašao iz taksija ili ne, sa kog razloga je iz
činjeničnog opisa optužnice izostavljeno je da se u vozilu  "Lux" taksija
nalazio i Š.R., kada je okrivljeni svojim vozilom udarao u taksi vozilo, a sa
razloga što ni jednim izvedenim dokazom nijesu potvrdjeni u tom pravcu navodi
iz optužnog akta.
Sud je cijenio iskaz svjedoka M. I., pa je našao da je iskaz ovog svjedoka bez
uticaja na drugačije presudjenje, s obzirom da isti nije bio očevidac
dogadjaja i isti se nije mogao izjasniti o odlučnim i relevantnim činjenicama.
Prilikom odmjeravanja kazne za izvršeno krivično djelo sud je optuženom M. H.
u smislu čl.42.st.1. KZ, cijenio sve okolnosti koje utiču da kazna bude manja
ili veća, pa je optuženom kao olakšavajuću okolnost uzeo da se radi o mladjoj
osobi,  da je krivično djelo izvršio u stanju bitno smanjene uračunljivosti,
dok mu  kao otežavajuću okolnost nije uzeo raniju osuđivanost jer se ne radi o
izvršenju istorodnog krivičnog djela za koje mu se suđeno u ovom postupku.
Imajući u vidu odredbu čl. 14 KZ koja propisuje da se učinilac može blaže
kazniti ukoliko je krivično djelo učinjeno u stanju bitno smanjenje
uračunljivosti to  mu je sud ublažio kaznu ispod zakonom propisanog minimuma
nalazeći da će se kaznom zatvoru u trajanju od 2 (dvije) godine u cjelosti
postići svrha kažnjavanja iz čl. 32.KZ u okviru opšte svrhe propisivanja i
izricanja krivičnih sankcija iz čl.4.st.2. KZ, te da je ovakva kazna odgovara
težini izvršenog krivičnog djela i optuženog kao izvršioca.
Na osnovu čl. 51. st. 1. KZ optuženom je u izrečenu kaznu zatvora uračunato
vrijeme provedeno u pritvoru od 09.04.2011. godine a koji pritvor mu je
odredjen rješenjem istražnog sudije ovog suda Kri.br. 310/11 od 11.04.2011.
godine, produžen rješenjem Vijeća ovog suda Kv.br.437/11 od 06.05.2011. godine
i Kv. br. 495/11 od 27.05.2011. godine i rješenjem ovog suda K.br.102/11 od
12.07.2011. godine.
Pošto je optuženi oglašen krivim obavezan je da na ime troškova krivičnog
postupka plati iznos od 3.456,50 € od čega se iznos od            1.682,50 €
odnosi na ime nagrade advokatu V. R.  postavljenom po službenoj dužnosti,
750,00 € na ime naknade advokatu  Lj.M.S. koja mu je bila postavljenqa po
službenoj dužniosti a na osnovu advokatske tarife, iznos od 159,50 € na ime
naknade vještaku medicinske struke dr. K.N., iznos od 291,50 € dr. S.M., iznos
od 236,50 € dr. G. Ž., iznos od 236,50 € psihologu B. S. I.,  a iznos od 100 €
na ime paušala kao dijela troškova krivičnog postupka a koji iznos je
srazmjeran imovnim prilikama optuženog trajanju i složenosti krivičnog
postupka.
Sa svega izloženog a primjenom čl. 364. ZKP-a  odlučeno je kao u izreci.  
VIŠI SUD U PODGORICI
Dana 12.07.2011. godine  
ZAPISNIČAR
PREDSJEDNIK VIJEĆA-SUDIJA
Maruka Ujkić
Milenka Žižić  
PRAVNA POUKA: Protiv ove presude dozvoljena je žalba u roku od 15. dana, od
dana prijema pismenog otpravka iste Apelacionom sudu RCG a preko ovog suda.  
Za tačnost otpravka
Ovjerava ovlašćeni radnik suda
Ujkić Maruka  
