VIŠI SUD U PODGORICI
K.br.106/2011
Podgorica, 20.06.2011. godine  
U   IME   NARODA
VIŠI SUD U PODGORICI, kao prvostepeni krivični, u vijeću sastavljenom od
sudije Ćupića Ratka, kao predsjednika vijeća i sudija porotnika Radević
Radenka i Todorović Slavice kao članova vijeća, uz učešće Alibalić Emine kao
zapisničara, u krivičnom predmetu protiv optuženog J. S. iz Nikšića, koga po
službenoj dužnosti brani advokat G. H. iz Podgorice, zbog krivičnog djela –
neovlašćena proizvodnja, držanje i stavljanje u promet opojnih droga iz čl.300
st.1 Krivičnog zakonika, rješavajući po optužnici Višeg državnog tužilaštva u
Podgorici Kt.br.64/11 od 31.05.2011. godine koju je na glavnom pretresu
zastupao Tomković Željko zamjenik VDT-a, nakon održanog usmenog, glavnog
javnog pretresa dana 17.06.2011. godine u prisustvu zastupnika optužnice,
optuženog i njegovog branioca, donio je, a  dana 20.06.2011. godine javno
objavio  
PRESUDU
Optuženi J. S., rodjen ... godine u N., sa prebivalištem u N., ul. ...,
državljanin Crne Gore, po zanimanju mašinbravar, nezaposlen, neoženjen, bez
djece, završio mašinbravarski zanat, srednjeg imovnog stanja, neosudjivan, u
pritvoru od 30.04.2011. godine do 01.06.2011. godine,  
KRIV   JE
Zato što je:  
Dana 30.04.2011. godine, u Nikšiću, neovlašćeno prodao i neovlašćeno radi
prodaje držao marihuanu, supstancu proglašenu za opojnu drogu Rjšenjem o
utvrdjivanju opojnih droga ("Sl.list SRJ" br.44/02), koja je bila upakovana u
četiri paketića, ukupne težine 4,63 grama, na način što je Dž. D. prodao jedno
pakovanje marihuane, po cijeni od 5 eura, kojom prilikom nije došlo do
realizacije predaje predmetne opojne droge, jer je okrivljeni, kada je
primijetio nailazak ovlašćenih službenika Uprave policije - Područne jedinice
Nikšić, odbacio od sebe jednu PVC kesu u kojoj su se nalazili zamotuljak sa
marihuanom, koji je trebao da preda Dž. D., kao i još dva zamotuljka sa
marihuanom, koje je držao kod sebe radi dalje prodaje, dok je njegovim ličnim
pretresom izvršenim od strane ovlašćenih službenika Uprave policije - Područne
jedinice Nikšić, pronadjen i oduzet još jedan zamotuljak sa marihuanom, koji
je bio namijenjen daljoj prodaji,  
- čime je izvršio krivično djelo - neovlašćena proizvodnja, držanje i
stavljanje u promet opojnih droga iz čl.300 st.1 KZ,  
pa ga sud na osnovu citiranih zakonskih propisa, čl. 4, 32, 36, 42, 45 i 46
KZ, te čl. 199, 202 i 364 ZKP-a,  
OSUDJUJE
Na kaznu zatvora u trajanju od 6 (šest) mjeseci koju će izdržati nakon
pravosnažnosti presude.  
Obavezuje se optuženi da ovom sudu plati troškove krivičnog postupka u iznosu
od ¬¬¬¬ 1.514,00 eura, kao i 100,00 eura na ime paušala, sve u roku od 15 dana
od dana pravosnažnosti presude pod prijetnjom prinudnog izvršenja.  
Na osnovu čl.300 st.6 u vezi čl.75 KZ od optuženog se trajno oduzima opojna
droga - marihuana u količini od 4,63 gr i ista se ima uništiti.  
Obrazloženje  
Optužnicom Višeg državnog tužioca u Podgorici Kt.br.64/11 od
31.05.2011.godine, pri kojoj je njen zastupnik ostao do kraja glavnog
pretresa, stavljeno je na teret optuženom J. S. da je izvršio krivično djelo
činjenično i pravno bliže predstavljeno u izreci presude.  
U  svojoj odbrani u prethodnom postupku, optuženi je izjavio da ga je dana
30.04.2011. godine nešto iza ponoći u Nikšiću u ul. Vuka Karadžića
kontrolisala policija i tom prilikom kod njega pronašla tri zamotuljka u
kojima je bila marihuana, a sva ta tri zamotuljka bila su u jednom zamotuljku
od najlona. Četvrti zamotuljak mu je ostao u džepu, pa mu je policija i taj
zamotuljak pronašla. Takodje je tom prilikom od strane policije kod njega
pronadjen novac u iznosu od 194 eura i to: dvije novčanice po 50 eura, dvije
novčanice od 10 eura, dok je preostali iznos novca bio u novčanicama od po 5
eura, a nešto i u metalnim apoenima. Medjutim, navodi da ta marihuana koja je
kod njega prondjena nije bila namijenjena prodaji, već za njegovo lično
uživanje. Kazao je dalje da iz vidjenja poznaje Dž. D. i P. D. i njih dvojica
su bila sa njim kada ga je policija kontrolisala i drogu pronašla. Pojasnio je
da je navedene noći bio u gradu, pa se vratio kući gdje je uzeo predmetnu
marihuanu, nakon čega je krenuo da se nadje sa svojim društvom u jednom stanu
oko pedesetak metara daleko od mjesta gdje ga je kontolisala policija, a u tom
društvu nijesu trebali da budu Dž. i P. Dalje je naveo da je ovu marihuanu
kupio par dana ranije i to 12 paketića za ukupno 50 eura. Pojasnio je da jedan
paketić tzv. "ket" kupuje po cijeni od 5 eura, ali pošto kupuje više tih
paketića dobija popust u iznosu od 10 eura na kupljenu količinu od 12
paketića. Od jednog "keta" može da napravi dvije cigarete, a on inače
svakodnevno uživa marihuanu pa tako dnevno popuši po 1 ili  2 "keta". Naveo je
još da je te noći, prije susreta sa Dž. i P. sa njima razgovarao telefonom i
to par minuta prije nailaska policije. Naime, prije susreta, Dž. ga je nazvao
telefonom i pitao ga da li ima marihuane, na što mu je on odgovorio da će se
vidjeti, pa su se dogovorili da se nadju upravo tu gdje ih je zatekla
policija. Trebao je da od ove marihuane, nešto da dade Dž., odnosno da zajedno
puše, a Dž. mu nije davao nikakav novac. Inače Dž. ga nikada ranije nije pitao
za marihuanu, kao ni P.  
Na glavnom pretresu, optuženi je ponovio navode iz prethodnog postupka i još
dodao: da ga je te noći prethodno telefonom nazvao Dž., pa su se shodno
dogovoru našli na raskrsnici kod firme ŠIK "Javorak", a sa Dž. je došao i P.
Imali su namjeru da se nadju sa još nekim momcima iz njegovog društva i da
konzumiraju marihuanu u šumi kod Trebjese. Dok su bili na toj raskrsnici,
naišla je policija sa službenim vozilom, pa je on tu marihuanu odbacio od sebe
i to tri paketića, dok mu je jedan paketić ostao u džepu, ali je policija
pretresom pronašla i taj paketić koji mu je bio u džepu. Nije imao namjeru da
prodaje marihuanu, ni Dž. niti ovim drugim licima, već da im da po paketić da
zajedno uživaju marihuanu ispod Trebjese, a to je na udaljenosti oko 200
metara  od ove raskrsnice. Kazao je još da mu je novac koji je kod njega
prilikom pretresa pronašla policija, dao otac na ime džeparca. Na kraju u
završnoj riječi je izjavio da se osjeća krivim samim tim što je dozvolio da se
predmetna droga nadje kod njega.  
Sud je na glavnom pretresu izveo dokaze: saslušanjem svjedoka P. D., J. I. i
M. D., te čitanjem izjave svjedoka Dž. D. date na zapisniku pred istražnim
sudijom ovog suda od 13.05.2011. godine, čitanjem službene zabilješke Uprave
policije PJ Nikšić - Filijala za borbu protiv droge Ku.br.223 od 30.04.2011.
godine, čitanjem zapisnika Uprave policije PJ Nikšić Ku.br.223 od 30.04.2011.
godine o pretresanju okrivljenog J. S., čitanjem zapisnika  Uprave policije PJ
Nikšić Ku.br.223 od 30.04.2011. godine o pretresanju Dž. D., čitanjem potvrde
Uprave policije - PJ Nikšić Ku.br.223 od 30.04.2011. godine o privremeno
oduzetim predmetima od okrivljenog J. S., čitanjem potvrde Uprave policije -
PJ Nikšić Ku.br.223 od 30.04.2011. godine o privremeno oduzetim predmetima od
Dž. D., čitanjem Izvještaja Uprave policije - Forenzičkog centra Danilovgrad
broj 2010/11 o vještačenju biljne materije oduzete od okrivljenog J. S., sa
fotoelaboratom, i čitanjem Izvještaja Uprave policije - PJ Nikšić -
Ekspoziture kriminalističke policije broj 1027 od 09.05.2011. godine iz
kaznene evidencije za okrivljenog J. S.  
Svjedok Dž. D., u svojoj izjavi  je naveo da je dana 29. aprila 2011. godine
pozvao optuženog J. S. i predložio mu da se nadju, ali mu preko telefona nije
rekao radi čega treba da se nadju, mada je njemu bilo jasno da treba da se
nadju zbog marihuane. Namjera mu je bila da toga dana kupi kod S. jedan "ket"
marihuane, a "ket" je mali paketić marihuane koji košta 5 eura, a marihuana mu
je trebala radi ličnog uživanja. Sa svojim drugom P. D. pošao je na mjesto
gdje se dogovorio da se nadje sa S., a to je kod semafora u blizini firme ŠIK
"Javorak". Nekih pola sata nakon ovog dogovora, pošli su na dogovoreno mjesto,
a to je bilo nešto iza ponoći, što znači da su već ušli u sledeći dan,
tj.30.04.2011. godine. Na dogovoreno mjesto prvi je stigao optuženi J. S., pa
su ga njih dvojica tamo zatekli. On je zatim S. predao jednu papirnu novčanicu
od 5 eura, a S. je njemu tada "taman" krenuo da preda jedan "ket" marihuane,
ali su tada primijetili inspektore policije, pa je S. u tom trenutku taj "ket"
ispustio iz ruke i isti je upao u jedan šaht. Inspektori su im tada prišli i
sve ih pretresli, u šahtu pronašli onaj "ket" koji je S. ispao, a kod S. su
pronašli još marihuane, ali on nije vidio koliko. Dalje je kazao da mu je S. i
ranije  na ovakav način jednom ili dva puta u zadnjih nekoliko mjeseci predao
po jedan "ket" marihuane, a S. je inače jedini čovjek kod koga je nabavljao
marihuanu. Dodao je još da je prije prve kupovine u gradu saznao za broj
telefona J. S. i čuo da se kod njega može nabaviti marihuana, a prije toga se
nijesu znali.  
Svjedok P. D., je posvjedočio da je navedene noći bio u društvu sa svojim
drugom iz srednje škole Dž. D., a nalazili su se u kafiću "Montenegro Pab" u
Nikšiću, pa dok su bili u kafiću, D. je sa nekim porazgovarao telefonom, nakon
čega su pošli pješice ka tom mjestu koje je D. telefonom dogovorio, a to je
raskrsnica kod ŠIK "Javorka".  D. mu je kazao da treba da se nadje sa jednim
momkom da od njega uzme marihuanu. Kada su došli na raskrsnicu, zatekli su
toga momka (tj. optuženog) kojeg je on samo iz vidjenja poznavao, pa su istom
prišli. Ne zna tačno da li je taj momak izvadio drogu koju je trebao da preda
D., jer su odmah vidjeli dolazak policije, koji su mu odmah prišli i pretresli
njih sve trojicu. Tom prilikom kod njega i D. nijesu pronašli nikakvu drogu, a
nije mu poznato da li su drogu pronašli kod ovog momka od kojeg je D. trebao
da uzme jedan paketić zv. "ket" marihuane, niti zna da li je taj momak tom
prilikom što od sebe odbacio. Policajci su zatim njih trojicu odveli u Stanicu
policije gdje su dali izjave, a nakon od prilike dva sata, njega i D. su
pustili, dok su ovog momka (tj. optuženog) zadržali. Dalje je izjavio da se ne
može izjasniti da li su prethodno D. i taj momak dogovarali cijenu za drogu
koju je D. od njega trebao da preuzme, ali mu je poznato da je cijena po
jednom paketiću - "ketu" marihuane 5 eura. Na posebno postavljeno pitanje je
kazao da su tu drogu trebali te noći da uživaju on i Dž. D., a nije bilo
predvidjeno da i optuženi J. sa njima uživa drogu. Na posebno postavljeno
pitanje još je kazao da nije vidio da je te prilike Dž. vadio novac kada se
sastao sa optuženim.  
Svjedok J. I., u svom svjedočkom iskazu je naveo da radi u Upravi policije PJ
- Nikšič - Filijali za borbu protiv droge, a bilo je oko 1 čas poslije pola
noći, kada su on i njegov kolega M. D. naišli službenim vozilom ulicom Vuka
Karadžića, te dolaskom kod semafora, vidjeli su optuženog J. S. koji im je od
ranije poznat, jer su imali informaciju da se isti bavi prodajom droge. Tom
prilikom kod njega su vidjeli još dva lica i to sa odstojanja 5-6 metara od
ova dva lica. Kada su zaustavili vozilo kojim je upravljao M., primijetio je
da ih je J. prepoznao, te tom prilikom ispustio nešto iz ruke, a kako je
optuženi stojao iznad šahtje, taj predmet je ispustio dolje u šahtu. On i
njegov kolega M. su odmah zatim izašli iz službenog vozila i pretresli sva ova
tri lica, te tom prilikom kod optuženog J. od džep od trenerke ili farmerica
pronašli jedan zamotuljak u PVC kesi. Pošto su vidjeli da je optuženi ispustio
neki predmet u šaht, pozvali su interventnu jedinicu koji su podigli metalni
poklopac u vidu rešetke i tu ispod rešetke pronašli tri zamotuljka koja su
bila zajedno u jednoj PVC kesi, a po izgledu tih zamotuljaka zaključili su da
se radi o marihuani. Pojasnio je, s obzirom da su on i kolega mu Madjarić bili
u blizini ovih momaka, vidio je da je jedan od tih momaka - Dž., predao J.
novčanicu od 5 eura, ali J. njemu nije uspio da dade bilo kakav predmet i ne
može da tvrdi da li je onaj predmet koji je ispustio u šahti htio da preda
Dž.. Kazao je još da su te noći on i njegov kolega M. bili u civilnoj odjeći,
a i službeno vozilo kojim su došli bilo je bez oznaka policije, tj. izgledalo
je kao civilno. Na postavljeno pitanje kako je mogao da vidi da li se radi o
novčanici od 5 eura kazao je da je to mjesto osvijetljeno, da su ti momci
stajali tačno ispod stuba ulične rasvjete, pa s ozbirom na blizinu od 5-6
metara, to je moglo da se vidi.  
Svjedok M. D., u svojoj izjavi je naveo da je zaposlen u Upravi policije PJ
Nikšić i sjeća se da je bilo oko 00,45 časova, kada je sa kolegom J. I.
službenim vozilom prošao pored Stanice policije u pravcu semafora, te
približavajući se semaforima, vidjeli su na raskrsnici tri momka medju kojima
je bio J. S., koji je policiji od ranije poznat po nekim radnjama vezanim za
drogu. Približavajući im se, vidio je kako jedan od ovih momaka koga on do
tada nije poznavao, rukom pruža novac optuženom J., koji taj novac prihvata
pri čemu ne može da se izjasni o kojoj se novčanici radi, a vidio je da J. u
drugoj ruci drži neki predmet da bi mu dodao, ali u tom trenutku J. primjećuje
njih, tj. njega i kolegu J. koji su već bili zaustavili vozilo ispred semafora
na kojima je bilo uključeno crveno svijetlo i tada primjećuje da J. taj
predmet koji je držao u ruci baca u šaht, a radi se o šahtu sa metalnim
rešetkastim poklopcem. Odmah su izašli iz službenog vozila, prišli njima
trojici, te izvršili njihov lični pretres, kojom prilikom su kod J. pronašli
jedan zamotuljak u džepu, a nakon što su pozvali interventnu jedinicu da bi
otvorili šahtu, pronašli su u šahti tri zamotuljka koji su bili u jednoj PVC
kesi, pa su tom prilikom vidjeli da se radi o marihuani. Ovu trojicu momaka su
zatim odveli u Stanicu policije.  
Iskazi svjedoka J. I. i M. D. su u osnovi medjusobno saglasni i stoje u
skladnoj vezi sa izjavama svjedoka Dž. D. koji je takodje kazao da je kritične
prilike na raskrsnici, optuženom na ime kupovine paketića droge dao novac u
iznosu od 5 eura. Detaljna kazivanja ovih svjedoka po ocjeni suda stoje u
skladu i sa izjavom svjedoka P. D., bez obzira na činjenicu što isti navodi da
ne zna ono što optuženi u svojoj izjavi priznaje, a to je da je nailaskom
službenika policije optuženi od sebe odbacio "zamotuljak" u šahtu, ali
potvrdjuje da mu je prilikom kretanja ka raskrsnici prema ŠIK "Javorak" Dž.
rekao da treba da se nadje sa jednim momkom da od njega uzme marihuanu, te da
mu je poznato da cijena jednog "keta" (pakovanja) marihuane iznosi 5 eura.
Zato iskaz ovih svjedoka -očevidaca dogadjaja, a dovodeći ih u medjusobnu
vezu, te u vezi sa ostalim izvedenim dokazima kao i sa odbranom optuženog, sud
prihvata kao dokaz, s tim što uzdržavanje svjedoka P. da u izjavi iznese neke
činjenice (koje iznose ostali svjedoci), sud cijeni kao njegovo nastojanje da
svojim kazivanjem ne oteža položaj optuženog u ovom krivičnom postupku.  
U službenoj zabilješci Uprave policije PJ Nikšić- Filijala za borbu protiv
droge Ku.br.223 od 30.04.2011. godine, konstatuje se da su dana 30.04.2011.
godine ovlašćeni policijski službenici sprovodeći planske aktivnosti za lice
J. S., oko 00,45 časova u ul. Vuka Karadžića u neposrednoj blizini PJ Nikšić
primijetili da ovo lice (tj. optuženi J. S.), od lica Dž. D. uzima novac koji
stavlja u desni džep trenerke, te da je isti krenuo da Dž. da nepoznatu
materiju, kojom prilikom je, ugledavši policijske službenike, istu odbacio od
sebe, te da su policijski službenici tu materiju pronašli i izuzeli, a zatim
utvrdili da se radi o kesi sa tri manje PVC kese sa sadržajem suve biljne
materije zelene boje za koje se pretpostavlja da je droga - marihuana. U
službenoj zabilješci se dalje konstatuje da je prilikom pretresa J. S. kod
istog pronadjena jedna PVC kesa u kojoj se nalazila suva biljna materija
zelene boje za koju se pretpostavlja da je opojna droga - marihuana, kao i
jedna novčanica u apoenu od 5 eura, dok je daljim pretresom u drugom džepu
pronadjeno 189 eura u raznim apoenima kao i mobilni telefon marke "Samsung".  
Iz zapisnika sačinjenog od strane Uprave policije PJ Nikšić Ku.br.223 od
30.04.2011. godine o pretresanju okrivljenog J. S., utvrdjuje se da su
prilikom pretresa optuženog J. S. kod istog pronadjene sledeće stvari: jedna
PVC kesa sa sadržajem suve biljne materije zelene boje za koju se
pretpostavlja da je opojna droga - marihuana, kao i novčanica od 5 eura, a
koji su pronadjeni u desnom džepu od trenerke, te mobilni telefonom marke
"Samsung 53100" sa sim karticom br. ..., koji je pronadjen u lijevom džepu
gornjeg dijela trenerke, kao i novac u iznosu od 189 eura i to u apoenima: 2 x
50 eura, 3 x 10 eura, 11 x 5 eura,  kao i četiri metalna eura, a koji novac je
pronadjen u lijevom džepu od gornjeg dijela trenerke.  
Iz zapisnika o pretresu sačinjenog od strane Uprave policije PJ Nikšić
Ku.br.223 od 30.04.2011. godine, utvrdjuje se da su prilikom pretresa
optuženog J. S. kod istog pronadjene sledeće stvari: jedna PVC kesa sa
sadržajem suve biljne materije zelene boje za koju se pretpostavlja da je
opojna droga - marihuana, kao i novčanica od 5 eura, a koji su pronadjeni u
desnom džepu od trenerke (gornjeg dijela), te mobilni telefon marke "Samsung
53100" sa sim karticom broj ..., koji je pronadjen u lijevom džepu gornjeg
dijela trenerke, kao i novac u iznosu od 189 eura i to u apoenima: 2x50 eura,
3x10 eura, 11x5 eura, i četiri metalna eura, a koji novac je pronadjen u
lijevom džepu od gornjeg dijela trenerke.  
Iz potvrde o privremeno oduzetim predmeta Uprave policije - PJ Nikšić
Ku.br.223 od 30.04.2011. godine, utvrdjuje se da su naprijed navedene stvari
koje su prilikom pretresa nadjene kod optuženog, od istog oduzete.  
Nadalje, iz Izvještaja o vještačenju Forenzičkog centra Danilovgrad br.2010/11
utvrdjuje se da su na vještačenje dostavljeni: dva ručno pravljena zamotuljka
od plastične kese sa sadržajem biljne materije tamnozelene boje,
karakterističnog opojnog mirisa mase: m1 =0,99 gr i m2= 0,89 gr, te dva ručno
pravljena zamotulja od plastične kese sa sadržajem suve biljne materije tamno
zelene boje, karakterističnog opojnog mirisa, neto masa m3= 1,54 gr, i m4=1,21
gr. Detaljnim makroskopskim i mikroskopskim pregledom, te karakteristične
marfološke gradje dostavljenih uzoraka, utvrdjeno je da se radi o biljci čiji
je botanički naziv Canabis satival iz familije Canabace - Kanabis. Hemijskom
analizom dostavljenih uzoraka utvrdjeno je da isti sadrže psihoaktivnu
komponentu tetrahidrocanabinol (THC) u koncentraciji iznad 0,3%. Kanabis i THC
utiču na centralni nervni sistem, izazivaju stanje zavistnoti i nalaze se na
spisku opojnih droga (Sl.List SRJ b.44/2002).  
Na naprijed navedene pismene dokaze nije bilo primjedbi, isti stoje u skladnoj
medjusobnoj vezi, pa ih sud kao takve prihvata.  
Nakon sprovedenog postupka cijeneći odbranu optuženog i sve naprijed provedene
dokaze, kako pojedinačno tako i u njihovoj medjusobnoj vezi, shodno čl.360
ZKP-a, sud je nesumnjivo utvrdio da su se u radnjama optuženog J. S. ostvarila
sva bitna obilježja bića krivičnog djela neovlašćena proizvodnja, držanje i
stavljanje u promet opojnih droga iz čl.300 st.1 KZ koje je činjenično bliže
predstavljeno u izreci presude.  
Naime, nesporna je činjenica da je optuženi kritične prilike kod sebe držao
opojnu drogu - marihuanu, u količini kako je to naznačeno u izreci resude. Ovu
činjenicu kao nespornu sud je utvrdio na osnovu priznanja optuženog, potvrde o
oduzimanju predmeta, te zapisnika o pretresanju optuženog kao i Izvještaja o
vještačenju Forenzičkog centra Danilovgrad. Tako optuženi priznaje da je kod
sebe imao 4 zamotuljka - paketića marihuane, da su od tih 4 zamotuljka -
paketića, 3 zamotuljka bila u jednoj kesi od najlona, i da ih je odbacio
prilikom nailaska policije, a da je jedan zamotuljak marihuane pronadjen kod
njega u džepu prilikom izvršenog pretresa od strane policije, a što se
potvrdjuje i zapisnikom o izvršenom pretresanju optuženog iz kojeg slijedi da
je kod optuženog u džepu pronadjen jedan zamotuljak, dok se iz potvrde o
privremeno oduzetim predmetima koju je optuženi potpisao bez primjedibi,
utvrdjuje da su od optuženog oduzeta 4 zamotuljka. Da se u navedenim
zamtuljcima nalazila opojna droga - marihuana, nesumnjivo je utvrdjeno na
osnovu Izvještaja o vještačenju Forenzičkog centra, iz kojeg slijedi da
navedena biljna materija u tim dostavljenim uzorcima (zamotuljcima) upravo
predstavlja opojnu drogu - marihuanu, sa psihoaktivnom komponentom
tetrahidorocanabinolom (THC) u koncentraciji iznad 0,3 %, a u ukupnoj količini
od 4,63 grama. Dakle, na nesumnjiv način je utvrdjeno da je optuženi držao kod
sebe predmetnu marihuanu u navedenoj količini. Optuženi se brani ističući da
je ovu marihuanu držao za svoje potrebe - radi ličnog uživanja, a ne radi
prodaje. Medjutim, takvu odbranu optuženog sud ne prihvata i to sa sledećih
razloga: iz iskaza saslušanih svjedoka - Dž. D., J. I. i M. D., čiji iskazi
stoje u skladnoj medjusobnoj vezi i sud ih prihvata kao logične i uvjerljive,
utvrdjuje se da je optuženi jedan paketić marihuane za cijenu od 5 eura već
bio prodao Dž. D., ali do realizacije predaje te prodate marihuane nije došlo
usled nailaska policije. Naime, svjedok Dž. u svojoj izjavi navodi da se sa
optuženim prije sastanka na raskrsnici kod semafora, telefonom dogovorio da se
nadju na tom mjestu. Iako mu telefonom nije rekao zbog čega tu treba da se
nadju, ističe da je  bilo jasno da je to radi marihuane, jer je i ranije kod
njega kupovao po jedan tzv. "ket" tj. paketić marihuane, da je nakon dolaska
na dogovoreno mjesto, on optuženom predao papirnu novčanicu od 5 eura, te kako
navodi "taman" kada je optuženi htio da mu za taj novac preda drogu, ugledali
su inspektore policije koji su naišli vozilom, pa je optuženi drogu ispustio u
jedan šaht, koju drogu su inspektori zatim pronašli, a takodje i prilikom
pretresa optuženog kod istog su pronašli još droge. Takodje i saslušani
svjedoci - inspektori policije J. I. i M. D. u svojim u osnovi saglasnim
izjavama  kazali su da su kritične prilike, dolaskom službenim vozilom na lice
mjesta, sa kratkog odstojanja, na tom mjestu koje je inače bilo osvijetljeno
(jer su se ovi nalazili neposredno do stuba ulične rasvjete, kako to navodi
svjedok J.), vidjeli da jedan od momaka koji je bio kod optuženog, pruža
optuženom novac - papirnu novčanicu, pri čemu svjedok J., s obzirom na kratko
odstojanje i osvijetljenost mjesta je prepoznao o kojoj novčanici se radi, te
kazao da je u pitanju bila novčanica od 5 eura, te da optuženi tome momku (tj.
svjedoku Dž.) nije uspio ništa da doda i da je predmet koji je držao u ruci
ispustio u šahtu. Imajući u vidu ovakva kazivanja navedenih svjedoka koja
stoje u skladnoj medjusobnoj vezi, te činjenicu da su u šahtu zaista
pronadjena 3 zamotuljka - paketića droge, a jedan u džepu kod optuženog, što
je sve utvrdjeno kako iz iskaza svjedoka, tako i iz zapisnika o pretresanju i
potvrde o oduzimanju predmeta, koje je optuežni potpisao bez primjedbi, onda
se nesumnjivo izvodi zaključak da je optuženi prodao jedan zamotuljak -
paketić marihuane svjedoku Dž. D. za iznos od 5 eura, a da do realizacije
predaje marihuane nije došlo zbog nailaska ovlašćenih službenika policije. U
prilog ovakvom zaključku suda ide i činjenica što je kod optuženog, odvojeno
od ostalog novca kojeg je kod sebe držao u drugom džepu, zaista pronadjena
novčanica od 5 eura. I ostale paketiće marihuane koje je držao kod sebe,
optuženi je držao radi prodaje, a ne za lično uživanje kako to pokušava
predstaviti. Ovakav zaključak prostiče iz činjenice što je optuženi marihuanu
nosio i držao  na javnom mjestu i to podijeljenu u više zamotuljaka -
pakovanja, pa imajući to u vidu, te činjenicu da je do nailaska policije jedno
od pakovanja već bio uspio da proda Dž. D. (kojem je i ranije prodavao), ali
da do realizacije prodaje nije došlo usled neočekivanog dolaska policije, da
je drogu pokušao da sakrije odbacujući je od sebe u šaht, onda logično slijedi
zaključak da je tu drogu koju je nosio na javnom mjestu u gradu, podijeljenu u
više pakovanja, zaista nosio radi prodaje. Takav zaključak suda potkrepljuje
se činjenicom što je kod optuženog pronadjen novac u ukupnom iznosu od 194
eura (od kojih je jedna novčanica od 5 eura bila izdvojena u drugom džepu), da
je medju tim novcem bilo dosta novčanica od po 5 eura (a cijena jednog
pakovanja marihuane je upravo 5 eura), te da je optuženi iako nezaposlen,
novac u tom iznosu imao i držao kod sebe, a nelogična je i neuvjerljiva
njegova izjava da mu je taj novac (u tolikom iznosu od 194 eura), dao otac i
to navodno radi džeparca. Uz to, optuženi je u svom kazivanju djelimično i
nedosledan, pa u istrazi navodi da je navedene noći trebao da se nadje sa
društvom u jednom stanu, dok je na pretresu kazao drugačije, da je imao
namjeru da te noći sa društvom uživa marihuanu u šumi ispod Trebjese. Ovakvo
kazivanje optuženog koje je očigledno nelogično, nedosledno i samim tim
neuvjerljivo, po ocjeni suda usmjereno je na pokušaj da predstavi da predmetnu
marihuanu na javnom mjestu, podijeljenu u više zamotuljaka, nije držao i nosio
radi prodaje, a sve to u cilju nastojanja da eventualno izbjegne krivičnu
odgovornost. Dakle, iz svega izloženog slijedi da je optuženi dana 30.04.2011.
godine u Nikšiću, neovlašćeno radi prodaje držao marihuanu, supstancu
proglašenu za opojnu drogu Rješenjem o utvrdjivanju opojnih droga (Sl. List
SRJ br.44/02) koja je bila upakovana u 4 paketića, ukupne težine 4,63 grama.
To je učinio na način što je Dž. D. prodao jedno pakovanje marihuane, po
cijeni od 5 eura, kojom prilikom nije došlo do realizacije predaje predmetne
opojne droge, jer je okrivljeni, kada je primijetio nailazak ovlašćenih
službenika Uprave policije - Područne jedinice Nikšić, odbacio od sebe jednu
PVC kesu u kojoj se nalazio zamotuljak sa marihuanom, koji je trebao da preda
Dž. D., kao i još dva zamotuljka sa marihuanom, koje je držao kod sebe radi
dalje prodaje, dok je njegovim ličnim pretresom izvršenim od strane ovlašćenih
službenika Uprave policije - Područne jedinice Nikšić, pronadjen i oduzet još
jedan zamotuljak sa marihuanom, koji je bio namijenjen daljoj prodaji.  
Sud je cijenio psihički odnos optuženog prema izvršenom krivičnom djelu, pa je
nesumnjivo utvrdio da je optuženi predmetno krivično djelo izvršio sa
direktnim umišljajem. Okolnost da je postupao neovlašćeno, da je djelo
protivpravno, što predstavlja bitno obilježje ovog krivičnog djela je, po
ocjeni suda optuženom sigurno bila poznata, jer je bio svjestan da nema
potrebna ovlašćena za proizvodnju, odnosno stavljanje u promet opojnih droga ,
što je optuženi činio držeći radi dalje prodaje i prodajući opojnu drogu -
marihuanu, supstancu proglašenu za opojnu drogu. Znači, kod optuženog je
postojala svijest o svim obilježjima predmetnog krivičnog djela i htio je
njegovo izvršenje, što ga čini krivičnopravno odgovornim.  
Krivično djelo za koje je optuženi oglašen krivim je krivično djelo sa
blanketnom dispozicijom, pa je kod ovih krivičnih djela pored navođenja
činjenica i okolnosti koje čine obilježja krivičnog djela, a o kojima se sud
izjasnio, bilo nužno navesti i materijalnopravni propis od kojeg zavisi
postojanje ovog djela. Naime, marihuana je supstanca koja je proglašena za
opojnu drogu Rješenjem o utvrđivanju opojnih droga ("Sl.list SRJ" br. 44/02).
Prema tome, optuženi je postupajući na način bliže opisan u izreci presude,
postupao suprotno odredbama Zakona o proizvodnji i prometu opojnih droga
("Sl.list SRJ" br. 46/96 i 37/02).  
Prilikom odmjeravanja kazne sud je cijenio sve okolnosti koje u smislu čl.42
KZ utiču da kazna bude manja ili veća, pa je u odsustvu otežavajućih okolnosti
kao olakšavajuće na strani optuženog cijenio to što da isti do sada nije
osudjivan, da je nezaposlen, da se radi o relativno maloj količini opojne
droge - marihuane (svega 4,63 gr), pa sve ove okolnosti u svojoj ukupnosti po
ocjeni suda mogu se smatrati naročito olakšavajućim, te da ima mjestu
ublažavanju kazne u smislu čl.45 i 46 KZ, pa je sud optuženom ublažio kaznu
izričiću mu kaznu ispod minimuma zakonom zaprijećene kazne za ovu vrstu
krivičnih djela, smatrajući da se i sa tako ublaženom kaznom može postići
svrha kažnjavanja iz čl.32 KZ, a u okviru opšte svrhe propisivanja i izricanja
krivičnih sankcija iz čl.4 st.2KZ.  
Na osnovu čl.51 KZ optuženom je u izrečenu kaznu zatvora uračunato vrijeme
provedeno u pritvoru od 30.04.2011. godine do 01.06.2011. godine.  
O troškovima krivičnog postupka odlučeno je na osnvou čl.199 i 202 ZKP-a, pa
kako je optuženi oglašen krivim, obavezan je na plaćanje troškova i to:
službene odbrane u iznosu od 1.500,00 eura, kao i 14,00 eura na ime putnih
troškova svjedocima, te i na plaćanje paušala u iznosu od 100,00 eura, a koji
iznos je odredjen srazmjerno trajanju i složenosti ovog postupka i imovnom
stanju optuženog.  
Na osnovu čl.300 st.6 u vezi čl.75 KZ od optuženog je trajno oduzeta opojna
droga - marihuana, u količini kao u izreci i ista se ima uništiti.  
Na osnovu svega izloženog odlučeno je kao u izreci ove presude.  
Zapisničar,               PREDSJEDNIK VIJEĆA - SUDIJA,
Alibalić Emina,s.r.                Ćupić Ratko,s.r.  
Za tačnost otpravka tvrdi i
ovjerava namještenik suda  

PRAVNA POUKA: Protiv ove presude može se izjaviti žalba Apelacionom sudu CG u
roku od 15 dana prijema preko ovog suda.  