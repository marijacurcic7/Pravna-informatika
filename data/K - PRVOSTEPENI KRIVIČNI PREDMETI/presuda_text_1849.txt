OSNOVNI SUD U ROŽAJAMA
K.br. 267/10  
                                                         U IME NARODA


        OSNOVNI SUD U ROŽAJAMA, kao prvostepeni krivični sud, u vijeću sastavljenom od sudije Rafeta Suljevića, kao predsjednika vijeća i sudija porotnika Kardović Avdurahmana i Demić Refije , kao članova vijeća, uz učešće zapisničara Verice Vesić, rješavajući po Optužnici Osnovnog državnog tužilaštva iz Rožaja Kt.br.273/10  od 22. 12. 2010.  godine, podnijetoj protiv optuženog A. M.iz Ribarića, Opština Tutin, zbog krivičnog djela izazivanje opšte opasnosti iz čl. 327.st.l. Krivičnog zakonika,   nakon održanog glavnog i javnog pretresa dana 5. 04. 2011 godine,  u prisustvu Zamjenika ODT u Rožajama Selmanović Armina, branioca optuženog postavljenog po službenoj dužnosti B. M. ,  advokata iz Rožaja i oštećenih M. A., K., B. i R. iz Rožaja,a u odsunosti okrivljenog A. M., kome je suđeno u odsustvu, na osnovu člana 312.st.2. Zakonika o krivičnom postupku,    istog  dana donio je i javno objavio,


                                                          P R E S U D U

Okrivljeni A. M., JMBG 1010980783943 od oca .R , rodjen 10. 10. l980. godine u
Novom Pazaru, sa prebivalištem u mjestu Ribarići, Opština Tutin, državljanin
Republike Srbije, sada  nije dostupan nadležnim državnim organima Crne Gore,  
                                                            K R I V   J E

Što je:
Dana 23. 11. 2010. godine oko 20,15 časova u selu Besnik, Opština Rožaje,
opšte opasnom radnjom - požarom i opšte opasnim sredstvom, zapaljivom
materijom - benzinom, izazvao opasnost za živote i tijela ljudi i to M. A. i
članova njegove porodice, supruge M. K., ćerke M. B. i sina M. R., na način
što je plastičnu flašu u kojoj se nalazio benzin, zapalio i bacio na drvenu
teresu kuće, usled čega se ista zapalila, a zatim se vatra počela širiti po
spratu kuće koji je sagradjen od drveta,
- čime je izvršio krivično djelo izazivanje opšte opasnosti iz čl. 327. st.l.
Krivičnog zakonika,
- pa ga sud  za izvršeno krivično djelo primjenom pomenutog zakonskog propisa
i čl. 4, 13, 15, 32, 36 i 42. Krivičnog zakonika i čl. 364. Zakonika o
krivičnom postupku,  
                                                       O S U D J U J E

NA KAZNU ZATVORA u trajanju od 6 (šest) mjeseci.
Okrivljeni je dužan da plati ovom sudu  na ime troškova krivičnog postupka
iznos od 62,50 eura,
Okrivljeni je dužan da u istom roku plati ovom sudu na ime paušala iznos od
150,00 eura, a sve prednje u roku od 15 dana po pravnosnažnosti ove presude.
Oštećeni M. A., K., B. i R.se radi ostvarivanja odštetnog zahtjeva upućuju na
gradjansku parnicu.  
                                                     O  b r a z l o ž e n j e



        Osnovno Državno Tužilaštvo iz Rožaja podnijelo je ovome sudu Optužnicu Kt.br. 273/10 od 22. 12. 2010.g. protiv optuženog A. M.  iz Rožaja, zbog krivičnog djela  izazivanje opšte opasnosti iz čl. 327. st.l. Krivičnog zakonika.

Zamjenik ODT u Rožajama u završnoj riječi je ostao u cjelosti pri podnijejetoj
Optužnici i predložio  da sud optuženog  A. M. oglasi krivim i osudi na  kaznu
po zakonu za krivično djelo  koje mu se optužbom stavlja na teret. Prednje  sa
razloga što je izvedenim dokazima  u postupku nesumnjivo utvrdjeno da je
optuženi A. M. izvršio krivično djelo na način kako mu je to optužbom
stavljeno na teret, a takodje je predložio  da se istom ukine pritvor koji mu
je bio odredjen rješenjem K. br. 267/10 od 21. o2. 2011. godine, jer su
prestali zakonski  razlozi zbog kojih mu je pritvor  bio odredjen.
Oštećeni M. A.j, K.,  B. i R. su  u završnoj riječi istakli  da se pridružuju
krivičnom gonjenju ODT u Rožajama protiv okrivljenog i prema istom postavljaju
odštetni zahtjev čije će vidove i iznos precizirati  posebnom tužbom u
gradjanskoj parnici.
Branilac optuženog postavljen po službenoj dužnosti, advokat B. M. iz Rožaja
u završnoj riječi je predložio  da  sud okrivljenom izrekne najblažu vrstu
krivične sankcije ukoliko nadje da je kriv za krivično djelo koje mu se
stavlja na teret sa razloga što je okrivljeni bio u tazbinskom srodstvu sa
oštećenima, saglasio se sa predlogom da se okrivljenom ukine pritvor, a tražio
je troškove postupka za pristup na održani glavni pretres.
Optuženom A. M. iz Tutina sudjeno je u odsustvu po Optužnici ODT u Rožajama
Kt. br. 273/10 od 22. 12. 2010. godine zbog krivičnog djela izazivanje opšte
opasnosti iz čl. 327.st.l. KZ, na osnovu čl. 312. st.2. Zakonika o krivičnom
postupku. Prednje sa razloga što je okrivljeni državljanin Republike Srbije,
dakle, nalazi se u inostranstvu gdje ima i prebivalište, tako da nije dostižan
državnim organima Crne Gore i neizvesno je kada će se pojaviti na glavnom
pretresu.  Takodje, sud je optuženom sudio u odsustvu imajući u vidu težinu
krivičnog djela koje mu se stavlja na teret , tako da je našao da se radi o
naročito važnim razlozima da se istom sudi u odsustvu.
Po ovoj krivično pravnoj stvari sud je na glavnom pretresu izveo sledeće
dokaze:
Saslušani su u svojstvu svjedoka oštećeni M. A., M. K., M. R. i M. B.,
saslušan je svjedok M. R., pročitan je zapisnik o uvidjaju Ispostave Rožaje
br. 02-Sl od 23. 11. 2010. godine, pročitan je izvještaj kriminalističke
tehnike Ispostave Rožaje br. 59/10 od 23. 11. 2010. godine, pročitan je
telegram Ispostave Granične policije Berane, br. 04/5-38 od 24. 11. 2010.
godine , pročitana je službena zabilješka Ispostave Rožaje br. 02-KU od 2. 12.
2010. godine i izvršen je uvid u fotodokumentaciju Ispostave Rožaje br. sl/10
od 23. 11. 2010. godine.
Svjedok - oštećeni  M. A.na glavnom pretresu istakao je u svemu kao na
zapisniku iz istrage Ki. br. 91/10 od 16. 12. 2010. godine, odnosno da sa
svojom porodicom živi u selu Besnik, Opština Rožaje u porodičnoj kući čije je
prizemlje sagradjeno od blokova dok je sprat sagradjen od drvenog materijala.
Njegova kćerka D. živjela je u braku sa okrivljenim tri mjeseca, nakon čega je
napustila bračnu zajednicu i vratila se da živi kod njega. Okrivljeni je više
puta telefonom zvao i prijetio da se D. vrati ili će u protivnom ubiti
njegovog sina R.. U novembru mjesecu 2010. godine neko je pokušao da mu zapali
kuću benzinom, medjutim, uspjeli su da lokalizuju taj požar, ali nezna ko je
to učinio. Dana 23. 11. 2o10. godine oko 20,00 časova na drvenom dijelu kuće u
kojoj živi sa porodicom izbio je požar , pa je isti uz pomoć čitave porodice
ugašen. Njegov sin R. kazao mu je da je primijetio okrivljenog tom prilikom u
blizini kuće i da je isti bacio zapaljivu napravu koja je zapalila sprat kuće.
Potrčao je za tim licem i isti je ušao u kola i pobjegao Kasnije su o svemu
obavijestili policiju, a vrijednost kuće iznosi sa namještajem oko 50.000,00
eura.
Svjedok - ošteća M. K.na  glavnom pretresu istakla je u svemu kao na zapisniku
iz  istrage Ki. br. 91/10 od 16. 12. 2010. godine , odnosno da je tačno da je
okrivljeni više puta poručivao njenoj porodici da ukoliko mu se ne vrati njena
kćerka D., da će ubiti njenog sina R., a 2. avgusta 2010. godine u jutarnjim
časovima neko je pokušao da zapali njihovu kuću, medjutim, uspjeli su da ugase
požar, a nijesu vidjeli ko je to uradio. Dana 23. 11. 2010. godine nalazila se
u kući sa suprugom A. i kćerkom B., dok je sin R.bio izašao van kuće i
primijetio je kada je počeo da gori sprat od kuće. Svi su ustali da gase požar
i uspjeli su da spriječe da ne izgori kuća. R. je saopštio kako je vidio
okrivljenog da je to učinio i trčao je za njim da ga uhvati, medjutim, isti se
udaljio sa putničkim vozilom. Dodaje da je prije ovog dogadjaja okrivljeni
uputio pismo njenoj kćerki D. zv. Dž. u kojem pismu je prijetio da će ubiti R.
ukoliko mu se D. ne vrati, medjutim, ista ne želi da nastavi zajednički život
sa okrivljenim.
Svjedok - oštećena M. B. na glavnom pretresu istakla je u svemu kao na
zapisniku iz istrage Ki. br. 91/10 od 16. 12. 2010. godine, odnosno da je
njena sestra D. bila udata za okrivljenog i da ga je napustila tako da sada
živi kod njih u selu Besnik, Opština Rožaje. U avgustu 2010. godine neko je
pokušao da im zapali kuću, a predpostavlja da je to uradio okrivljeni,  mada
ga niko nije primijetio. Kritičnog dana - 23. 11. 2010. godine bila je u kući
kada je R., njen brat došao i obavijestio ih da gori sprat od kuće koji je
sagradjen od drvenog materijala. Uplašila se i izašla van kuće pa su uspjeli
da ugase požar. Brat R. joj je kazao da je kuću zapalio okrivljeni  i da ga je
vidio kada je to uradio.
Svjedok - oštećeni M. R. na glavnom pretresu istakao je u svemu kao na
zapisniku iz istrage Ki. br. 91/10 od 16. 12. 2010. godine, odnosno da je dana
23. 11. 2010. godine oko 20,00 časova primijetio okrivljenog M.  koji je pored
njihove kuće u selu Besnik, Opština Rožaje u rukama držao flašu koju je
zapalio, a zatim bacio na sprat kuće koji je sagradjen od drveta. Odmah nakon
toga okrivljeni se trčećim korakom dao u bjekstvo u pravcu magistralnog puta,
pa je potrčao za njim. Primijetio je da je okrivljenog na putu čekalo
zaustavljeno vozilo marke "Audi" crne boje koje je bilo udaljeno od kuće oko
100 m. Odmah je  obavijestio roditelje šta se dogodilo, pa su svi izašli iz
kuće i počeli da gase požar. Pomagao im je i M. R. koji je takodje saopštio
kako je vidio okrivljenog da ulazi u vozilu marke "Audi" koje ga je čekalo na
putu, a koje je imalo registarske oznake NP. Dodaje da mu je okrivljeni
prijetio da će ga ubiti ukoliko se njegova sestra D. ne vrati da živi sa njim.
Svjedok M. R. na glavnom pretresu istakao je da živi u selu Besnik, Opština
Rožaje i da dobro poznaje M. A. i njegovu porodicu, a inače su komšije.
Poznato mu je da je A. ćerka D. bila udata za okrivljenog nekoliko mjeseci,
nakon čega ga je napustila i vratila se da živi kod svojih roditelja.
Okrivljeni je nakon toga pokušao jednom prilikom da zapali A. kuću, medjutim,
A. porodica je taj požar ugasila, a tom prilikom niko nije primijetio
okrivljenog, medjutim, A. je saznao da je to uradio okrivljeni. Dana 23. 11.
2010. godine oko 20,00 časova pošao je kod A. da sjedi, a kada se približio
kući vidio je čovjeka koji je stajao pored kuće, nakon čega je nešto puklo, a
odmah zatim na spratu kuće pojavio se plamen i kuća je počela da gori. Upitao
je glasno to lice "šta radiš to", a kada se ovo lice okrenulo, vidio je
okrivljenog koji se dao u bijeg prema magistralnom putu. Potrčao je za njim,
medjutim, na magistralnom putu okrivljeni je ušao u vozilo marke "Audi" reg.
oznaka NP 471-45  čiji je broj zapisao u mobilnom telefonu. Odmah se vratio
prema A. kući, jer je sprat od kuće bio počeo da gori, pa je pomogao u gašenju
požara. Obavijestio je A. šta je primijetio, a zatim su o svemu obavijestili
policiju. Dodaje da je i R. trčao za okrivljenim, pa su se zajedno vratili da
gase požar na kući.  Okrivljeni M.je i njemu upućivao prijetnje .
Sud je cijeneći  sve izvedene dokaze u smislu čl. 360. st.2. ZKP-a,   utvrdio
činjenično stanje  kao u izreci ove presude.
Naime, na osnovu iskaza saslušanih svjedoka - oštećenih M. A., K., R. i B.,
nesumnjivo je utvrdjeno da isti žive u selu Besnik, Opština Rožaje, u
porodičnoj kući koja je u prizemlju sagradjena od čvrstog materijala, dok je
sprat sagradjen od drveta. A. kćerka D. bila je udata oko tri mjeseca za
okrivljenog A.M. koji živi u mjestu Ribarići, Opština Tutin, nakon čega je D.
napustila bračnu zajednicu sa okrivljenim i vratila se da živi kod svojih
roditelja u selu Besnik.
Okrivljeni M. nije mogao da se pomiri sa činjenicom da ga je D. napustila, pa
je molio da se ista vrati, a nakon što D. to nije učinila, okrivljeni je počeo
da prijeti njenoj porodici, a konkretno da će ubiti njenog brata R. ukoliko mu
se ona ne vrati.
Dana 23. 11. 2010. godine oko 20,15 časova okrivljeni M. je došao kod
porodične kuće oštećenih, a zatim zapalio plastičnu flašu u kojoj se nalazio
benzin i istu bacio na drvenu terasu kuće, usled čega se benzin razlio po
kući, a vatra se počela širiti po spratu kuće. U tom momentu oštećeni A.se sa
porodicom nalazio u kući, dok je njegov sin R.  bio van kuće . R. je
primijetio okrivljenog Muamera u momentu kada je isti sa udaljenosti od kuće
oko 5 m, zapalio flašu sa benzinom, pa ga je pitao "Šta to radiš". Okrivljeni
M.nije ništa govorio već je zapaljenu flašu sa benzinom bacio na drveni sprat
kuće koja je počela da gori, a zatim se trčećim korakom uputio prema
magistralnom putu gdje ga je čekalo parkirano putničko motorno vozilo marke
"Audi", sa kojim je uspio da pobjegne.
Prednje činjenično stanje nesumnjivo je utvrdjeno na osnovu iskaza saslušanih
svjedoka - oštećenih M.A., njegove supruge K., kćerke B. i sina R., koji je
trčao za okrivljenim M. u namjeri da ga uhvati medjutim, u tome nije uspio, pa
se vratio da sa porodicom gasi požar koji je izbio na kući.
Sve naprijed pomenute dokaze sud je u cjelosti prihvatio jer su isti
objektivni, logični i uvjerljivi, a medjusobno se slažu i dopunjuju, tako da
nema sumnje u drugačije činjenično stanje.
Prednje činjenično stanje takodje je u svemu potvrdjeno i iskazom svjedoka M.
R., koji je komšija oštećenih i kritične noći je bio pošao kod oštećenih da
sjedi. Ovaj svjedok je vidio okrivljenog kako stoji više kuće, a kada ga je
upitao "šta to radiš"  začuo je da je nešto puklo, a odmah zatim na drvenom
spratu kuće je izbio požar. Vidio je kada se okrivljeni dao u bijeg prema
magistralnom putu, pa je potrčao za njim, medjutim,  isti je ušao u vozilo
koje ga je čekalo parkirano pored magistralnog puta i koje je imalo
registarske oznake NP 471-45 i sa kojim se udaljio, dok se on vratio da
pomogne u gašenju požara.
Sud je u svemu prihvatio iskaz svjedoka M. R., jer je isti objektivan i
logičan, a u svemu se slaže sa iskazima oštećenih.
Sud je takodje prihvatio i dokaz fotodokumentaciju koja je sačinjena od strane
Ispostave Rožaje na licu mjesta  br. Sl /10 od 23. 11. 2010. godine, a iz koje
se nesumnjivo zaključuje da je na drvenim djelovima kuće vlasništvo oštećenih
došlo do požara, što se potvrdjuje i nagorelim daskama   na vratima i hodniku
kuće.
Sud je cijenio i ostale izvedene dokaze, medjutim, isti su bez uticaja na
drugačije činjenično stanje u ovoj krivično pravnoj stvari.
Iz svega naprijed utvrdjenog i izloženog sud je izveo nesumnjiv zaključak da
su u radnjama okrivljenog A. M. sadržani svi bitni elementi bića krivičnog
djela izazivanje opšte opasnosti iz čl. 327. st.l. KZ , jer je sa opšte
opasnom radnjom - požarom i opšte opasnim sredstvom, odnosno zapaljivom
materijom - benzinom izazvao opasnost za živote i tijela ljudi i to M.  A. i
članova njegove porodice, supruge K. i kćerke B., koji su se u tom momentu
nalazili u kući, a na način što je plastičnu flašu u kojoj se nalazio benzin
zapalio, a zatim bacio na drvenu terasu kuće, usled čega se benzin razlio, a
vatra se počela širiti po pratu kuće  koji je sprat sagradjen od drvenog
materijala.
Predmetno krivično djelo okrivljeni je izvršio sa umišljajem, jer je bio
svjestan svog djela i pristao je na posledice djela, pa ga je za izvršeno
krivično djelo sud oglasio krivim i osudio na kaznu zatvora u trajanju od šest
mjeseci .
Prilikom izricanja ovakve vrste i visine kazne okrivljenom sud je imao u vidu
sve okolnosti iz čl. 42. KZ  koje utiču na to da ista bude veća ili manja, pa
mu je od olakšavajućih okolnosti uzeo u obzir  da je bio u tazbinskom srodstvu
sa oštećenom porodicom, dok posebno otežavajućih okolnosti na strani
okrivljenog sud nije našao.
Vodeći još računa o stepenu povrede zaštićenog dobra, sud je okrivljenog
osudio na kaznu zatvora u trajanju od šest mjeseci, smatrajući da je ovakva
kazna adekvatna težini učinjenog krivičnog djela, te da će se sa istom prema
okrivljenom postići svrha kažnjavanja iz čl. 32. KZ, a u okviru opšte svrhe
izricanja i propisivanja krivičnih sankcija iz čl. 4.st.2. KZ.
Okrivljeni je dužan da plati ovom sudu troškove krivičnog postupka u iznosu od
62,50 eura u roku od l5 dana po pravnosnažnosti ove presude , na osnovu čl.
202. st.l. u vezi čl. l99.st.2. tač. 7.  ZKP.        Pomenuti troškove odnose
se na nagradu koja je isplaćena braniocu postavljenom po službenoj dužnosti
advokatu B. M. iz Rožaja, za pristup na jednom održanom glavnom pretresu,
zašta mu pripada nagrada u iznosu od 62,50 eura, uz umanjenje od 50% za
odbrane po službenoj dužnosti, u skladu sa važećom AT i Izmjenama i dopunama
Odluke o visini naknade  za rad advokata za odbrane po službenoj dužnosti.
Okrivljeni je dužan da na ime paušala  plati ovom sudu iznos od 150,00 eura u
roku od l5 dana po pravnosnažnosti ove presude, na osnovu čl. l99. st.3.
ZKP-a, a imajući pri tom u vidu trajanje i složenost krivičnog postupka kao i
imovno stanje okrivljenog.
 Oštećeni M. A., K., B. i R., se radi ostvarivanja odštetnog zahtjeva upućuju
na gradjansku parnicu, na osnovu čl. 212.st.2. ZKP-a. Prednje sa razloga što
podaci krivičnog postupka ne pružaju pouzdan osnov ni za potpuno ni za
djelimično presudjenje u ovom dijelu.  
OSNOVNI SUD U ROŽAJAMA, dana 5. 04. 2010. godine.  
zapisničar,
Verica Vesić
PREDSJEDNIK VIJEĆA-SUDIJA,
                                                                                      Rafet Suljević,s.r.  
PRAVNA POUKA: Protiv ove presude može se izjaviti žalba u roku od l5 dana od
dana prijema iste i to Višem sudu u Bijelom Polju, a preko ovog suda.  