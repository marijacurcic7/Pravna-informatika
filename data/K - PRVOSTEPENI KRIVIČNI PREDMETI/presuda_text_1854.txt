OSNOVNI SUD U DANILOVGRADU
K.br. 142/09
Dana, 12.07.2011.godine  
U IME NARODA
OSNOVNI SUD U DANILOVGRADU kao prvostepeni krivični, u vijeću sastavljenom od
sudije Vladimira Novovića, kao predsjednika vijeća i sudija porotnika Miodraga
Radulovića i Branka Mićanovića, kao članova vijeća, uz učešće Ane Ivanović,
kao zapisničara, u krivičnom predmetu okrivljenog B.M.1 iz P., koga brani
L.D., adv. iz P., zbog krivičnog djela teška tjelesna povreda iz čl.151 st.1
KZ, odlučujući po optužnici Osnovnog državnog tužilaštva iz Podgorice
Kt.br.474/09 od 10.03.2009.godine, koju je na glavnom pretresu zastupala
Snežana Šišević, zamjenik ODT-a iz Podgorice, nakon održanog glavnog i javnog
pretresa, u prisustvu zastupnika optužbe, okrivljenog i oštećenog J.D., dana
08.07.2011.godine, koji je prekinut i nastavljen dana 12.07.2011.godine, donio
je dana 12.07.2011.godine, a dana 15.07.2011.godine javno objavio  
P R E S U D U
Okrivljeni B.M.1, od oca R. i majke D., rodjene J., rodjen ....godine u P., sa
mjestom prebivališta u P. - ul. S.B. bb, državljanin Crne Gore, zaposlen,
vlasnik privrednog društva DOO "L.", završio srednju školu, oženjen, otac
dvoje maloljetne djece, vojsku služio 1990/91.godine u S. i P., srednjeg
imovnog stanja, neosudjivan  
Kriv je
Što je:  
Dana 20.01.2009.godine, oko 19,00 časova, u ul. S.B., u P., teško tjelesno
povrijedio oštećenog J.D., na način što ga je nakon kraće prepirke rukama
odgurnuo u predjelu glave, usljed čega je oštećeni pao na asfaltnu podlogu i
tom prilikom zadobio tešku tjelesnu povredu u vidu rane razderotine kože
potiljačno-tjemenog dijela glave sa lijeve strane, nagnječenje tkiva mozga i
krvarenje ispod mekih ovojnica velikog mozga u području potiljačno-tjemenog
dijela sa lijeve strane,  
- čime je počinio krivično djelo teška tjelesna povreda iz čl.151 st.4 u vezi
st.1 KZ.  
Pa sud okrivljenom primjenom citiranog zakonskog propisa te čl. 4, 5, 16, 36,
42, 52, 53 i 54 KZ i čl.199, 202 i 364 ZKP-a  i z r i č e  
USLOVNU OSUDU
Kojom mu utvrdjuje kaznu zatvora u trajanju od 3 (tri)  mjeseca  i istovremeno
odredjuje da se ista neće izvršiti ako okrivljeni za vrijeme od 2 (dvije)
godine po pravosnažnosti presude ne učini novo krivično djelo.  
Dužan je okrivljeni da na ime troškova krivičnog postupka uplati ovom sudu
iznos od 110,00 eura i po osnovu paušala  iznos od 30,00 eura, a  sve u roku
od 15 dana po pravosnažnosti presude.  
Na osnovu čl.212 st.2 ZKP-a oštećeni J.D. se radi ostvarivanja imovinsko
pravnog zahtjeva upućuje na parnični postupak.  
O b r a z l o ž e nj e
Optužnicom Osnovnog državnog tužilaštva iz Podgorice Kt.br.474/09 od
10.03.2009.godine, stavljeno je na teret okrivljenom B.M.1 izvršenje krivičnog
djela teška tjelesna povreda iz čl.151 st.1 KZ. Zastupnik optužbe je u
završnoj riječi izmijenio činjenični opis krivičnog djela iz optužnice, na
način predstavljen u izreci ove presude, stavljajući na teret okrivljenom
izvršenje krivičnog djela teška tjelesna povreda iz čl.151 st.4 u vezi st.1
KZ. Predložio je da sud okrivljenog oglasi krivim i osudi po zakonu.  
Okrivljeni B.M.1 u odbrani datoj na glavnom pretresu u bitnom je naveo da se
sa oštećenim J.D. poznaje iz vidjenja, te da je od  2007.godine, zbog neke
svadje, prekinuo kontakt sa njim. Dana 20.01.2009.godine izašao je iz stana
koji se nalazi u ul. S.B. i pošao je do automobila. Ispred zgrade primijetio
je oštećenog J.D.. Ubrzo su iz zgrade izašli njegova supruga i dvoje djece.
Sjeo je na mjesto vozača. Njegova supruga je sjela na mjesto suvozača, dok su
djeca sjela na zadnjem sjedištu. U jednom momentu vozilu je prišao oštećeni
J.D., naslonio se na haubu od vozila, a zatim i na prednje vjetrobransko
staklo. Greškom je otvorio staklo od suvozačevih vrata, a zatim je oštećeni
J.D. prišao tom otvorenom staklu. Izašao je iz vozila i kazao je oštećenom
J.D. "Što ćeš ti od nas". Tada je J.D. krenuo u njegovom pravcu, došao je do
njega i on ga je sa obije ruke gurnuo u predjelu lica. Od tog guranja oštećeni
J.D. je pao ledjima na asfaltnu podlogu. Vidio je i da je oštećeni J.D. udario
zadnjim dijelom glave o asfaltnu podlogu. Nakon što je oštećeni J.D. pao,
primijetio je  da je otac J.D. sjedio u jednom kombiju koji je bio parkiran. U
blizini mjesta dogadjaja bio je i brat od strica oštećenog J.D., J.B. Potom je
čuo da je otac oštećenog J.D. kazao "Ubi mi sina na današnji dan Jovandan".
Prišao je oštećenom J.D., okrenuo ga je na bok, izvadio mu je jezik i pružio
mu je prvu pomoć. Kazao je supruzi da mu donese vode. Nakon minut, oštećeni
J.D. se osvijestio. Zatim je prišao jedan komšija i zajedno sa njim je
oštećenog J.D. sjeo na trotoar. Njegova supruga je sa vozilom i djecom otišla
sa lica mjesta, a potom je izašao i stric oštećenog J.D., J.M. Sjeća se da su
J.M., J.B., otac oštećenog J.D. i oštećeni J.D. krenuli u njegovom pravcu,
zbog čega je pobjegao. Tvrdi da je oštećeni J.D. kritičnom prilikom bio pijan,
te da je J.D. odgurnuo, jer je bio ugrožen njegov život i život njegove
porodice. Još je pojasnio da je dešnjak.  
Okrivljeni B.M.1 u završnoj riječi je naveo da je sve što je imao da kaže
kazao u odbrani datoj na glavnom pretresu.  
Sud je na glavnom pretresu u dokaznom postupku saslušao svjedoka-oštećenog
J.D., saslušao svjedoka J.B., saslušao svjedoka B.M.2, saslušao svjedoka
J.M.1, pročitao nalaz i mišljenje vještaka sudske medicine dr B.B. K.br.142/09
od 09.03.2011.godine i saslušao ovog vještaka i pročitao izvod iz kaznene
evidencije Uprave policije PJ Podgorica br.11-245/10-21797/2-3213 od
30.08.2010. godine, izdat na ime okrivljenog B.M.1  
Svjedok-oštećeni J.D. u iskazu datom na glavnom pretresu u bitnom je naveo da
je dana 20.01.2009.godine, negdje oko 19,30 časova, bio sa svojim ocem J.M.1,
stricem J.M.2, kod njegovog brata od strica J.B., na Zabjelu u ul. S.B.
br..... Tu su se zadržali nekih 20-tak minuta. Prvi je izašao ispred zgrade i
čekao je ostale da dodju. Dok je stajao ispred zgrade, primijetio je da u
jednom automobilu na mjestu vozača sjedi okrivljeni B.M.1 Gledao je u njegovom
pravcu, ali bez ikakve zle namjere. U jednom momentu okrivljeni B.M.1 je
izašao iz automobila i kazao mu je "Što me gledaš". Na to mu je odgovorio "Što
je problem što te ja gledam". Tvrdi da su krenuli jedan prema drugom i da ga
je tada okrivljeni B.M.1, dok su stajali jedan prema drugom, lice u lice,
udario stisnutom pesnicom u predjelu desne strane lica, odnosno negdje u
predjelu vilice. Udarac je bio veoma jak. Od tog udarca pao je unazad i
izgubio je svijest. Zatim se sjeća da mu je u jednom momentu prišao brat od
strica i da mu je pružio prvi pomoć. Istu noć je bio u Urgentnom centru KC CG.
Tamo su htjeli da ga zadrže na bolničkom liječenju, medjutim, on je to odbio i
otišao je kući. Sjutradan mu je bilo loše, pa se opet javio u KC CG, gdje je
ostao na liječenju 10-tak dana. Pojasnio je da je sa okrivljenim B.M.11 bio u
svadji, da je supruga okrivljenog B.M.2 kritičnom prilikom sjedjela na mjestu
suvozača, te da je njegov otac izašao ispred zgrade u momentu kada mu je
okrivljeni B.M.1 kazao "Što me gledaš". Naveo je i da je dva sata prije
kritičnog dogadjaja popio oko 5 čaša od 2 dl "špricera", tj. mješavine bijelog
vina i kisjele vode. Cijelu medicinsku dokumentaciju koja se odnosila na
povredjivanje je predao sudu, a kada se prvi put javio ljekaru, kazao mu je da
ga boli desna strana vilice, da mu trne taj dio, te da ima unutrašnji bol.
Pridružio se krivičnom gonjenju protiv okrivljenog B.M.1 i postavio je zahtjev
za naknadu štete u iznosu od 15.000,00 eura.  
Svjedok J.B. u iskazu datom na glavnom pretresu u bitnom je naveo da se nije
mogao sjetiti pojedinih detalja dogadjaja, iz razloga što je bio prilično
popio. Prethodno je bio na jednoj slavi i tamo je pio domaću lozovu rakiju i
pivo. Popio je najmanje 10 čašica lozove rakije i 10 malih "Jelen" piva. Na
slavi zajedno sa njim bio je njegov brat od strica oštećeni J.D., njegov stric
J.M.1 i njegov otac J.M.2. Tvrdi da je na slavi blizu njega sjedio oštećeni
J.D.. Nije se mogao tačno sjetiti šta je na slavi pio oštećeni J.D., ali se
sjeća da je i oštećeni J.D. bio popio malo više. Sa te slave krenuli su na
drugu slavu, a prethodno su bili svratili u njegov stan, u ul. S.B. na Z.
Zadržali su se oko 15-20 minuta. Tvrdi da su svi zajedno izašli iz stana, te
da su stali ispred vozila oštećenog J.D.. Vidio je da je u jednom momentu iz
jednih kola izašao okrivljeni B.M.1. Zatim je okrivljeni B.M.1 krenuo u pravcu
oštećenog J.D., a oštećeni J.D. je krenuo u pravcu okrivljenog B.M.1. Tada je
okrivljeni B.M.1 stisnutom pesnicom udario oštećenog J.D.. Pojasnio je da nije
vidio da je okrivljeni B.M.1 udario oštećenog J.D. stisnutom pesnicom, već je
samo vidio da ga je udario rukom, a sam je zaključio da se radilo o udarcu
stisnutom pesnicom. Nije se mogao izjasniti u koji dio glave je okrivljeni
B.M.1 udario oštećenog J.D.. Nakon udarca oštećeni J.D. je prednjom stranom
tijela, odnosno licem pao na asfaltnu podlogu. Nije se mogao sjetiti da li su
okrivljeni B.M.1 i oštećeni J.D. medjusobno upućivali bilo kakve riječi.  
Svjedok B.M.2 u iskazu datom na glavnom pretresu u bitnom je navela da se
sjeća da je bio Jovandan, te da je izašla iz stana, koji se nalazio u ul. S.B.
i to odmah nakon izlaska njenog supruga okrivljenog B.M.1 i njihovo dvoje
djece, obzirom da je bila ostala da zaključa vrata. Nakon što je izašla, sjela
je u vozilo na mjesto suvozača, dok su u vozilu već bili njen suprug
okrivljeni B.M.1 i dvoje djece. U jednom momentu, vozilu je prišao oštećeni
J.D. i naslonio se rukama na haubu od vozila. Tvrdi da je oštećeni J.D. gledao
u njihovom pravcu. Njen suprug okrivljeni B.M.1 je greškom otvorio prozor od
njenih vrata i tada je oštećeni J.D. krenuo prema tom prozoru. Sjeća se da su
djeca povikala "Tata, tata", te da su bila uznemirena. Zatim je njen suprug
okrivljeni B.M.1 izašao iz vozila, a prema njemu je tada krenuo oštećeni J.D.
i to krećući se od vrata suvozača do vrata vozača. Tada je njen suprug kazao
oštećenom J.D. "Što je, što ćeš". Vidjela je da je njen suprug, okrivljeni
B.M.1 sa obije ruke odgurnuo oštećenog J.D. i to u predjelu ispod vrata. Od
tog guranja, oštećeni J.D. je pao unazad na asfaltnu podlogu. Izašla je iz
vozila, a njen suprug je prišao oštećenom J.D. i pružio mu je prvu pomoć.
Otišla je da donese vode. U jednom momentu oštećeni J.D. se malo podigao i
sjeo je na asfalt. Primijetila je da su oštećeni J.D. i J.B. krenuli prema
njenom suprugu. Tvrdi da joj je suprug kazao da ide, zbog čega je startovala
automobil i otišla zajedno sa djecom. Djecu je odvezla kod svojih roditelja, a
zatim je otišla u stanicu policije na Z., kako bi prijavila prethodni
dogadjaj. Tom prilikom, službenik policije joj je kazao da je dogadjaj već
prijavljen i da ako hoće može da podje u Upravu policije PJ Podgorica da da
iskaz. Pojasnila je da je predmetni dogadjaj bio u 18,00 časova, da je kada je
izlazila iz zgrade primijetila oštećenog J.D., J.B., kao i još jednog starijeg
čovjeka, a po pokretima oštećenog J.D. zaključila je da je bio pijan.  
Svjedok J.M.1, otac oštećenog J.D. u iskazu datom na glavnom pretresu u bitnom
je naveo da je dana 20.01.2009.godine, bio sa svojim sinom, oštećenim J.D.,
polubratom M. i bratanićem B. na jednoj slavi u mjestu M.M. Na slavi su se
zadržali oko 4-5 sati. Sjeća se da je on popio jedno 2 do 3 čaše crnog vina,
te da je isto toliko popio i njegov sin D. Poslije slave, zajedno sa svojim
sinom D., svratili su na Z. kod M. i njegovog sina B. Sjedjeli su jedno sat
vremena i nakon što su se pozdravili sa M. i B., krenuli su da idu. Njegov sin
D. je izašao ispred zgrade prije njega. Nakon dva minuta i on je izašao
zajedno sa J.B.. Kada je izašao ispred zgrade, vidio je da je okrivljeni B.M.1
stajao na 2-3 metra udaljenosti od njegovog sina J.D., te da su njih dvojica
bili okrenuti lice u lice jedan prema drugom. Čuo je da je okrivljeni B.M.1
kazao njegovom sinu D. "Što me gledaš", nakon čega je njegov sin odgovorio
"Imam pravo da te gledam". Zatim je vidio da je okrivljeni B.M.1 udario
stisnutom pesnicom u glavu njegovog sina J.D.. Nije se mogao izjasniti kojom
rukom je okrivljeni udario njegovog sina, niti u koji dio glave je udaren
njegov sin. Od tog udarca njegov sin je pao unazad i udario je potiljačnim
predjelom glave u asfaltnu podlogu. Prišao je sinu i pružio mu je prvu pomoć.
U tom momentu potpuno se izgubio, jer ga je bilo strah za život svog sina. Dok
se sve to dešavalo, tvrdi da je blizu njega stajao i J.B.. Zajedno sa M. i B.
odvezli su njegovog sina u KC CG u P., gdje je isti i pregledan. Pojasnio je
da je njegov sin J.D. zadobio udarac od okrivljenog B.M.1 dok je stajao u
uspravnom položaju, kada su mu ruke bile uz tijelo. Istakao je i da je udarac
koji je zadobio njegov sin bio veoma jak.  
Iz sadržine nalaza i mišljenja vještaka sudske medicine dr B.B. K.br.142/09 od
09.03.2011.godine i pojašnjenja ovog vještaka sa glavnog pretresa od
17.06.2011.godine, utvrdjuje se da je svjedok-oštećeni J.D. proveo sedam dana
na bolničkom liječenju na odjeljenju za neurohirurgiju KC CG i to od
22.01.2009.godine do 29.01.2009.godine. Dana 20.01.2009.godine svjedok-
oštećeni J.D. pregledan je od strane više ljekara specijalista UC KCCG, zbog
iste povrede glave i nakon uradjenih pregleda odbio je nastavak liječenja na
odjeljenju za neurohirurgiju, da bi se nakon dva dana  ponovo javio na pregled
i nastavio sa pomenutim bolničkim liječenjem. Vještak je mišljenja da je
svjedok-oštećeni J.D. zadobio povredu u vidu  rane razderotine kože
potiljačno-tjemenog dijela glave sa lijeve strane, nagnječenje tkiva mozga i
krvarenje ispod mekih ovojnica velikog mozga u području potiljačno-tjemenog
dijela sa lijeve strane. Ova povreda glave nastala je prilikom pada
povrijedjenog  potiljačno-tjemenim dijelom glave sa lijeve strane na tvrdu i
neravnu podlogu, a kao što je npr. betonska i sl. podloga. U  konkretnom
slučaju radi se o posebno teškoj tjelesnoj povredi. Na glavnom pretresu
vještak je pojasnio da je svjedok-oštećeni J.D. pregledan dana
20.01.2009.godine, da je kod istog konstatovana predmetna povreda glave, da je
zatim dva dana nakon toga zbog izraženih glavobolja i povraćanja bio na
bolničkom liječenju, te da se i prilikom prvog pregleda, a i kasnije tokom
bolničkog liječenja radilo o jednoj povredi glave opisanoj u osnovnom nalazu i
mišljenju. U vrijeme nanošenja predmetne teške tjelesne povrede ista nije bila
opasna po život povrijedjenog, a ni tokom bolničkog liječenja život
povrijedjenog nije bio neposredno ugrožen. Prilikom pregleda i bolničkog
liječenja svjedoka-oštećenog J.D., ljekari nijesu konstatovali  nikakvu
povredu ličnog dijela glave i u cijeloj pregledanoj medicinskoj dokumentaciji
pominje se samo povreda tjemeno-potiljačnog dijela glave. Ukoliko bi se
prihvatila mogućnost da je povrijedjeni zadobio udarac u predjelu ličnog
dijela glave i to jako zamahnutom stisnutom šakom to bi na koži i strukturama
ličnog dijela glave morala postojati povreda u vidu krvnog podliva kože,
oguljotine kože, otok i slično. Ukoliko se prihvati  mogućnost da je
povrijedjeni zadobio udarac u lični dio glave zamahnutom stisnutom šakom
slabog intenziteta u tom slučaju došlo bi do oštećenja unutrašnjih struktura
usne duplje npr.otoka sluzokože, ali ni takve povrede u medicinskoj
dokumentaciji nijesu konstatovane. Mogućnost  da je povrijedjeni povredu glave
zadobio prilikom pada, a nakon guranja od strane drugog lica je realna. Ovo
zbog toga što prilikom guranja najprije mora biti ostvaren kontakt izmedju
ruke počinioca djela guranja, a onda primjenom sile dolazi do djelovanja na
tijelo, u konkretnom slučaju glavu i mogućeg pada na podlogu. Intenzitet sile
guranja , a imajući u vidu konstituciju povrijedjenog i okrivljenog, morao je
biti  jačeg intenziteta da dovede do pada povrijedjenog i nije moralo doći do
bilo kakvih promjena na koži i tkivima ličnog dijela glave povrijedjenog.  
Sud je cijenio nalaz i mišljenje ovog vještaka, pa je isti prihvatio kao
jasan, stručan i objektivan i dat prema pravilima struke i nauke.  
Iz izvoda iz kaznene evidencije Uprave policije PJ Podgorica
br.11-245/10-21797/2-3213 od 30.08.2010. godine, utvrdjuje se da okrivljeni
B.M.1 nije osudjivan.  
Sud je cijenio iskaz svjedoka-oštećenog J.D., pa isti nije prihvatio u dijelu
da je uzrok njegovog pada bio taj što mu je okrivljeni B.M.1 u momentu kada su
stajali jedan prema drugom, lice u lice, zadao jak udarac stisnutom pesnicom u
predjelu desne strane lica, odnosno vilice. Ovo s toga što iz nalaza i
mišljenja vještaka sudske medicine dr B.B. K.br.142/09 od 09.03.2011.godine i
pojašnjenja ovog vještaka sa glavnog pretresa od 17.06.2011.godine, proizilazi
da ukoliko je oštećeni zadobio udarac u predjelu ličnog dijela glave i to jako
zamahnutom stisnutom šakom, to bi na koži i strukturama ličnog dijela glave
morale postojati povrede u vidu krvnog podliva kože, oguljotine kože, otoka i
slično, kojih kod oštećenog nije bilo, a ukoliko je oštećeni zadobio udarac
zamahnutom stisnutom šakom slabog intenziteta, u tom slučaju došlo bi do
oštećenja unutrašnjih struktura usne duplje, npr. otoka sluzokože i sl., kojih
takodje kod oštećenog nije bilo. U ovom dijelu sud je iskaz svjedoka-oštećenog
J.D. cijenio kao sračunato dat u cilju otežavanja položaja okrivljenog u ovom
krivičnom postupku. Iz istih razloga sud nije prihvatio ni iskaz svjedoka
J.M., oca svjedoka-oštećenog J.D., u dijelu da je okrivljeni B.M.1 zadao
njegovom sinu - oštećenom J.D. jak udarac stisnutom pesnicom u predjelu glave.  
Sud nije prihvatio ni iskaz svjedoka J.B., jer je u suprotnosti sa nalazom i
mišljenjem vještaka sudske medicine dr B.B. K.br.142/09 od 09.03.2011.godine i
pojašnjenjem ovog vještaka sa glavnog pretresa od 17.06.2011.godine. Naime,
ovaj svjedok je naveo da je nakon udarca rukom svjedok-oštećeni J.D. prednjom
stranom tijela, odnosno licem pao na asfaltnu podlogu, a iz nalaza i mišljenja
vještaka sudske medicine dr B.B. K.br.142/09 od 09.03.2011.godine i
pojašnjenja ovog vještaka sa glavnog pretresa od 17.06.2011.godine, utvrdjuje
se da je svjedok-oštećeni J.D. zadobio tešku tjelesnu povredu u vidu rane
razderotine kože potiljačno-tjemenog dijela glave sa lijeve strane,
nagnječenje tkiva mozga i krvarenje ispod mekih ovojnica velikog mozga u
području potiljačno-tjemenog dijela sa lijeve strane, prilikom pada,
potiljačno tjemenim dijelom glave na tvrdu i neravnu podlogu.  
Nasuprot prednjem, sud je prihvatio iskaz svjedoka B.M.2, supruge okrivljenog,
da je okrivljeni sa obije ruke odgurnuo svjedoka-oštećenog J.D., od kojeg
guranja je oštećeni J.D. pao unazad na asfaltnu podlogu. Iskaz ovog svjedoka
stoji u skladnoj vezi sa nalazom i mišljenjem vještaka sudske medicine dr B.B.
K.br.142/09 od 09.03.2011.godine i pojašnjenjem ovog vještaka sa glavnog
pretresa od 17.06.2011.godine, obzirom da je vještak sudske medicine mišljenja
da je svjedok-oštećeni J.D. zadobio tešku tjelesnu povredu u vidu rane
razderotine kože potiljačno-tjemenog dijela glave sa lijeve strane,
nagnječenje tkiva mozga i krvarenje ispod mekih ovojnica velikog mozga u
području potiljačno-tjemenog dijela sa lijeve strane, prilikom pada,
potiljačno tjemenim dijelom glave na tvrdu i neravnu podlogu, a nakon guranja,
što je realno, jer usljed guranja ne mora doći do bilo kakvih promjena na koži
i tkivima područja gdje se gura, a u konkretnom slučaju kod oštećenog J.D.
postojale su samo povrede nastale mehanizmom pada.  
Na osnovu naprijed izložene činjenične gradje, koja proizilazi iz sadržine
dokaza provedenih na glavnom pretresu, ovaj sud je nesumnjivo zaključio da su
se u radnjama okrivljenog B.M.1 stekla sva obilježja bića krivičnog djela
teška tjelesna povreda iz čl.151 st.4 u vezi st.1 KZ. Naime, okrivljeni je
dana 20.01.2009.godine, oko 19,00 časova, u ul. S.B., u P., teško tjelesno
povrijedio oštećenog J.D., na način što ga je nakon kraće prepirke rukama
odgurnuo u predjelu glave, usljed čega je oštećeni pao na asfaltnu podlogu i
tom prilikom zadobio tešku tjelesnu povredu u vidu rane razderotine kože
potiljačno-tjemenog dijela glave sa lijeve strane, nagnječenje tkiva mozga i
krvarenje ispod mekih ovojnica velikog mozga u području potiljačno-tjemenog
dijela sa lijeve strane.  
Sve naprijed navedene činjenice utvrdjene su iz iskaza svjedoka B.M.2, odbrane
okrivljenog B.M.1 date na glavnom pretresu, nalaza i mišljenja vještaka sudske
medicine dr B.B. K.br.142/09 od 09.03.2011.godine i pojašnjenja ovog vještaka
sa glavnog pretresa od 17.06.2011.godine.  
Iz odbrane okrivljenog B.M.1 sa glavnog pretresa utvrdjuje se da je isti bio u
svadji sa oštećenim J.D., što potvrdjuje u svom iskazu i oštećeni J.D..  
Iz odbrane okrivljenog B.M.1 sa glavnog pretresa, utvrdjuje se da je on dana
20.01.2009.godine, u ul. S.B. u P., izašao ispred zgrade, gdje je primijetio
oštećenog J.D.. Nakon što su došli njegova supruga B.M.2 i dvoje djece, sjeli
su u vozilo, zatvorili vrata, da bi potom vozilu prišao oštećeni J.D.. Izašao
je iz vozila i nakon prepirke, kada mu se približio oštećeni J.D., istog je
rukama odgurnuo u predjelu glave, od kojeg guranja je oštećeni pao ledjima na
asfaltnu podlogu. Prilikom pada oštećeni J.D. je udario zadnjim dijelom glave
u asfaltnu podlogu. Takođe u pogledu odlučnih činjenica i svjedok B.M.2 na
isti način predstavlja događaj.  
Sa ovakvom odbranom okivljenog i kazivanjem svjedoka B.M.2 u skladnoj vezi
stoji nalaz i mišljenje vještaka sudske medicine dr B.B. K.br.142/09 od
09.03.2011.godine i pojašnjenje ovog vještaka sa glavnog pretresa od
17.06.2011.godine, obzirom da je vještak sudske medicine mišljenja da je
svjedok-oštećeni J.D. kritičnom prilikom zadobio tešku tjelesnu povredu u vidu
rane razderotine kože potiljačno-tjemenog dijela glave sa lijeve strane,
nagnječenje tkiva mozga i krvarenje ispod mekih ovojnica velikog mozga u
području potiljačno-tjemenog dijela sa lijeve strane, koja je nastala
mehanizmom pada, potiljačno tjemenim dijelom glave na tvrdu i neravnu podlogu,
a nakon guranja, što je realno, jer usljed guranja ne mora doći do bilo kakvih
promjena na koži i tkivima ličnog dijela glave, a u konkretnom slučaju kod
oštećenog J.D. na ličnom dijelu glave nijesu konstatovane bilo kakve povrede.
Da je oštećeni u predjelu ličnog dijela glave bio udaren stisnutom pesnicom
jakog ili slabog intenziteta u tom slučaju na pomenutom predjelu glave morale
bi ostati karakteristične povrede, kojih nije bilo. Zbog svega toga sud je
izveo zaključak da je okrivljeni rukama odgurnuo oštećenog u predjelu glave,
nakon čega je oštećeni pao na asfaltnu podlogu, kojom prilikom je zadobio
opisanu tešku tjelesnu povredu. Iz dijela iskaza svjedoka oštećenog J.D. se
utvrđuje da se predmetni događaj desio oko 19,00 časova.  
Okrivljeni se branio da je kritičnom prilikom postupao u nužnoj odbrani. Sud
nije prihvatio ovakvu odbranu okrivljenog iz razloga što su okrivljeni,
njegova supruga i djeca bili u zatvorenom vozilu kada je vozilu goloruk prišao
oštećeni i naslonio se na vozilo, što okrivljeni u odbrani ne poriče, a što se
utvrdjuje i iz iskaza svjedoka B.M.2, pa samim tim njihov fizički integritet
nije bio, niti je mogao biti ugrožen napadom, a ni napada od strane oštećenog
nije bilo, jer se samo naslanjanje oštećenog na vozilo ne može smatrati
napadom. Po nalaženju suda, okrivljeni je iz vozila izašao da bi se fizički
obračunao sa oštećenim, sa kojim je bio u svadji, pa se zbog toga ne može
pozivati na nužnu odbranu.  
Imajući u vidu sve naprijed navedeno, okrivljeni je bio svjestan da usljed
njegovog činjenja, guranja oštećenog, može nastupiti zabranjena posljedica,
ali je olako držao da ona neće nastupiti, jer je oštećeni, pošto ga je
okrivljeni gurnuo, pao na asfaltnu podlogu i u nju udario potiljačno-tjemenim
dijelom glave sa lijeve strane, kada je zadobio tešku tjelesnu povredu, što
znači da je okrivljeni predmetno krivično djelo učinio sa svjesnim nehatom.  
Zbog toga su se u radnjama okrivljenog stekla sva bitna obilježja bića
krivičnog djela teška tjelesna povreda iz čl.151 st.4 u vezi st.1 KZ.  
Zastupnik optužbe je na glavnom pretresu odustao od predloga da se u dokaznom
postupku čita nalaz i mišljenje vještaka sudske medicine dr B.B.
PP.br.16/09-26 od 09.02.2009.godine, kao i da se vrši uvid u spise predmeta
Područnog organa za prekršaje PP.br...  
Prilikom odlučivanja o vrsti i visini krivične sankcije sud je imao u vidu sve
okolnosti na strani okrivljenog, koje su značajne za njen izbor i visinu u
smislu čl.42 KZ, pa je od olakšavajućih okolnosti na strani okrivljenog našao
da je isti oženjen, otac dvoje maloljetne djece i da je neosuđivan, što je
utvrđeno iz citiranog izvoda iz kaznene evidencije, dok otežavajućih okolnosti
nije bilo, pa je sud okrivljenom izrekao uslovnu osudu kojom mu je utvrdio
kaznu zatvora u trajanju od 3 (tri) mjeseca i istovremeno odredio rok
provjeravanja u periodu od 2 (dvije) godine, odnosno da se utvrdjena kazna
neće izvršiti ako okrivljeni za vrijeme od 2 (dvije) godine po pravosnažnosti
presude ne učini novo krivično djelo. Sud je našao da se u konkretnom slučaju,
a imaju u vidu naprijed navedene olakšavajuće okolnosti, može očekivati da će
se upozorenjem, uz prijetnju kaznom, uticati na okrivljenog da ubuduće ne vrši
krivična djela.  Sud nalazi da će se u konkretnom slučaju uslovnom osudom kao
u izreci ove presude u potpunosti ostvariti svrha izricanja ove krivične
sankcije iz čl. 52 KZ, u okviru opšte svrhe propisivanja i izricanja krivičnih
sankcija iz čl.4 st.2 KZ.  
Na osnovu čl.199 i 202 ZKP-a, okrivljeni je obavezan da na ime troškova
krivičnog postupka uplati ovom sudu iznos od 110,00 eura, a koji troškovi se
odnose na ime nagrade odmjerene vještaku sudske medicine dr B.B, kao i iznos
od 30,00 eura na ime sudskog paušala, koji paušal je odredjen shodno
složenosti i trajanju postupku uz ocjenu imovinskih prilika okrivljenog, a sve
prednje u roku od 15 dana po pravosnažnosti presude.  
Osnovom čl.212 st.2 ZKP-a oštećeni J.D. je radi ostvarivanja imovinsko-pravnog
zahtjeva upućen na parnični postupak, obzirom da podaci krivičnog postupka
nijesu pružali pouzdan osnov ni za potpuno ni za djelimično presudjenje, a
njihovo pribavljanje vodilo je znatnom odugovlačenju postupka.  
Na osnovu izloženog, a primjenom čl. 364 ZKP-a, odlučeno je kao u izreci.  
ZAPISNIČAR,                                                        PREDSJEDNIK
VIJEĆA-SUDIJA,
Ana Ivanović, s.r
Vladimir Novović, s.r  
PRAVNA POUKA : Protiv ove presude može se izjaviti žalba u roku od 15
dana od dana prijema pismenog otpravka Višem sudu u Podgorici, a preko ovog
suda.  