K.br. 9/11
U IME CRNE GORE
OSNOVNI SUD U DANILOVGRADU kao krivični, po sudiji Vladimiru Novoviću, kao
pojedincu, uz učešće Ane Ivanović kao zapisničara, u krivičnom predmetu protiv
okrivljenog C.R. iz D., zbog krivičnog djela protivpravno priključenje
gradilišta na tehničku infrastrukturu iz čl.326b KZ, po optužnom predlogu
Osnovnog državnog tužilaštva iz Podgorice Kt.br.1469/10 od 10.01.2011.godine,
koji je na glavnom pretresu zastupao Grujo Radonjić, zamjenik ODT-a iz
Podgorice, nakon održanog glavnog i javnog pretresa dana 28.09.2011. godine, u
prisustvu zastupnika optužbe i okrivljenog, donio je dana 28.09.2011. godine i
istog dana javno objavio  
PRESUDU
Okrivljeni C.R., od oca B. i majke R., rodjene F., rodjen...godine u B., sa
mjestom prebivališta u mjestu N.S. - opština D., državljanin Crne Gore, vojno
lice, neoženjen, bez djece, pismen, završio srednju medicinsku školu, srednjeg
imovnog stanja, neosudjivan.  
Kriv je
Što je:  
Avgusta mjeseca ...godine, u mjestu N.S., opština D., protivno čl.75 Zakona o
uredjenju prostora i izgradnji objekata, gradjevinski objekat u izgradnji koji
je gradio bez gradjevinske dozvole, priključio na vodovodnu mrežu, na način
što je vodovodne instalacije na svom objektu za koji nije izdata gradjevinska
dozvola, priključio na vodovodnu mrežu JKZP D.,  
- čime je počinio krivično djelo protivpravno priključenje gradilišta na
tehničku infrastrukturu iz čl.326b KZ.  
Pa sud okrivljenom primjenom citiranih zakonskih propisa, te čl. 4, 5, 13, 15,
36, 42, 52, 53 i 54 KZ i čl.226, 229 i 374 ZKP-a  i z r i č e  
USLOVNU OSUDU
Kojom mu utvrdjuje kaznu zatvora u trajanju od 3 (tri) mjeseca i istovremeno
odredjuje da se ista neće izvršiti ako okrivljeni za vrijeme od 1 (jedne)
godine po pravosnažnosti presude ne učini novo krivično djelo.  
Dužan je okrivljeni da na ime troškova krivičnog postupka - sudskog paušala
uplati ovom sudu iznos od 30,00 eura, u roku  od 15 dana po pravosnažnosti
presude.  
Na osnovu čl.239 st.2 ZKP-a, oštećeno JKZP D. se radi ostvarivanja imovinsko-
pravnog zahtjeva upućuju na parnični postupak.  
O b r a z l o ž e nj e
Optužnim predlogom ODT-a Podgorica Kt.br.1469/10 od 10.01.2011.godine,
stavljeno je na teret okrivljenom C.R. da je izvršio krivično djelo
protivpravno priključenje gradilišta na tehničku infrastrukturu iz čl.326b KZ.
Zastupnik optužnog predloga je u završnoj riječi precizirao činjenični opis
krivičnog djela iz optužnog predloga na način odredjen kao u izreci presude,
dok je pravna kvalifikacija ostala ista. Predložio je da sud okrivljenog
oglasi krivim i kazni u okviru zakonom propisane kazne.  
Okrivljeni C.R. u odbrani datoj u istražnom postupku i na glavnom pretresu je
priznao izvršenje krivičnog djela. U bitnom je naveo da je tačno da je avgusta
mjeseca ...godine, u mjestu N.S., opština D., protivno čl.75 Zakona o
uredjenju prostora i izgradnji objekata, gradjevinski objekat u izgradnji,
koji je gradio bez gradjevinske dozvole, priključio na vodovodnu mrežu, na
način što je vodovodne instalacije na svom objektu za koji nije izdata
gradjevinska dozvola, priključio na vodovodnu mrežu JKZP D.. U završnoj riječi
je kazao da je morao da izvrši priključenje, jer nije imao osnovnih uslova za
život.  
Sud je na glavnom pretresu u dokaznom postupku saslušao ovlašćenog
predstavnika oštećenog JKZP D., S.Đ., pročitao zapisnik JKZP D. br.01324 od
31.08.2010.godine i izvršio uvid u fotografije priložene uz isti i pročitao
izvod iz kaznene evidencije Uprave policije PJ Berane br.03/245-1384 od
23.02.2011.godine, izdat na ime okrivljenog.  
Ovlašćeni predstavnik oštećenog JKZP D., S.Đ. u iskazu je u bitnom navela da
se pridružuje krivičnom gonjenju protiv okrivljenog i da postavlja imovinsko -
pravni zahtjev u iznosu od 856,00 eura.  
Iz zapisnika JKZP D. br.01324 od 31.08.2010.godine, a koji se odnosi na
kontrolu vodovodnih instalacija, i uvida u fotografije priložene uz isti
utvrdjuje se da je ovlašćeni radnik JKZP D. dana 31.08.2010.godine izvršio
kontrolu objekta okrivljenog C.R. u mjestu N.S. Tom prilikom zatečeno je da je
objekat okrivljenog priključen na vodovodnu mrežu bez saglasnosti. Okrivljeni
se nije nalazio u evidenciji potrošača. Potrošač je posjedovao vodomjer.  
Iz izvoda iz kaznene evidencije Uprave policije PJ Berane br.03/245-1384 od
23.02.2011.godine, izdatog na ime okrivljenog, utvrdjuje se da okrivljeni C.R.
nije osudjivan.  
Na osnovu naprijed izložene činjenične gradje, koja proizilazi iz sadržine
dokaza provedenih na glavnom pretresu, ovaj sud je nesumnjivo zaključio, da su
se u radnjama okrivljenog C.R. stekla sva obilježja bića krivičnog djela
protivpravno priključenje gradilišta na tehničku infrastrukturu iz čl.326b KZ.
Naime, okrivljeni je avgusta mjeseca ...godine, u mjestu N.S., opština D.,
protivno čl.75 Zakona o uredjenju prostora i izgradnji objekata, gradjevinski
objekat u izgradnji koji je gradio bez gradjevinske dozvole, priključio na
vodovodnu mrežu, na način što je vodovodne instalacije na svom objektu za koji
nije izdata gradjevinska dozvola, priključio na vodovodnu mrežu JKZP D.  
Sve naprijed navedene činjenice utvrdjene su iz odbrane okrivljenog date u
istražnom postupku i na glavnom pretresu, iz kojih se utvrdjuje da je
okrivljeni avgusta mjeseca ...godine, u mjestu N.S., opština D., protivno
čl.75 Zakona o uredjenju prostora i izgradnji objekata, gradjevinski objekat u
izgradnji, koji je gradio bez gradjevinske dozvole, priključio na vodovodnu
mrežu, na način što je vodovodne instalacije na svom objektu za koji nije
izdata gradjevinska dozvola, priključio na vodovodnu mrežu JKZP D.. Navedena
odbrana okrivljenog ima status priznanja i sud je ovo priznanje cijenio kao
istinito, potpuno i jasno. Ovakvo priznanje okrivljenog ima podršku u
zapisniku JKZP D. br.01324 od 31.08.2010.godine i fotografijama priloženim uz
ovaj zapisnik.  
Krivično djelo protivpravno priključenje gradilišta na tehničku infrastrukturu
iz čl.326b KZ čini onaj ko protivno propisima o izgradnji objekata, planiranju
i uredjenju prostora, priključi ili dozvoli da se na tehničku infrastrukturu
(elektroenergetsku, vodovodnu, kanalizacionu i putnu) priključi gradilište,
objekat u izgradnji ili gradjevinski objekat za koji nije izdata gradjevinska
dozvola. Okrivljeni je, s obzirom na naprijed navedeno činjenično utvrđenje,
protivno čl.75 Zakona o uredjenju prostora i izgradnji objekata, gradjevinski
objekat u izgradnji za koji nije izdata gradjevinska dozvola priključio na
vodovodnu mrežu -  infrastrukturu.  
Sud je cijenio psihički odnos okrivljenog prema počinjenom krivičnom djelu, pa
je našao da je okrivljeni, postupajući na naprijed opisani način, predmetno
krivično djelo učinio sa direktnim umišljajem, tj. bio je svjestan svog djela
i htio je njegovo izvršenje.  
Krivično djelo za koje je okrivljeni oglašen krivim je krivično djelo sa
blanketnom dispozicijom, pa je kod ovog krivičnog djela pored navođenja
činjenica i okolnosti koje čine obilježje ovog krivičnog djela, a o kojima se
sud izjasnio, bilo nužno navesti i materijalno-pravni propis od kojeg zavisi
postojanje ovog djela. Naime, čl.75 Zakona o uredjenju prostora i izgradnji
objekata, propisano je da gradilište, odnosno objekat na kome se izvode radovi
bez gradjevinske dozvole i glavnog projekta ili objekat koji je izgradjen bez
gradjevinske dozvole i glavnog projekta, ne može biti priključen na tehničku
infrastrukturu (elektroenergetsku, vodovodnu, kanalizacionu, putnu i drugu).
Okrivljeni je upravo kršeći ovaj propis počinio predmetno krivično djelo.  
Zbog toga su se u radnjama okrivljenog C.R. stekla sva bitna obilježja bića
krivičnog djela protivpravno priključenje gradilišta na tehničku
infrastrukturu iz čl.326b KZ, zbog čega ga je valjalo oglasiti krivim.  
Zastupnik optužbe je na glavnom pretresu odustao od saslušanja svjedoka Z.M.  
Sud je prilikom odlučivanja o vrsti i visini krivične sankcije za okrivljenog,
imao u vidu sve okolnosti na strani okrivljenog koje su od značaja za izbor i
visinu u smislu čl.42 KZ, pa je od olakšavajućih okolnosti na strani
okrivljenog našao da je isti neosudjivan, što je utvrđeno iz citiranog izvoda
iz kaznene evidencije, da je priznao izvršenje krivičnog djela, dok
otežavajućih okolnosti nije bilo, pa je sud okrivljenom izrekao uslovnu osudu
kojom mu je utvrdio kaznu zatvora u trajanju od 3 (tri) mjeseca i istovremeno
odredio rok provjeravanja u periodu od 1 (jedne) godine, odnosno da se
utvrdjena kazna neće izvršiti ako okrivljeni za vrijeme od 1 (jedne) godine,
po pravosnažnosti presude, ne učini novo krivično djelo. Sud je našao da se u
konkretnom slučaju, a imajući u vidu naprijed navedene olakšavajuće okolnosti,
može očekivati da će se upozorenjem, uz prijetnju kaznom, uticati na
okrivljenog da ubuduće ne vrši krivična djela, te da nije nužno da se kazna
primijeni radi krivično-pravne zaštite. Sud nalazi da će se u konkretnom
slučaju uslovnom osudom kao u izreci ove presude u potpunosti ostvariti svrha
izricanja ove krivične sankcije iz čl.52 KZ u okviru opšte svrhe propisivanja
i izricanja krivičnih sankcija iz čl.4 st.2 KZ .  
O troškovima krivičnog postupka odlučeno je na osnovu čl. 226 i 229 ZKP-a, pa
kako je okrivljeni oglašen krivim, obavezan je na plaćanje troškova krivičnog
postupka - sudskog paušala u iznosu od 30,00 eura, a koji iznos je odredjen
srazmjerno trajanju, složenosti ovog postupka i imovnom stanju okrivljenog.  
Shodno čl.239 st.2 ZKP-a, sud je oštećeno JKZP D. radi ostvarivanja imovinsko-
pravnog zahtjeva uputio na parnični postupak, obzirom da podaci krivičnog
postupka nijesu pružali pouzdan osnov ni za potpuno ni za djelimično
presudjenje, a pribavljanje dokaza o tome vodilo je nepotrebnom odugovlačenju
postupka.  
Sa iznijetog, a primjenom čl.374 ZKP-a, odlučeno je kao u izreci ove presude.  
ZAPISNIČAR,
S U D I J A,
Ana Ivanović, s.r
Vladimir Novović, s.r  
PRAVNA POUKA : Protiv ove presude može se izjaviti žalba Višem sudu u
Podgorici u roku od 8 dana od dana prijema  pismenog otpravka, a preko ovog
suda.  