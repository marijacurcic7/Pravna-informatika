OSNOVNI SUD U DANILOVGRADU
K.br. 13/09
Dana 31.01.2011.godine 
U IME NARODA
OSNOVNI SUD U DANILOVGRADU kao prvostepeni krivični, u vijeću sastavljenom
od sudije Vladimira Novovića, kao predsjednika vijeća i sudija porotnika Janka
Bulatovića i Miodraga Radulovića, kao članova vijeća, uz učešće zapisničara
Ane Ivanović, u krivičnom predmetu okrivljene K.V. iz P., zbog krivičnog djela
teška tjelesna povreda iz čl.151 st.1 KZ u sticaju sa krivičnim djelom napad
na službeno lice u vršenju službene dužnosti iz čl.376 st.2 u vezi st.1 KZ,
koju brani P.Z., adv. iz P. i okrivljenih V.V. iz P. i B.S. iz D., zbog
krivičnog djela mučenje i zlostavljanje putem saizvršilaštva iz čl.167 st.3 u
vezi st.2 KZ u vezi čl.23 st.2 KZ u sticaju sa krivičnim djelom laka tjelesna
povreda iz čl.152 st.2 u vezi st.1 KZ, koje brani   B.Z., adv. iz P.,
odlučujući po optužnici Osnovnog državnog tužilaštva iz Podgorice
Kt.br.1456/08 od 16.12.2008.godine i optužnom predlogu Osnovnog državnog
tužilaštva iz Podgorice Kt.br.1542/08 od 06.04.2009.godine, koje je na glavnom
pretresu zastupao Z. Vučinić, zamjenik ODT-a iz Podgorice, nakon održanog
glavnog i javnog pretresa, u prisustvu zastupnika optužbe, okrivljene K.V.,
okrivljene V.V. i okrivljene B.S. i branioca okrivljene K.V., adv. P.Z., dana
26.01.2011.godine, donio je dana 31.01.2011.godine i istog dana javno objavio  
P R E S U D U
Okrivljene:  
1. K.V. , od oca N. i majke M., rodjene P., rodjena .....godine u P., sa
mjestom prebivališta u P. – P.š. Z., državljanin Crne Gore, po zanimanju
frizer, neudata, završila osnovnu školu, pismena, srednjeg imovnog stanja,
osudjivana presudom Višeg suda u Podgorici K.br.232/06 od 16.10.2007.godine
zbog krivičnog djela neovlašćena proizvodnja, držanje i stavljanje u promet
opojnih droga iz čl.300 st.1 KZ na kaznu zatvora u trajanju od 2 godine, dok
joj je presudom Višeg suda u Podgorici K.br.19/03 od 11.05.2004.godine zbog
krivičnog djela iz čl.242 st.4 KZ CG izrečena vaspitna mjera pojačani nadzor
od strane organa starateljstva, sada se nalazi na izdržavanju kazne u ZIKS-u;  
2. V.V. , od oca M. i majke M., rodjene R., rodjena ....godine u B.P., sa
mjestom prebivališta u P. - Ul. R.B....., službenik ZIKS-a, državljanin Crne
Gore, udata - majka dvoje maloljetne djece, završila srednju školu, srednjeg
imovnog stanja, neosudjivana;  
3. B.S. , od oca Ž. i majke J., rodjene R., rodjena .....godine u P., sa
mjestom prebivališta u D. - naselje K...., službenik ZIKS-a, državljanin Crne
Gore, udata - majka dvoje maloljetne djece, završila srednju školu, srednjeg
imovnog stanja, neosudjivana,  
Krive su
Što su:  
I Okrivljena K.V. dana 05.09.2008.godine, u prijepodnevnim časovima, u
Danilovgradu, u kancelariji načelnika Istražnog zatvora u Spužu, napala
službeno lice u vršenju službene dužnosti stražara V.V., koja je obavljala
dužnost čuvanja lica lišenog slobode, na način što je, u trenutku kada je
krenula da je izvede iz navedene službene prostorije, istu pesnicom udarila u
predjelu nosa, nanoseći joj tešku tjelesnu povredu u vidu preloma nosnih
kostiju sa pomjeranjem slomljenih djelova ovih kostiju i nagnječine mekog
tkiva nosne piramide,  
- čime je počinila krivično djelo teška tjelesna povreda iz čl.151 st.1 KZ u
sticaju sa krivičnim djelom napad na službeno lice u vršenju službene dužnosti
iz čl.376 st.2 u vezi st.1 KZ.  
II Okrivljene V.V. i B.S. dana 05.09.2008.godine, nakon dogadjaja iz st.I, u
Istražnom zatvoru u Spužu - Opština Danilovgrad, kao službena lica - ovlašćeni
službenici obezbjedjenja, u vršenju službe zlostavljali i lako tjelesno
povrijedili pritvoreno lice K.V., na način što su je u prostoriji Istražnog
zatvora zvanoj "samica" više puta udarile pendrecima, kao sredstvom podobnim
da tijelo teško povrijedi ili zdravlje teško naruši, nanoseći joj laku
tjelesnu povredu u vidu višestrukih krvnih podliva kože podlaktice lijeve
ruke, krvnog podliva kože lijeve strane leđa i krvnih podliva kože spoljašnje
strane obije natkoljenice i lijeve sjedalne regije tijela,  
- čime su kao saizvršioci počinile krivična djela mučenje i zlostavljanje iz
čl.167 st.3 u vezi st.2 KZ u vezi čl.23 st.2 KZ u sticaju sa krivičnim djelom
laka tjelesna povreda iz čl.152 st.2 u vezi st.1 KZ u vezi čl.23 st.2 KZ.  
Pa sud okrivljenoj K.V. primjenom citiranih zakonskih odredbi, te čl.4, 5, 32,
36, 42 i 48 st.1 KZ prethodno utvrdjuje:  
- Za krivično djelo teška tjelesna povreda iz čl.151 st.1 KZ kaznu zatvora u
trajanju od 6 (šest) mjeseci.  
- Za krivično djelo napad na službeno lice u vršenju službene dužnosti iz
čl.376 st.2 u vezi st.1 KZ kaznu zatvora u trajanju od 3 (tri) mjeseca.  
Sud okrivljenoj V.V. i okrivljenoj B.S. primjenom citiranih zakonskih odredbi,
te čl.4, 5, 32, 36, 42 i 48 st.1 KZ prethodno utvrdjuje:  
- Za krivično djelo mučenje i zlostavljanje iz čl.167 st.3 u vezi st.2 KZ
kazne zatvora u trajanju od po 3 (tri) mjeseca.  
- Za krivično djelo laka tjelesna povreda iz čl.152 st.2 u vezi st.1 KZ kazne
zatvora u trajanju od po 3 (tri) mjeseca.  
Pa sud okrivljenu K.V. primjenom citiranih zakonskih odredbi, te čl.48 st.2
tač.2 KZ i čl.199, 202 i 364 ZKP-a  
OSUĐUJE
Na jedinstvenu kaznu zatvora u trajanju od 7 (sedam) mjeseci.  
Sud okrivljenoj V.V. i okrivljenoj B.S. primjenom citiranih zakonskih odredbi,
te čl.48, 52, 53 i 54 KZ  i čl.199, 202 i 364 ZKP-a izriče  
USLOVNU OSUDU
Kojom im utvrdjuje jedinstvene kazne zatvora u trajanju od po 4 (četiri)
mjeseca i istovremeno odredjuje da se iste neće izvršiti ukoliko okrivljene za
vrijeme od 2 (dvije) godine po pravosnažnosti presude ne učine novo krivično
djelo.  
Dužne su okrivljene K.V., V.V. i B.S. da solidarno na ime troškova krivičnog
postupka uplate ovom sudu iznos od 176,00 eura, kao i da svaka pojedinačno na
ime sudskog paušala plati iznos od 30,00 eura, sve prednje u roku od 15 dana
po pravosnažnosti presude.  
O b r a z l o ž e nj e
Optužnicom Osnovnog državnog tužilaštva iz Podgorice Kt.br.1456/08 od
16.12.2008.godine, stavljeno je na teret okrivljenoj K.V. izvršenje krivičnog
djela sprečavanje službenog lica u vršenju službene radnje iz čl.375 st.3 u
vezi st.1 i 2 KZ, dok je optužnim predlogom ODT Podgorica Kt.br.1542/08 od
06.04.2009.godine okrivljenoj V.V. i B.S. stavljeno na teret da su kao
saizvršioci izvršile krivično djelo mučenje i zlostavljanje iz čl.167 st.3 u
vezi st.2 KZ u sticaju sa krivičnim djelom laka tjelesna povreda iz čl.152
st.2 u vezi st.1 KZ. Zastupnik optužbe je na glavnom pretresu u završnoj
riječi izmijenio optužnicu Kt.br.1456/08 na način što je u činjeničnom opisu u
drugom redu umjesto riječi "silom spriječila" stavio riječi "napala", u šestom
redu poslije riječi "nanoseći joj" stavio riječi "tešku", i u pretposljednjem
redu poslije riječi "preloma nosne kosti" dodao riječi "sa pomjeranjem
polomljenih koštanih okrajaka", a zatim je okrivljenoj K.V. stavio na teret
izvršenje krivičnog djela teška tjelesna povreda iz čl.151 st.1 KZ u sticaju
sa krivičnim djelom napad na službeno lice u vršenju službene dužnosti iz
čl.376 st.2 u vezi st.1 KZ. Zatim je predložio da se okrivljene K.V., V.V. i
B.S. oglase da su krive i  da se osude po zakonu.  
Okrivljena K.V. u odbrani datoj u istražnom postupku i na glavnom pretresu u
bitnom je navela da je tokom septembra mjeseca 2008.godine tražila prijem kod
načelnika Istražnog zatvora Z.V., a iz razloga kako bi joj on kazao razloge
njenog premještaja. Kada je došla u kancelariju načelnika, započela je
razgovor sa njim. Tvrdi da je u toku tog razgovora V.V. upadala u svaku njenu
riječ, prijeteći joj kažiprstom, zbog čega joj je kazala da se ne miješa. U
jednom momentu, V.V. joj je udarila šamar u lijevu stranu lica. Šamar je bio
jakog intenziteta i taj udarac se dobro čuo. Nakon što je udarila, V.V. je
ponovo podigla ruku, kako bi je ponovo udarila, pa je zbog toga stisnutom
pesnicom desne ruke udarila V.V. u predjelu nosa. Od tog udarca V.V. se
naslonila na ulazna vrata od kabineta i zatim se spustila u čučeći položaj i
dalje naslonjena na tapacirana vrata. Pojasnila je da je načelnik Istražnog
zatvora V.Z. tu bio prisutan, te da nije reagovao. Poslije toga, u prostoriju
načelnika Istražnog zatvora ušli su službenici ZIKS-a M.G. i K.Z.. Vezali su
joj ruke i sproveli je u samicu. Dok su je sprovodili u samicu, iza nje je
išla V.V. koja je kazala "G., sačekaj, samo da uzmem iz dežurne pendrek".
Ubacili su je u samicu. Ruke su joj bile vezane lisicama i to iza ledja i tada
je službenik M. rekao V.V. "Ja odoh V., a ti radi svoj posao". V.V. je ušla u
prostoriju i kazala je "Sad ću da ti jebem majku". Zatim je počela da je udara
pendrekom i to po cijelom tijelu, od glave do pete. Nije se mogla izjasniti
koliko je vremenski udarala. Nakon odredjenog vremena, V.V. je izašla iz
prostorije, a zatim se poslije sat vremena vratila zajedno sa B.S.. Navela je
da su V.V. i B.S. prilikom ulaska prokomentarisale "Još ti nije dovoljno", a
onda su je i jedna i druga udarale pendrecima svuda po tijelu, jedna sa jedne
strane, a druga sa druge strane. Pojasnila je da je V.V. udarala i otvorenim
dlanom. U jednom trenutku, naišao je službenik ZIKS-a B.R., koji je kazao
"Stvarno dosta više, ja mislim da je i previše". U završnoj riječi je kazala
da u cjelosti prihvata završnu riječ svog branioca.  
Branilac okrivljene K.V., adv. Z.P. je u završnoj riječi zastupao tezu da nema
dokaza da je okrivljena K.V. počinila krivična djela stavljena joj na teret.  
Okrivljena V.V. je u odbrani datoj u pretkrivičnom postupku i na glavnom
pretresu u bitnom navela da je dana 05.09.2008.godine u prijepodnevnim
časovima, po nalogu načelnika Istražnog zatvora Z. V., u njegovu kancelariju
privela pritvoreno lice K.V.. Tom prilikom načelnik Istražnog zatvora je kazao
da objasni detalje i razloge premještaja K.V., pa je tada K.V. saopštila da se
njena cimerka M.A. žalila na njeno ponašanje i Ćetković Stanisave, obzirom da
"ljubave" i da pri tom traže da im se pridruži i M.A.. Nakon ovakvog
obrazloženja, K.V. je kazala da nju ne može niko da preseli iz sobe, jer je
tamo prva došla i da je ne interesuju iznijeti razlozi. Tada je načelnik
saopštio da K.V. povede do sobe, jer je ista počela da viče. Prišla je K.V. i
krenula je da je uhvati za ruku, a zatim je K.V. ustala i stisnutom pesnicom
je udarila u predjelu lica. Na trenutak je izgubila svijest, a zatim je
osjetila krvarenje u predjelu nosa. Da bi spriječila napad K.V., uzela je
službenu palicu i udarila je K.V. u predjelu ruku, jer je K.V. ponovo krenula
prema njoj, a u tom momentu ušla je i službenica S.B., koja je takodje
službenom palicom udarila K.V. u predjelu nogu. Tvrdi da su joj udarce zadali
kako bi je savladali, jer je fizički nasrtala. Nakon intervencije stavili su
joj lisice na ruke, a zatim su ušli službenici Z. K. i G. M., koji su V.K.
poveli do sobe. Zajedno sa koleginicom S.B. je izvršila pretres K.V. i to
prije ulaska u prostoriju, a nakon toga je pošla do dežurnog ljekara u ZIKS-u,
odakle je upućena u Urgentnom bloku, gdje je bila smještena na odjeljenju
neurohirurgije.  
Na glavnom pretresu je pojasnila da su postojala samo jedna vrata koja su
vodila do kancelarije načelnika Istražnog zatvora Z. V., a nakon što je K.V.
udarila, prva je ušla S. B.. Tek nakon S. B., a nakon što je savladana K.V.,
ušli su Z. K. i G. M.. K.V. je zajedno sa M. G. i  S. B. sprovela u samicu.
Dodala je i da je K.V. u prostoriji kod načelnika Istražnog zatvora udarila
gumenom palicom najviše pet puta. Tvrdi da K.V. niko nije udarao nakon što su
je sproveli u samicu. U završnoj riječi je navela da nije počinila krivična
djela koja joj se stavljaju na teret.  
Okrivljena B.S. je u odbrani datoj u pretkrivičnom postupku u bitnom navela da
se dana 05.09.2008.godine nalazila na svojim redovnim poslovima i zadacima u
zatvoru Podgorica, pa je negdje u prijepodnevnim satima nakon dovodjenja K.V.
u kancelariji načelnika V. ostala u susjednoj kancelariji, dok je njena
koleginica V.V. ušla sa K.V.. Nakon izvjesnog vremena čula je galamu i buku u
kancelariji načelnika V.. Ušla je i vidjela je K.V. kako napada njenu
koleginicu V.V., kao i da V.V. krvari iz nosa. Prišla je kako bi zajedno sa
koleginicom pokušala da savlada napad K.V., da bi nakon toga ona i V.V.
upotrijebile službene palice i fizičku snagu, jer se K.V. bila popela na
stolicu i fizički nasrtala na njih. Nakon upotrebe službene palice i
savladjivanja otpora, stavili su sredstva za vezivanje "lisice" na ruke K. i
tada su u prostoriju ušli službenici Z. K. i G. M., koji su K.V. odveli do
prostorije zvana "samica". Sjeća se da se zajedno sa V.V. uputila do njih,
kako bi izvršili pretres pritvorenice, obzirom da to nalažu propisi, jer u
takvoj prostoriji lice ne može posjedovati nikakve predmete i stvari kod sebe.
Ubrzo su pošli do dežurnog ljekara, jer je V.V. krvarila iz nosa. U odbrani
datoj na glavnom pretresu, okrivljena B.S. u bitnom je ponovila odbranu datu u
pretkrivičnom postupku, s tim što je navela da je kritičnom prilikom prije
nego što je ušla u prostoriju načelnika Istražnog zatvora, bila u susjednoj
kancelariji, jer je mijenjala S.V., koja je bila na godišnjem odmoru. Nije se
mogla izjasniti koliko je puta službenom palicom udarila K.V. u kancelariji
načelnika. U završnoj riječi je navela da smatra da nije počinila krivična
djela koja joj se stavljaju na teret.  
Sud je u dokaznom postupku na glavnom pretresu saslušao svjedoka V. Z.,
svjedoka M. G., svjedoka K. Z., svjedoka M.R., pročitao nalaz i mišljenje
vještaka sudske medicine dr B.B. Kri.br.157/08 od 14.11.2008.godine, sa uvidom
u zdravstveni karton, pročitao dopunu nalaza i mišljenja vještaka sudske
medicine dr B.B. K.br.19/09 od 30.11.2010.godine i saslušao ovog vještaka,
pročitao izvod iz kaznene evidencije Uprave policije PJ Podgorica
br.11-245/09-9891/2-1423 od 18.05.2009.godine, izdat na ime okrivljene K.V.,
pročitao izvod iz kaznene evidencije Uprave policije PJ Podgorica
br.11-245/10-4394/2-771 od 02.03.2010.godine, izdat na ime okrivljene B.S. i
pročitao izvod iz kaznene evidencije Uprave policije PJ Bijelo Polje br.493 od
01.03.2010.godine, izdat na ime okrivljene V.V..  
Svjedok V. Z. u iskazu datom u istražnom postupku i na glavnom pretresu u
bitnom je naveo da je kritičnom prilikom, kao načelnik Istražnog zatvora
Podgorica, bio obaviješten od strane službenice V.V. da pritvoreno lice K.V.
traži prijem. Sjeća se da je V.V. dovela K.V. u njegovu kancelariju. Tom
prilikom K.V. mu je saopštila da se ne slaže sa njegovom odlukom da je
premjesti iz sobe u kojoj je do tada bila, i tom prilikom burno je reagovala,
negodovala obraćajući se sa povišenim tonom. Zbog toga je reagovala službenica
V.V. i upozorila je K.V. da se pristojno ponaša. Zatim je i na te riječi K.V.
bila drska, da bi je V.V. ponovo pokušala smiriti riječima. Naredio je V.V. da
vrati nazad u sobu K.V.. Medjutim, tada je počela rasprava izmedju K.V. i
V.V., da bi K.V. naglo ustala sa stolice i stisnutom šakom udarila V.V. u
predjelu nosa. V.V. je odmah potekla krv iz nosa. Ustao je, stao je izmedju
njih dvije i spriječio je dalji fizički obračun. Tvrdi da V.V. nije kod sebe
imala palicu, a i da je imala, ne bi imala vremena da je upotrijebi. Dok je
učinio par koraka do V.V. i K.V., K.V. je uspjela da V.V. uhvati za kosu.
Ubrzo su priskočili i službenici obezbjedjenja koji su bili u kancelariji
sekretarice. Pojasnio je da nije vidio da je V.V. udarila šamar K.V., mada
tvrdi da je gledao kroz otvoren prozor, obzirom da se desio incident u toku
posjete drugim pritvorenim licima. Naveo je i da mu se K.V. kasnije žalila da
je V.V. ošamarila za vrijeme razgovora koji je vodjen u njegovoj kancelariji,
te da vjeruje K.V., bez obzira što to nije vidio. Dodao je i da je njegov
kabinet veličine 12 m², te da nije čuo nikakav zvuk koji bi odgovarao zvuku
šamara. Tokom incidenta u prostoriji su bili on, V.V. i K.V., a zatim su prvi
ušli M. G. i K. Z., dok je poslije njih ušla B.S., koja je toga dana mijenjala
njegovu sekretaricu Vukadinović S.. Kada su u kancelariju ušli M. G. i K. Z.,
misli da je K. Z. odveo V.V., a M. G. K.V., te da je M. G. stavio K.V.
"lisice" na ruke.  
Svjedok M. G. u iskazu datom u istražnom postupku i na glavnom pretresu u
bitnom je naveo da je kritičnom prilikom bio u kancelariji sekretarice
načelnika Istražnog zatvora zajedno sa K. Z.. U jednom momentu čuo je kako je
nešto udarilo u vrata. Pokušao je otvoriti vrata, u čemu nije uspio, obzirom
da je neko bio naslonjen na tim vratima. Zajedno sa kolegom K. Z. uspio je
otvoriti vrata i kada je ušao vidio je načelnika kako stoji izmedju K.V. i
V.V., da je V.V. bila krvava, a K.V. je V.V. držala za kosu jednom rukom.
Zajedno sa K. Z. odveo je K.V. u drugi dio kancelarije, kojom prilikom su joj
stavili "lisice". Potom je K.V. sa V.V. i B.S. odveo do vrata od samice. Tamo
nije ulazio, obzirom da posao oko pretresa obavljaju službenice kada je
pritvoreno lice ženska osoba. Nakon toga, otišao je da obezbijedi ljekara.
Tvrdi da kada je ušao u kancelariju načelnika nije zatekao da je V.V.
koristila bilo kakvu silu prema K.V.. Na glavnom pretresu je još pojasnio da
je predmetnog dana sekretaricu načelnika Istražnog zatvora mijenjala B.S., da
nije siguran ko je prvi ušao u kancelariju, a da mu se čini da je prva ušla
B.S.. Nije primijetio da je K.V. imala bilo kakve povrede u kabinetu načelnika
Istražnog zatvora, kao i dok su istu sprovodili do tzv. "samice". Naveo je i
da mu se K.V. prilikom odvodjenja žalila da je V.V. nju prethodno ošamarila,
te da je zbog toga ona V.V. udarila, da bi zatim naveo da mu se K.V. nije
žalila da je V.V. prethodno ošamarila, ne mogavši da pojasni ovu razliku.  
Svjedok K. Z. u iskazu datom u istražnom postupku i na glavnom pretresu u
bitnom je naveo da je kritičnog dana zajedno sa kolegom M. G. bio u
kancelariji sekretarice načelnika Istražnog zatvora. U jednom momentu čuo je
jak udar u vrata, pa je zbog toga zajedno sa kolegom M.em pokušao otvoriti
ista. Kada je uspio da udje u kancelariju načelnika Istražnog zatvora, vidio
je načelnika kako stoji izmedju V.V. i K.V., da je V.V. bila krvava, a K.V. je
V.V. držala za kosu. Odmah je intervenisao na način što je zajedno sa M. G.
odveo K.V. u drugi dio kancelarije, gdje su je sjeli i stavili joj sredstva za
vezivanje - "lisice". Sjeća se da je V.V., nakon svega toga, pošla da K.V.
smjeti u "samicu". Nije se mogao izjasniti ko je prvi ušao u kancelariju
načelnika Istražnog zatvora, a kada je on ušao nije vidio da je bilo ko
upotrebljavao bilo kakvu silu, izuzev što je vidio da je K.V. držala za kosu
V.V.. Naveo je i da ne zna da li je ko u rukama tom prilikom imao pendrek.  
Svjedok RM u iskazu datom na glavnom pretresu u bitnom je naveo da se sjeća da
je jednom prilikom po naredjenju otključao prostoriju zvana "samica", kako bi
se izvršio pretres. Njegova obaveza je bila da otključa vrata samice, te da
nakon izvršenog pretresa ista zaključa. Kada je otključavao vrata od "samice",
tu su bili prisutni DS, G. M., V.V. i B.S., a nakon ove radnje vratio se
svojim redovnim aktivnostima. Nakon jedno 10-tak minuta, pozvao ga je D.S. i
kazao mu je da dodje da zaključa "samicu". Kada je zaključavao "samicu"
primijetio je K.V..  
Vještak sudske medicine dr B.B. u nalazu i mišljenju Kri.br.157/08 od
14.11.2008.godine i na glavnom pretresu je naveo da je K.V. pregledana dana
05.09.2008.godine od strane ljekara ambulante ZIKS-a u Spužu, a što se vidi i
iz uvida u zdravstveni karton. Vještak je mišljenja da je K.V. kritičnom
prilikom zadobila povrede u vidu višestrukih krvnih podliva kože podlaktice
lijeve ruke, koje su nastale djelovanjem zamahnute tupo-tvrde sile ravne
površine slabijeg intenziteta djelovanja, koja sila je djelovala u više
navrata na podlakticu povrijedjene, u vidu krvnog podliva kože lijeve strane
ledja, koja je nastala djelovanjem zamahnute tupo-tvrde sile ravne površine
koja je djelovala u više navrata na kožu zadnje strane tijela otpozadi i više
sa lijeve strane, i u vidu krvnih podliva kože spoljašnjih strana obje
natkoljenice, te lijeve sjedalne regije tijela, koje su nastale višestrukim
djelovanjem zamahnute tupo-tvrde sile ravne površine koja je djelovala na noge
i tijelo povrijedjene sa desne i lijeve strane i više otpozadi na sjedalni
predio i obje natkoljenice. Sve ove povrede kod K.V. mogle su nastati
djelovanjem zamahnute policijske palice, zamahnute pesnice i slično, nastale
su kratko vrijeme jedna za drugom i predstavljaju i pojedinačno i u svom zbiru
laku tjelesnu povredu. Vještak je pojasnio da su povrede kod K.V. u vidu
krvnih podliva kože natkoljenica lijeve i desne noge i lijeve sjedalne regije
tijela mogle nastati djelovanjem pendreka u najmanje pet navrata, dok je za
povredu podlaktice lijeve ruke i povredu ledja kod K.V. naveo da su iste mogle
nastati i prilikom hvatanja, povlačenja, guranja ili pak padom pomenutim
djelovima tijela na kakvu tvrdu i ravnu podlogu. U osnovnom nalazu i mišljenju
vještak je naveo i da je V.V. zadobila povredu ličnog dijela glave u vidu
nagnječine mekog tkiva nosne piramide i preloma nosnih kostiju, a koja je
nastala djelovanjem zamahnute tupo-tvrde sile ravne površine srednjeg
intenziteta djelovanja, koja sila je djelovala na lični dio glave povrijedjene
u jednom navratu od naprijed ka pozadi, i koja je mogla nastati djelovanjem
zamahnute stisnute pesnice, te da se radi o lakoj tjelesnoj povredi.  U dopuni
nalaza i mišljenja K.br.19/09 od 30.11.2010.godine i na glavnom pretresu
vještak sudske medicine dr B.B. je naveo da je V.V. bolnički liječena na
odjeljenju za neurohirurgiju od 05.09.2008.godine do 07.09.2008.godine, kada
je nastavila liječenje kod kuće. Tokom liječenja kod kuće u dva navrata je
bila na kontrolnim pregledima  kod ljekara specijaliste za bolesti uha, grla i
nosa KC CG i to dana 08.09.2008.godine i 23.09.2008.godine. Mišljenja je da je
kod povrijedjene V.V. povreda ličnog dijela glave, tačnije nosne piramide koja
je opisana u osnovnom nalazu i mišljenju od 14.11.2008.godine bila povreda
nosnih kostiju u vidu preloma ovih kostiju sa pomjeranjem slomljenih djelova
ovih kostiju, te je zbog toga dana 08.09.2008.godine uradjena hirurška
intervencija namještanja slomljenih djelova nosnih kostiju. Prilikom
nastajanja ove povrede došlo je i do oštećenja sitnih krvnih sudova, ne samo
sluzokože nosnih hodnika, već i kože oko oba očna predjela lica. O mehanizmu
nastanka povrede je već dao mišljenje, s tim što je ovakva povreda glave
obična teška tjelesna povreda.  Dalje je naveo da je dopunski nalaz i
mišljenje temeljio na uvidu u knjigu pregleda (protokol) ambulante za bolesti
uha, grla i nosa KC CG, te izvještajima ljekara specijaliste za bolesti uha,
grla i nosa KC CG o uradjenim pregledima dana 08.09.2008.godine i
23.09.2008.godine, iz kojih proizilazi da je kod V.V. došlo do pomjeranja
slomljenih okrajaka prelomljenih nosnih kostiju. Dodao je i da se nerijetko
dešava da se hirurška intervencija namještanja slomljenih okrajaka nosnih
kostiju neki put uradi i nekoliko dana nakon zadobijanja povrede. Kazao je i
da je teorijski moguće da nakon zadobijanja povrede u vidu preloma nosnih
kostiju dodje do naknadnog povredjivanja nosne piramide i stvaranja, tačnije
pomjeranja slomljenih okrajaka nosnih kostiju, s tim što je takva mogućnost
malo vjerovatna, iz razloga što prilikom zadobijanja ovakve povrede dodje do
otoka mekih okolnih struktura i stvaranja krvnog podliva u tom području, a što
sve zajedno smanjuje mogućnost pomjeranja slomljenih okrajaka. Ukoliko bi
naknadno djelovala kakva sila na nosnu piramidu, ove strukture ne dozvoljavaju
značajnije pokretanje slomljenih okrajaka.  
Sud je cijenio nalaz i mišljenje, dopunu nalaza i mišljenja i pojašnjenje ovog
vještaka sa glavnog pretresa, pa je iste prihvatio kao jasne, stručne i
objektivne i date prema pravilima struke i nauke, pri tom imajući u vidu da je
osnovni nalaz i mišljenje ovaj vještak dao na osnovu medicinske dokumentacije
sa kojom je raspolagao u momentu vještačenja.  
Iz izvoda iz kaznene evidencije Uprave policije PJ Podgorica
br.11-245/09-9891/2-1423 od 18.05.2009.godine, izdatog na ime okrivljene K.V.,
utvrdjuje se da je ista osudjivana presudom Višeg suda u Podgorici K.br.232/06
od 16.10.2007.godine zbog krivičnog djela neovlašćena proizvodnja, držanje i
stavljanje u promet opojnih droga iz čl.300 st.1 KZ na kaznu zatvora u
trajanju od 2 godine, dok joj je presudom Višeg suda u Podgorici K.br.19/03 od
11.05.2004.godine zbog krivičnog djela iz čl.242 st.4 KZ CG izrečena vaspitna
mjera pojačani nadzor od strane organa starateljstva.  
Iz izvoda iz kaznene evidencije Uprave policije PJ Podgorica
br.11-245/10-4394/2-771 od 02.03.2010.godine, izdatog na ime okrivljene B.S.,
utvrdjuje se da ista nije osudjivana.  
Iz izvoda iz kaznene evidencije Uprave policije PJ Bijelo Polje br.493 od
01.03.2010.godine, izdatog na ime okrivljene V.V., utvrdjuje se da ista nije
osudjivana.  
Nakon savjesne i brižljive ocjene provedenih dokaza pojedinačno i u njihovoj
medjusobnoj vezi i odbrane okrivljenih K.V., V.V. i B.S., sud je utvrdio da je
okrivljena K.V. počinila krivično djelo teška tjelesna povreda iz čl.151 st.1
KZ u sticaju sa krivičnim djelom napad na službeno lice u vršenju službene
dužnosti iz čl.376 st.2 u vezi st.1 KZ, te da su okrivljene V.V. i B.S., kao
saizvršioci počinile krivična djela mučenje i zlostavljanje iz čl.167 st.3 u
vezi st.2 KZ u vezi čl.23 st.2 KZ u sticaju sa krivičnim djelom laka tjelesna
povreda iz čl.152 st.2 u vezi st.1 KZ u vezi čl.23 st.2 KZ, a sve na način,
mjesto i vrijeme kako je to predstavljeno u izreci presude.  
Svjedok V. Z., načelnik Istražnog zatvora, po nalaženju suda se objektivno i
istinito izjasnio o činjenicama važnim za ovu krivičnu stvar i bio je očevidac
dešavanja u njegovoj kancelariji. Iskaz ovog svjedoka je u skladu sa nalazom i
mišljenjem, dopunom nalaza i mišljenja, te pojašnjenjem vještaka sudske
medicine dr Borovinić Budimira, datom na glavnom pretresu, kao i uvidom u
zdravstveni karton. Naime, iz iskaza ovog svjedoka utvrdjuje se da je
okrivljena K.V., kao pritvoreno lice, od strane okrivljene V.V., koja je bila
stražar u Istražnom zatvoru, gdje je vršila dužnost čuvanja lica lišenog
slobode, dovedena u njegovu kancelariju. Okrivljena K.V. se nije složila sa
odlukom o premještanju iz sobe u kojoj je do tada boravila i tom prilikom je
negodovala, zbog čega je okrivljena V.V. upozorila okrivljenu K.V. da se
pristojno ponaša. Kada je svjedok naredio okrivljenoj V.V. da vrati nazad u
sobu okrivljenu K.V., okrivljena K.V. je ustala sa stolice i stisnutom
pesnicom je udarila okrivljenu V.V. u predjelu nosa, od čega je okrivljenoj
V.V. potekla krv iz nosa. Zatim je V. Z. ustao i stao izmedju njih dvije kako
bi spriječio dalji fizički obračun. Dalje se iz iskaza ovog svjedoka utvrdjuje
da okrivljena V.V. nije kod sebe imala palicu, a svjedok pri tom ističe da sve
i da je okrivljena V.V. imala palicu, nije imala vremena da je upotrijebi. U
njegovu kancelariju ušli su i službenici obezbjedjenja koji su bili u
kancelariji sekretarice i to M. G. i K. Z., dok je poslije njih ušla
okrivljena B.S., koja je toga dana mijenjala njegovu sekretaricu. Ovaj svjedok
je i pojasnio da nije vidio da je okrivljena V.V. udarila šamar okrivljenoj
K.V., mada, istina, tvrdi da je jedno vrijeme gledao kroz otvoren prozor,
obzirom da je bio incident u toku posjete drugim pritvorenim licima, ali je
svjedok kategoričan da nije čuo nikakav zvuk koji bi imao zvuk šamara, što bi
svakako čuo, obzirom da je njegova kancelarija površine oko 12 m², a opšte je
poznato da udarac šamarom u obraz izaziva specifičan zvuk. Dalje je sud
prihvatio i iskaze svjedoka M. G. i K. Z.a, obzirom da isti korespondiraju sa
iskazom svjedoka V. Z.a. Naime, svjedok M. G. u iskazu datom navodi da je
kritičnom prilikom zajedno sa K. Z. bio u kancelariji sekretarice načelnika
Istražnog zatvora. Kada je čuo da je nešto udarilo u vrata, pokušao je
otvoriti vrata, u čemu nije uspio, a zatim je zajedno sa kolegom K. Z.om uspio
otvoriti vrata i kada je ušao u kancelariju načelnika vidio je načelnika kako
stoji izmedju okrivljene K.V. i okrivljene V.V., da je okrivljena V.V. bila
krvava, a da je okrivljena K.V. držala okrivljenu V.V. rukom za kosu. Zajedno
sa K. Z. odveo je okrivljenu K.V. u drugi dio kancelarije, gdje su okrivljenoj
K.V. stavili sredstva za vezivanje. Kategoričan je da od momenta kada je ušao
u kancelariju načelnika, nije zatekao da je okrivljena V.V. koristila bilo
kakvu silu prema okrivljenoj K.V.. Na isti način dogadjaj je predstavio i
svjedok K. Z.. Medjutim, sud nije prihvatio iskaz svjedoka M. G. sa glavnog
pretresa u dijelu da mu se čini da je u kancelariju načelnika Istražnog
zatvora prva ušla okrivljena B.S., pa je u tom dijelu iskaz ovog svjedoka sud
cijenio kao sračunato dat u cilju stvaranja prostora okrivljenoj V.V. i
okrivljenoj B.S. da izbjegnu krivično-pravnu odgovornost, zašto je imao
interesa, jer su mu okrivljene V.V. i B.S. koleginice u službi. Naime, na taj
način želio je da da podršku odbranama okrivljene V.V. i okrivljene B.S., da
su navodno one mogle do njegovog ulaska da upotrijebe silu prema okrivljenoj
K.V., iako je u tom pogledu u istražnom postupku bio isključiv, tj. da su on i
njegov kolega K. Z. zajedno otvarali vrata, te da su nakon što su ih uspjeli
otvoriti ušli u kancelariju načelnika. Nelogično je da ukoliko su on i svjedok
K. Z. vršili pritisak na vrata od kancelarije načelnika Istražnog zatvora, u
cilju otvaranja, da prva pored njih udje okrivljena B.S.. Ovakav zaključak
suda da su prvi u kancelariju načelnika istražnog zatvora ušli M. G. i K. Z.
potkrijepljen je i iskazom svjedoka V. Z.a.  
Iz nalaza i mišljenja vještaka sudske medicine dr B.B. Kri.br.157/08 od
14.11.2008.godine, dopune nalaza i mišljenja K.br.19/09 od 30.11.2010.godine i
pojašnjenja ovog vještaka sa glavnog pretresa, utvrdjuje se da je okrivljena
V.V. bolnički liječena na odjeljenju za neurohirurgiju od 05.09.2008.godine do
07.09.2008.godine, kada je nastavila liječenje kod kuće, a tokom liječenja kod
kuće u dva navrata je bila na kontrolnim pregledima kod ljekara specijaliste
za bolesti uha, grla i nosa KC CG i to dana 08.09.2008.godine i
23.09.2008.godine, te da je kritičnom prilikom zadobila tešku tjelesnu povredu
u vidu preloma nosnih kostiju sa pomjeranjem slomljenih djelova ovih kostiju i
nagnječine mekog tkiva nosne piramide, a koja povreda je nastala djelovanjem
zamahnute tupo-tvrde sile ravne površine srednjeg intenziteta djelovanja koja
sila je djelovala na lični dio glave okrivljene V.V. u jednom navratu od
naprijed ka pozadi. Okrivljena V.V. je tvrdila da je istog dana nakon
zadobijanja povrede smještena  na odjeljenju za neurohirurgiju, a da je ovu
povredu zadobila u prijepodnevnim časovima, pa kada se to dovede u vezu sa
nalazom i mišljenjem vještaka sudske medicine, dopunom nalaza i mišljenja ovog
vještaka, te pojašnjenjem vještaka sa glavnog pretresa, sud izvodi zaključak
da se povrjedjivanje okrivljene V.V. dogodilo dana 05.09.2008.godine u
prijepodnevnim časovima.  
Okrivljena K.V. se branila da joj je kritičnom prilikom okrivljena V.V.
udarila šamar, koji je bio jakog intenziteta i koji udarac se dobro čuo, da je
okrivljena V.V. ponovo podigla ruku da je udari, zbog čega je ona V.V.
stisnutom pesnicom udarila u predjelu nosa. Medjutim, sud nije prihvatio
odbranu okrivljene K.V. u tom dijelu, obzirom da je odbrana okrivljene K.V. u
tom dijelu obesnažena iskazom svjedoka V. Z.a, koji nije čuo nikakav zvuk koji
odgovara zvuku šamara, a sama logika nameće da bi u kancelariji površine 12 m²
sigurno čuo udarac - šamar, koji je bio jakog intenziteta, kako to tvrdi
okrivljena K.V..  
Dakle, okrivljena K.V. je kritičnom prilikom napala službeno lice u vršenju
službene dužnosti stražara V.V., koja je obavljala dužnost čuvanja lica
lišenog slobode i to tako što je, nakon što je načelnik istražnog zatvora
naredio okrivljenoj V.V. da okrivljenu K.V. izvede iz kancelarije, okrivljena
K.V. je okrivljenu V.V., kada je ova krenula da je izvede iz navedene službene
prostorije, pesnicom udarila u predjelu nosa nanoseći joj tešku tjelesnu
povredu u vidu preloma nosnih kostiju sa pomjeranjem slomljenih djelova ovih
kostiju i nagnječine mekog tkiva nosne piramide.  
Krivično djelo napad na službeno lice u vršenju službene dužnosti iz čl.376
st.1 KZ čini onaj ko napadne ili prijeti da će napasti službeno lice u vršenju
službene dužnosti, dok krivično djelo iz čl.376 st.2 KZ čini onaj ko izvrši
krivično djelo iz čl.376 st.1 KZ, a pod uslovom da je službenom licu nanesena
laka tjelesna povreda ili je prijećeno upotrebom oružja. Krivično djelo teška
tjelesna povreda iz čl.151 st.1 KZ čini onaj ko drugog teško tjelesno
povrijedi ili mu zdravlje teško naruši. Imajući u vidu naprijed navedeno, ovaj
sud je našao da su se u radnjama okrivljene K.V., a na način kako je to
činjenično utvrdjeno, stekla sva bitna obilježja bića krivičnog djela teška
tjelesna povreda iz čl.151 st.1 KZ u sticaju sa krivičnim djelom napad na
službeno lice u vršenju službene dužnosti iz čl.376 st. 2 u vezi st.1 KZ,
budući da je okrivljena K.V. napala službeno lice – stražara V.V., koja je
obavljala dužnost čuvanja lica lišenog slobode i u trenutku kada je V.V.
krenula da izvede okrivljenu K.V. iz službene prostorije, kancelarije
načelnika Istražnog zatvora u Spužu, okrivljena K.V. je udarila pesnicom u
predjelu nosa okrivljenu V.V., nanoseći joj opisanu tešku tjelesnu povredu.  
Cijeneći psihički odnos okrivljene K.V. prema krivičnom djelu teška tjelesna
povreda iz čl.151 st.1 KZ u sticaju sa krivičnim djelom napad na službeno lice
u vršenju službene dužnosti iz čl.376 st.2 u vezi st.1 KZ, sud je našao da je
ista postupala sa direktnim umišljajem. Naime, okrivljena K.V. je bila svjesna
da je V.V. službeno lice - stražar, koje vrši službenu dužnost čuvanja lica
lišenog slobode i bila je svjesna da udarcem pesnicom u predjelu nosa napada
službeno lice u vršenju službene dužnosti, kao i da je zamahnuta pesnica
sredstvo podobno da nanese tešku tjelesnu povredu, pogotovo kada je takav
udarac upućen u predjelu nosa, pa je htjela da napadne službeno lice u vršenju
službene dužnosti i da istom nanese tešku tjelesnu povredu.  
Dalje je sud utvrdio iz odbrane okrivljene K.V., iskaza svjedoka V. Z.a,
svjedoka M. G. i svjedoka K. Z. i nalaza i mišljenja vještaka sudske medicine,
te pojašnjenja ovog vještaka sa glavnog pretresa, da su okrivljene V.V. i
B.S., kao saizvršioci počinile krivična djela mučenje i zlostavljanje iz
čl.167 st.3 u vezi st.2 KZ u vezi čl.23 st.2 KZ u sticaju sa krivičnim djelom
laka tjelesna povreda iz čl.152 st.2 u vezi st.1 KZ u vezi čl.23 st.2 KZ.  
Naime, iz odbrane okrivljene K.V. sud je utvrdio da je nakon dogadjaja u
kancelariji načelnika Istražnog zatvora okrivljena K.V. sprovedena u
prostoriju Istražnog zatvora zvana "samica". Prilikom sprovodjenja do ove
prostorije okrivljenoj K.V. su bila na rukama sredstva za vezivanje. Ovakva
činjenica potvrdjena je i iskazima svjedoka M. G. i K. Z., jer i jedan i drugi
svjedok navode da su u kancelariji načelnika Istražnog zatvora okrivljenoj
K.V. stavili sredstva za vezivanje na rukama, tzv. "lisice". Iz iskaza
svjedoka V. Z.a utvrdjuje se da u njegovoj kancelariji okrivljena V.V. nije
imala kod sebe službenu palicu, da su u njegovu kancelariju prvi ušli
službenici M. G. i K. Z., a iz iskaza svjedoka M. G. i K. Z. se utvrdjuje da
nakon što su oni ušli u kancelariju načelnika istražnog zatvora nijesu zatekli
da je korišćena bilo kakva sila prema okrivljenoj K.V., izuzev što je
okrivljena K.V. držala za kosu okrivljenu V.V.. Iz iskaza svjedoka R.M.,
službenika koji je bio zadužen za otključavanje i zaključavanje samice,
utvrdjuje se da su prilikom otključavanja ove prostorije, kada je u njoj
smještana okrivljena K.V., bili prisutni, izmedju ostalih, i okrivljene V.V. i
B.S., te da je nakon otključavanja "samice" otišao, da bi se kasnije vratio i
ovu prostoriju zaključao, primjećujući u njoj okrivljenu K.V.. Dalje se iz
dijela odbrane okrivljene K.V. utvrdjuje da su je u prostoriji zvanoj "samica"
okrivljene V.V. i B.S. pendrecima više puta udarile po tijelu, te da su to
činile u više navrata. U tom dijelu odbrana okrivljene K.V. stoji u skladnoj
vezi sa nalazom i mišljenjem vještaka sudske medicine i njegovim pojašnjenjem
na glavnom pretresu, a iz kojeg se nesumnjivo utvrdjuje da je okrivljena K.V.
kritičnom prilikom zadobila povrede u vidu višestrukih krvnih podliva kože
podlaktice lijeve ruke, koje su nastale djelovanjem zamahnute tupo-tvrde sile
ravne površine slabijeg intenziteta djelovanja, koja sila je djelovala u više
navrata na podlakticu okrivljene K.V., u vidu krvnog podliva kože lijeve
strane ledja, koja je nastala djelovanjem zamahnute tupo-tvrde sile ravne
površine koja je djelovala u više navrata na kožu zadnje strane tijela
otpozadi i više sa lijeve strane i u vidu krvnih podliva kože spoljašnjih
strana obje natkoljenice, te lijeve sjedalne regije tijela, a koje povrede su
mogle nastati djelovanjem zamahnute policijske palice i nastale su kratko
vrijeme jedna za drugom i predstavljaju i pojedinačno i u svom zbiru laku
tjelesnu povredu. Što se tiče povreda u vidu krvnih podliva kože natkoljenice
lijeve i desne noge i sjedalne regije tijela, mogle su nastati djelovanjem
pendreka u najmanje pet navrata, pa to dodatno osnažuje odbranu okrivljene
K.V. o dešavanju u prostoriju zvanoj "samica". Vrijeme izvršenja ovih
krivičnih djela utvrdjeno je iz odbrane okrivljene K.V., jer se iz njene
odbrane utvrdjuje da je nakon dogadjaja u kancelariji načelnika istražnog
zatvora, a za koji dogadjaj je nesporno utvrdjeno da je bio 05.09.2008.godine,
sprovedena u "samicu", gdje je udarana, iz čega se izvodi zaključak da je ovaj
dogadjaj bio dogadjaj koji se desio nakon što je okrivljena K.V. počinila
krivična djela u kancelariji načelnika istražnog zatvora.  
Okrivljene V.V. i B.S. su se branile da su u kancelariji načelnika Istražnog
zatvora udarile službenim palicama okrivljenu K.V., odbijajući napad
okrivljene K.V. na okrivljenu V.V.. Medjutim, ovakve odbrane okrivljene V.V. i
B.S. obesnažene su iskazom svjedoka V. Z. iz kojeg je utvrdjeno da okrivljena
V.V. u njegovoj kancelariji nije imala službenu palicu, te da su u njegovu
kancelariju prvi ušli M. G. i K. Z., a tek zatim okrivljena B.S., a iz iskaza
svjedoka M. G. i K. Z. proizilazi da kada su ušli u kancelariju načelnika
Istražnog zatvora nijesu zatekli da je okrivljena V.V. koristila bilo kakvu
silu prema okrivljenoj K.V., a odmah pošto su ušli u kancelariju odveli su
okrivljenu K.V. u drugi dio kancelarije gdje su joj stavili sredstva za
vezivanje - lisice. Dakle, okrivljene B.S. i V.V. nijesu u kancelariji
načelnika upotrebljavale službene palice.  Zbog toga je sud odbrane
okrivljenih V.V. i B.S. cijenio kao neistinite i sračunato date u cilju
izbjegavanja krivično-pravne odgovornosti.  
Krivično djelo mučenje i zlostavljanje iz čl.167 st.3 u vezi st.2 KZ čini onaj
ko  zlostavlja drugog ili prema njemu postupa na način kojim se vrijedja
ljudsko dostojanstvo, a pod uslovom da to učini službeno lice u vršenju
službe. Krivično djelo laka tjelesna povreda iz čl.152 st.2 u vezi st.1 KZ
čini onaj ko drugog lako tjelesno povrijedi ili mu zdravlje lako naruši, a pod
uslovom da je takva povreda nanesena oružjem, opasnim orudjem ili drugim
sredstvom podobnim da tijelo teško povrijedi ili zdravlje teško naruši. U
konkretnom slučaju, okrivljene V.V. i B.S. su kao službena lica - ovlašćeni
službenici obezbjedjenja Istražnog zatvora, u vršenju službe zlostavljali i
lako tjelesno povrijedili pritvoreno lice K.V., tako što su je u prostoriji
Istražnog zatvora zvanoj "samica", gdje bi po prirodi stvari lica trebala da
budu bezbjedna, više puta udarile pendrecima, nanoseći joj tom prilikom laku
tjelesnu povredu u vidu višestrukih krvnih podliva kože podlaktice lijeve
ruke, krvnog podliva kože lijeve strane leđa i krvnih podliva kože spoljašnje
strane obije natkoljenice i lijeve sjedalne regije tijela,. Ovakvo ponašanje
okrivljene V.V. i okrivljene B.S. prema okrivljenoj K.V. je zlostavljanje,
odnosno nečovječno postupanje koje se ispoljilo kroz nanošenje fizičkih patnji
okrivljenoj K.V., obzirom da je od zadatih udaraca okrivljena K.V. nesumnjivo
trpjela bolove.  
Obzirom da su i okrivljena V.V. i okrivljena B.S. uzele učešća u radnji
izvršenja krivičnog djela mučenje i zlostavljanje iz čl.167 st.3 u vezi st.2
KZ i krivičnog djela laka tjelesna povreda iz čl.152 st.2 u vezi st.1 KZ,  jer
su kao službena lica ovlašćeni službenici obezbjedjenja u vršenju službe
zlostavljali okrivljenu K.V. - pritvoreno lice,  kada su nečovječno u
prostoriji zvanoj "samica" više puta udarile pendrecima okrivljenu K.V., kao
sredstvom podobnim da tijelo teško povrijedi ili zdravlje teško naruši,
nanoseći okrivljenoj K.V. laku tjelesnu povredu, to su iste svojim radnjama
nesumnjivo pokazale zajedništvo i svijest o zajedničkom djelovanju na
ostvarivanju bića krivičnih djela, iz čega sud izvodi zaključak da su u
konkretnom slučaju postupale kao saizvršioci u smislu čl.23 st.2 KZ. Dakle i
kod okrivljene V.V. i kod okrivljene B.S. postojao je jedinstveni umišljaj da
postupaju nečovječno prema okrivljenoj K.V., da je tuku sredstvima podobnim da
tijelo teško povrijedi ili zdravlje teško naruši, sa htjenjem nastupanja
zabranjenih posljedica - nanošenja patnji i lake tjelesne povrede okrivljenoj
K.V..  
Cijeneći psihički odnos okrivljenih V.V. i B.S. prema krivičnom djelu mučenje
i zlostavljanje iz čl.167 st.3 u vezi st.2 KZ u sticaju sa krivičnim djelom
laka tjelesna povreda iz čl.152 st.2 u vezi st.1 KZ, sud je našao da su iste
postupale sa direktnim umišljajem, jer su bile svjesne svojih djela i htjele
su njihova izvršenja.  
Sud je odbio predlog branioca okrivljene K.V., adv. P.Z. da se u dokaznom
postupku provodi novo medicinsko vještačenje po vještaku specijalisti za ORL,
a o težini povrede kod okrivljene V.V., obzirom da je činjenično stanje bilo u
dovoljnoj mjeri utvrdjeno, a provodjenje ovog dokaza je vodilo nepotrebnom
odugovlačenju postupka.  
Prigovor branioca okrivljene K.V. koji se odnosio na dopunu nalaza i mišljenja
vještaka sudske medicine dr B.B. sud nije prihvatio, bez obzira što se vrsta i
težina povrede iz osnovnog i dopunskog nalaza ovog vještaka u odnosu na
okrivljenu V.V. razlikovala, a ovo stoga što je osnovni nalaz i mišljenje
vještak sudske medicine dao na osnovu tada raspoložive dokumentacije koja se
nalazila u spisima sudskog predmeta na ime okrivljene V.V., a dopunski nalaz i
mišljenje na osnovu novopribavljene dokumentacije na ime okrivljene V.V..  
Sud je prilikom odlučivanja o vrsti i visini krivične sankcije za okrivljenu
K.V. imao u vidu sve okolnosti na strani okrivljene, koje su od značaja za
njen izbor i visinu u smislu čl.42 KZ, pa je od olakšavajućih okolnosti našao
da se radi o mladjem licu (rodjena 24.11.1985.godine), a od otežavajućih
okolnosti da je ista osudjivana presudom Višeg suda u Podgorici K.br.232/06 od
16.10.2007.godine zbog krivičnog djela neovlašćena proizvodnja, držanje i
stavljanje u promet opojnih droga iz čl.300 st.1 KZ na kaznu zatvora u
trajanju od 2 godine, dok joj je presudom Višeg suda u Podgorici K.br.19/03 od
11.05.2004.godine zbog krivičnog djela iz čl.242 st.4 KZ CG izrečena vaspitna
mjera pojačani nadzor od strane organa starateljstva, a što je utvrdjeno iz
citiranog izvoda iz kaznene evidencije izdatog na njeno ime, pa je sud
okrivljenoj u smislu čl.48 st.1 KZ prethodno utvrdio kazne za izvršena
krivična djela, za krivično djelo teška tjelesna povreda iz čl.151 st.1 KZ
utvrdio joj je kaznu zatvora u trajanju od 6 (šest) mjeseci, a za krivično
djelo napad na službeno lice u vršenju službene dužnosti iz čl.376 st.2 u vezi
st.1 KZ, kaznu zatvora u trajanju od 3 (tri) mjeseca, pa je okrivljenoj K.V.,
primjenom čl.48 st.2 tač.2 KZ izrekao jedinstvenu kaznu zatvora u trajanju od
7 (sedam) mjeseci. Zbog toga sud nalazi da će se jedinstvenom kaznom zatvora u
trajanju od 7 (sedam) mjeseci u potpunosti ostvariti svrha kažnjavanja iz
čl.32 KZ, a u okviru opšte svrhe izricanja krivičnih sankcija iz čl.4 st.2 KZ.  
Sud je prilikom odlučivanja o vrsti i visini krivične sankcije za okrivljene
V.V. i B. S., imao u vidu sve okolnosti na njihovoj strani, koje su značajne
za izbor i visinu u smislu čl.42 KZ, pa je od olakšavajućih okolnosti našao na
strani okrivljene V.V. da je udata i majka dvoje maloljetne djece, te da nije
osudjivana, što je utvrdjeno iz citiranog izvoda iz kaznene evidencije izdatog
na njeno ime, na strani okrivljene B.S. da je udata i majka dvoje maloljetne
djece, te da nije osudjivana, što je utvrdjeno iz citiranog izvoda iz kaznene
evidencije izdatog na njeno ime, dok otežavajućih okolnosti na strani
okrivljene V.V. i okrivljene B.S. nije bilo. Okrivljenoj V.V. i okrivljenoj
B.S. sud je za krivično djelo mučenje i zlostavljanje iz čl.167 st.3 u vezi
st.2 KZ prethodno utvrdio kazne zatvora u trajanju od po 3 mjeseca, a za
krivično djelo laka tjelesna povreda iz čl.152 st.2 u vezi st.1 KZ takodje
kazne zatvora u trajanju od po 3 mjeseca, a sve u smislu čl.48 st.1 KZ, pa je
okrivljenoj V.V. i okrivljenoj B.S. primjenom čl.48, 52, 53 i 54 KZ izrekao
uslovnu osudu kojom im je utvrdio jedinstvenu kaznu zatvora u trajanju od po 4
(četiri) mjeseca i istovremeno odredio rok provjeravanja od 2 (dvije) godine,
odnosno da se utvrdjena kazna neće izvršiti ako okrivljene za 2 (dvije) godine
po pravosnažnosti presude ne izvrše novo krivično djelo. Sud je našao da se u
konkretnom slučaju, a imajući u vidu naprijed navedene olakšavajuće okolnosti,
može očekivati da će se upozorenjem, uz prijetnju kaznom, uticati na
okrivljene V.V. i B. S. da ubuduće ne vrše krivična djela, te da nije nužno da
se kazna primijeni radi krivično-pravne zaštite, pa sud nalazi da će se u
konkretnom slučaju ovakvim uslovnim osudama u potpunosti ostvariti svrha
izricanja ove krivične sankcije iz čl.52 KZ u okviru opšte svrhe izricanja
krivičnih sankcija iz čl.4 st.2 KZ.  
Na osnovu čl. 199. i 202 ZKP-a okrivljene K.V., V.V. i B.S. su solidarno
obavezane da na ime troškova krivičnog postupka uplate iznos od 176,00 eura,
koji troškovi se odnose na ime nagrada odmjerenih vještaku sudske medicine dr
Budimiru Boroviniću u iznosu od 176,00 eura, kao i da plate svaka pojedinačno
na ime sudskog paušala iznos od 30,00 eura, koji paušal je odredjen shodno
složenosti i trajanju postupku uz ocjenu imovinskih prilika okrivljenih, a sve
u roku od 15 dana po pravosnažnosti presude.  
Na osnovu izloženog, a primjenom čl 364 ZKP-a,odlučeno je kao u izreci.  
ZAPISNIČAR,
PREDSJEDNIK VIJEĆA-SUDIJA, 
Ana Ivanović, s.r
Vladimir Novović, s.r  
PRAVNA POUKA  : Protiv ove presude može se izjaviti žalba u
roku od 15 dana od dana prijema pismenog otpravka Višem sudu u Podgorici, a
preko ovog suda.  
Za ta č nost otpravka
Upravitelj sudske pisarnice
Ratimir Brajović 
DOSTAVITI:
- ODT-u Podgorica
- Okrivljenoj K.V. u ZIKS-u
- Okrivljenoj V.V.
- Okrivljenoj B.S.
- Braniocu okrivljene K.V., adv. Z.u Piperoviću
- Braniocu okrivljenih V.V. i B.S., adv. Zdravku Begoviću  