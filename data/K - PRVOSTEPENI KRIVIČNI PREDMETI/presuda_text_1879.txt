OSNOVNI SUD U DANILOVGRADU
K.br. 306/09
Dana 05.07.2010.godine 
U IME NARODA
OSNOVNI SUD U DANILOVGRADU kao krivični, po sudiji Vladimiru Novoviću kao
sudiji pojedincu sa zapisničarem Slobodankom Bojanić, u krivičnom   predmetu
okrivljenog M.M. iz Podgorice, zbog krivičnog djela mučenje i zlostavljanje iz
čl. 167 st. 3 u vezi st.2 KZ CG, po optužnom predlogu ODT Podgorica Kt. br.
190/08 od 25.08.2008.godine, koji je na glavnom pretresu zastupao Miroslav
Turković, savjetnik na radu kod ODT Podgorica, nakon održanog glavnog i javnog
pretresa dana 05.07.2010.godine, kojem su prisustvovali zastupnik optužnog
predloga, okrivljeni, oštećeni B.D. i punomoćnik oštećenog adv. Ž.B., donio je
istog dana, a dana 08.07.2010.godine javno objavio  
P R E S U D U
Okrivljeni M.M., od oca J. i majke S., rodjene K., rodjen .... godine u P., sa
mjestom prebivališta u P. ul. R.B. ..., državljanin Crne Gore, pravnik,
oženjen - otac dvoje djece, pismen, završio Višu školu Unutrašnjih poslova,
vojsku služio u Danilovgradu 1988/1989, zaposlen  u Upravi policije, srednjeg
imovnog stanja, osudjivan presudom Osnovnog suda u Cetinju K br. 66/96 od
26.01.1998.godine zbog krivičnog djela iz čl. 77 st. 1 KZ RCG na novčanu kaznu
od 300,00 dinara , koja osuda je brisana 23.04.2008.godine.  
K r i v   j e 
Zato što je :  
Dana 09.01.2008.godine u prostorijama Ispostave Danilovgrad u Danilovgradu kao
službeno lice - inspektor Uprave policije Ispostava Danilovgrad,, u vršenju
službe zlostavljao drugog  na način što je oštećenom B.D., koji je prijavio
policiji da je obijena njegova radionica  uputio riječi: "Ajde sada da čujemo
pravu istinu", nakon čega ga je čupao za kosu, šamarao, te pendrekom uD. po
prstima lijeve šake i glavi,  
- čime je izvršio krivično djelo mučenje i zlostavljanje iz čl. 167 st. 3 u
vezi st. 2  KZ CG,  
pa sud okrivljenom primjenom  citiranog zakonskog propisa te čl. 4, 5,15, 36,
42, 52, 53 i 54 KZ CG i čl. 199, 202 i 364 ZKP-a  i z r i č e  
USLOVNU OSUDU
Kojom mu utvrdjuje kaznu zatvora u trajanju od 3 (tri) mjeseca  i istovremeno
odredjuje da se ista neće izvršiti ako okrivljeni za vrijeme od  1 (jedne)
godine po pravosnažnosti presude ne učini novo krivično djelo.  
Na osnovu čl. 212 st. 2 ZKP-a oštećeni B.D. se radi ostvarivanja imovinsko
pravnog zhtjeva upućuje na gradjansku parnicu.  
Dužan je okrivljeni da na ime troškova krivičnog postupka uplati ovom sudu
iznos od 99,00 € i po osnovu paušala  iznos od 30,00 €, a  sve u roku  od 15
dana po pravosnažnosti presude.  
O b r a z l o ž e nj e
Optužnim predlogom ODT Podgorica Kt. br. 190/08 od 25.08.2008.godine,
stavljeno je na teret okrivljenom M.M. da je izvršio krivično djelo mučenje i
zlostavljanje iz čl. 167 st. 3 u vezi st. 2  KZ CG. Zastupnik optužbe je u
završnoj riječi precizirao činjenični opis krivičnog djela iz optužnog
predloga na način što je u drugom redu nakon riječi "inspektor" dodao riječi
"Uprave policije Ispostave Danilovgrad", a u posljednjem redu brisao je riječi
"više puta" i riječ "dlanovima", a nakon riječi "prstima" dodao je riječi
"lijeve šake". Predložio je da sud okrivljenog oglasi krivim i osudi po
zakonu.  
Okrivljeni je negirao izvršenje krivičnog djela. U svojoj odbrani je naveo da
je zaposlen u Upravi policije – Ispostavi Danilovgrad, gdje obavlja poslove
inspektora za suzbijanje opšteg kriminaliteta. Negdje u mjesecu  januaru
2008.godine oštećeni B.D. prijavio je kradju aparata za varenje, takozvanog
CO2 aparata, za koji je kazao da je odnesen iz njegovog poslovnog objekta koji
se nalazi pored magistralnog puta. Pošto su u Ispostavi dobili ovu  prijavu,
otpočeli su po njoj  da rade, pa su podnosioca prijave – oštećenog B.a pozvali
da bi od njega dobili informacije  o načinu na koji se to desilo, te da bi
eventualno  ušli u trag licima koja su učinila ovo krivično djelo. Medjutim,
tokom predhodno pribavljenih informacija došli su do saznanja, operativnim
putem, da se možda radi o »fingiranom« krivičnom djelu kradje. Oštećenog B.
primio je njegov kolega V.A., pošto je u medjuvremenu on izašao i bio odsutan.
Kada se vratio u Ispostavu, on i V. su obavili kratak razgovor sa B., kojemu
su predložili da pozove njima sumnjiva lica  iz Nikšića, sa kojima je on bio
sklopio  neki privatni posao  i dugovao im neki novac što su saznali upravo od
oštećenog B., pa je bilo indicija da su oni izvršili tu kradju kako bi se
namirili. B. je zatim pošao za Podgoricu da bi donio novac koji je ovim licima
dugovao i izmirio ih. B. je ponovo došao, po njegovoj procjeni nakon dva sata,
pa su on i V. sa njim nastavili razgovor u istoj kancelariji. Inače za svo
vrijeme razgovora sa B., V. je bio prisutan, a povremeno je ulazio i njihov
šef B.V.. B. je zatim u njihovom prisustvu iz te kancelarije zvao ova lica iz
Nikšića i prilikom tog razgovora mobilnim telefonom, uključio tkv.
»spikerfon«, kako bi  i oni mogli čuti ovaj razgovor  koji vodi sa
Nikšićanima. Nikšićani su kazali da će doći za oko jedan do 1,5 sati pa su
zaista i došli i to njih trojica, a on, kolega V. i oštećeni B. su ih sačekali
na raskrsnici zvanoj »Petlja« na magistralnom putu. Sa ovim licima su u
kancelariji obavili razgovor, a za vrijeme razgovora sa njima, oštećeni se
nalazio u holu. Ova lica su u razgovoru kazala da im oštećeni zaista duguje
novac, ali da oni kradju njegovog aparata nijesu izvršili. Nakon obavljenog
razgovora, ova lica kao i oštećeni su pošli, a prilikom odlaska, sa njima (tj.
sa inspektorima) su se pozdravili tako što su se u holu zgrade rukovali, a
potom iz zgrade udaljili.  Okrivljeni je dalje naveo da oštećenog nije udarao
pendrekom, nije ga čupao za kosu, niti mu je upućivao riječi: »Ajde da čujemo
pravu istinu« kako to stoji u optužnom predlogu, ističući da za tako nešto
nije bilo potrebe, te da je za svo vrijeme njegovog razgovora sa oštećenim, u
kancelariji bio prisutan njegov kolega – inspektor V.. U završnoj riječi je
naveo  da nije izvršio krivično djelo koje mu se stavlja na teret.  
Sud je u dokaznom postupku na glavnom pretresu: saslušao svjedoka – oštećenog
B.D., pročitao iskaz svjedoka V. A. iz prethodnog postupka sa zapisnika o
saslušanju svjedoka Kri.br.69/08 od 27.03.2008.godine i sa glavnog pretresa od
04.11.2008.godine, pročitao iskaz svjedoka Bobičić Veselina sa glavnog
pretresa od 24.12.2008.godine, pročitao iskaz svjedoka Milović Branka sa
glavnog pretresa od 02.04.2009.godine, pročitao iskaz svjedoka Milović Dejana
sa glavnog pretresa od 02.04.2009.godine,  pročitao iskaz svjedoka M.V. sa
glavnog pretresa od 02.04.2009.godine, saslušao svjedoka N.P., pročitao nalaz
i mišljenje vještaka medicinske struke dr B.B. Kri.br.69/08 od
27.06.2008.godine i saslušao ovog vještaka i pročitao izvod iz kaznene
evidencije Uprave policije PJ Podgorica br.11-245/08-16428/2-3116 od
29.09.2008.godine izdat na ime okrivljenog.  
Svjedok – oštećeni B.D. u iskazu datom u prethodnom postupku i na glavnom
pretresu u bitnom je naveo da ga je negdje početkom mjeseca januara
2008.godine nazvao komšija M.M. koji živi u mjestu Ćurilac preko puta njegove
radionice i saopštio mu kako je vidio da neki ljudi iz njegove radionice
iznose aparate. On je ubrzo došao, a bilo je oko 18,00 časova i tom prilikom
je vidio da mu je radionica obijena – vrata su bila otvorena  katanac od vrata
se nalazio na podu, a u radionici mu nije bilo aparata za zavarivanje. Odmah
je ovaj slučaj prijavio policiji koja je došla i izvršila uvidjaj, a njemu
saopštila da dodje sjutradan u Ispostavu policije da bi dao izjavu. On je tako
i uradio , pa je sjutradan oko 9 ili 9,30 časova došao u policiju  gdje je
zatekao inspektora V.. Pošto je od strane inspektora postajala sumnja da su
kradju mogli izvršiti neki Nikšićani kojima je on dugovao novac, za neki
obavljeni posao, on je pošao u Podgoricu da taj novac donese, iako lično nije
smatrao  da su oni izvršili kradju iz njegove radionice. Iz Podgorice se
vratio sa novcem u Ispostavu Danilovgrad oko 13,30 časova, pa kada je ušao u
kancelariju  zatekao je inspektora V. U kancelariji V, je sjedio da bi sačekao
okrivljenog tj. inspektora M., koji se pojavio nakon sat ili sat i po vremena,
te nakon ulaska u kancelariju, u prisustvu inspektora Vaseckog, M. mu se
obratio  riječima : »Ajde sada da čujemo pravu istinu« dodajući da će on zatim
predmet staviti u arhivu. Na ove riječi, on je okrivljenom M. rekao da druge
priče nema, ali je M. tada otvorio ormar koji se nalazio sa desne strane
ulaznih vrata kancelarije, te iz ormara uzeo pendrek kojim ga je uD. 3-4 puta
po glavi, insistirajući da čuje »pravu priču«, pošto je tvrdio da je on (tj.
oštećeni) kradju iscenirao tj. da je iscenirao da mu ova lica iz Nikšića
kojima je dugovao novac,  uzmu aparat za zavarivanje dok im on novac ne vrati,
a što svakako nije bilo tačno. Pošto nije htio da promijeni priču i da prizna
ono što je od njega zahtijevao, okrivljeni mu je naredio da pruži ruke što je
on i učinio, pa ga je tada više puta pendrekom snažno uD. po dlanovima ruku i
prstima, te čupao ga za kosu i nekoliko puta ga ošamario. Uz to, okrivljeni ga
je hvatao rukom za prsa i bacao ga na ormar, tražeći od njega da priča »pravu
priču«, govoreći mu :«Ti si ovo namjestio, ti si njima dao  aparat«, misleći
na ove momke iz Nikšića. Okriljeni mu je zatim naredio da pozove ove momke iz
Nikšića kojima je dugovao novac i da im kaže da mu vrate aparat, a da će im on
dati novac koji im duguje. On je okrivljenog poslušao, pa je sa svog mobilnog
telefona pozvao jednog od njih i tom prilikom po naredbi okrivljenog uključio
tkv. »spikerfon« da bi inspektor M. mogao da čuje  ono što oni govore.  Dalje
navodi da je zbog batina koje je trpio od inspektora M. bio prinudjen da ga
sluša, te da od tih momaka zahtijeva da mu vrate aparat i da dodju, iako je on
smatrao da oni  njegov aparat za zavarivanje nijesu uzeli. Ovi momci iz
Nikšića su zatim došli, a na raskrsnici zv. »Petlja« na magistralnom putu
sačekali su ih on, i inspektori M. i V.. Kada su se sreli sa ovim Nikšićanima
jedan od njih ga je upitao : »D., jesi li ti lud, kakav aparat pominješ da smo
ti uzeli«. Zatim su zajedno pošli u Stanicu policije,  pa su ove momke uveli u
kancelariju i ispitivali ih, dok je on čekao u holu. U jednom momentu, nakon
što su dvojica ovih momaka izašli iz kancelarije, on je iz hola u kancelariju
ušao po pozivu M., koji je nastavio da ga maltretira, govoreći mu: »Gledaj u
ovaj ćošak«, a zatim : » Gledaj u drugi ćošak«, što je sve on morao da čini.
Zatim mu je inspektor M. rekao da izadje iz kancelarije, te kada je izašao M.
je ponovo uveo Nikšićane i sa njima nastavio razgovor, pa poslije obavljenog
razgovora sa njima , njemu je uputio riječi :«Idi i ti napolje pa traži svoj
aparat«. Kada je sa ovim momcima iz Nikšića izlazio iz zgrade Stanice policije
upitali su ga :«Što ovo uradi D.« , na što im je on odgovorio: »Evo pogledajte
mi dlanove i glavu«, pokazujući im da je bio prisiljen. Inače tada je već bio
pao mrak, pa oni nijesu mogli da vide njegove povrede, ali su popipali
prstima i mogli da osjete otekline po njegovoj  glavi. On je tom prilikom ovim
Nikšićanima isplatio dugovani novac, a oni su prihvatili njegovo objašnjenje.
Sjutradan je izvadio ljekarsko uvjerenje o zadobijenim povredama, a zbog čega
je i pošao u KC CG, gdje je ostao na liječenju, s tim što je prethodno bio
upućen iz Doma zdravlja u Danilovgradu. Na kraju je lično i preko svog
punomoćnika adv. B. Ž. izjavio da se pridružuje krivičnom gonjenju protiv
okrivljenog, a da će imovinsko-pravni zahtjev ostvariti u parnici.  
Svjedok V. A. u iskazu datom u istražnom postupku i na glavnom pretresu u
bitnom je naveo da u Upravi policije – Ispostava Danilovgrad, obavlja poslove
inspektora za opšti kriminalitet, a što se konkretnog slučaja tiče, poznato mu
je da je B.D. bio pozvan u Ispostavu radi obavljanja razgovora. Naime, isti se
pojavio kao oštećeno lice, kome je navodno obijena radionica u mjestu Ćurilac
pored magistrale iz koje je odnešen aparat za zavarivanje. B. se odazvao
pozivu, došao u službene prostorije Ispostave i nakon dobijanja potrebnih
obavještenja, oštećenom je sugerisao da novac  koji je dužan nekim licima iz
Nikšića ne nosi u Nikšić, nego da ih pozove putem telefona i da im taj novac
isplati u Danilovgradu, pa ga je on u tom dijelu poslušao. Pošto su u
Ispostavu policije došli do nekih  operativnih saznaja  da je kradja iz
radionice oštećenog  vjerovatno »fingirana«, ponovo je pozvao oštećenog B.a
koji se na poziv odazvao, nakon čega je on pozvao svog kolegu  - okrilvjenog
M. da prisustvuje razgovoru, jer su njih dvojica zajedno radili na ovom
slučaju. Za vrijeme razgovora sa B., povremeno je u kancelariju navraćao
njihov šef  B., tako da ni jednog trenutka  okrivljeni nije bio sam sa
oštećenim B. u kancelariji. Pošto su B.u  predložili  da pozove ova lica iz
Nikšića kojima je  dugovao novac da bi oni provjerili neke svoje sumnje, isti
ih je pozvao, pa nakon njihovog  dolaska uveli su ih u službene prostorije,
dok je B. ostao u hodniku. Nakon saslušanja ovih momaka iz Nikšića, svi su
pošli kući kao i ošećeni B.. Što se tiče navodnog  mučenja i  zlostavljanja
oštećenog od strane njegovog kolege M., ističe da toga  nije bilo, jer bi on
to vidio, s obzirom da je svakom  razovoru M. sa B.  prisustvovao.  
Svjedok B.V, rukovodilac Službe kriminaliteta u Ispostavi Danilovgrad, kazao
je da je za vrijeme  razgovora njegovih kolega – V. i M. sa oštećenim kao i sa
ovim licima iz Nikšića on u prostoriju u kojoj je vodjen razgovor  navraćao
više puta i u toj kancelariji se kratko zadržavao i niko mu se tom prilikom od
saslušanih lica nije žalio na postupanje službenih lica.  
Svjedok M.B. je u iskazu datom na glavnom pretresu u bitnom naveo da je
nastanjen u Nikšiću, te da su prije spornog dogadjaja on i njegov sin Dejan
imali  zajednički posao sa oštećenim B.D.m, a taj posao su bili pogodili
posredstvom M. V.. Iz tog posla D. im je ostao dužan 1.600,00 eura. Negdje
početkom mjeseca januara 2008.godine D. ga je nazvao telefonom i rekao mu da
mu donese neki aparat za zavarivanje, a da da će mu on dati dugovani iznos
novca. On je bio iznenadjen tim riječima B., jer nije  znao  zbog čega ga
dovodi u vezi sa tim  aparatom. D.  je rekao da će ubrzo  doći, pa je zajedno
sa sinom D. i sa M.V. došao  svojim vozilom u Danilovgrad, gdje su ih kod
raskrsnice dočekala dvojica  inspektora policije u civilu, pa su sa njima
pošli u Ispostavu Danilovgrad i u jednoj kancelariji na spratu zgrade
pojedinačno su njih trojica dali  izjave inspektoru M.. Dok je on davao izjavu
u toj kancelariji nije primjećivao D., a pošto su sva trojica izjave dali ,
izašli su iz zgrade Ispostave policije, a takodje je izašao i D.. On se tada
D. obratio riječima : »Što je ovo D.« , s obzirom da je D. tražio  da mu vrati
aparat za zavarivanje. D. mu je odgovorio da je morao tako da kaže i pokazao
mu  dlanove, na kojima je on, iako je bila noć, uz pomoć spoljne rasvjete,
primijetio neke plihove. D. mu je  takodje pokazao da ima i neke povrede po
glavi i rekao mu da napipa prstima, pa je on zaista, pipajući  prstima  kroz
kosu, napipao  neke čvoruge. D. mu  je tom prilikom van zgrade isplatio iznos
od 1.600,00 eura koje mu je dugovao i častio ga još 50,00 eura.  
Svjedok M.D. u iskazu datom na glavnom pretresu u bitnom je naveo da mu je
negdje početkom mjeseca januara 2008.godine dok su bili kući u Nikšiću, otac
rekao da  treba da podju za Dnilovgrad, da bi im Baletić D. isplatio neki
novac koji im je dugovao, a radilo se o iznosu od 1.600,00 eura. Otac mu je
tom prilikom kazao da mu je D. saopštio kako mu je ukraden neki aparat za
zavarivanje i da sumnja da su mu upravo oni taj aparat ukrali. Zato su on i
njegov otac zajedno sa M.V. sa kojim su radili te poslove za D., pošli za
Danilovgrad, ali su  im  na raskrsnici kod Danilovgrada, umjesto D. prišla
dvojica inspektora MUP-a te su zajedno sa njima pošli u prostorije Ispoostave
policije gdje su  pojedinačno dali izjave inspektroru M. koji ih je
saslušavao. Sjeća se da je  prilikom njegovog saslušanja, u tu kancelariju po
zahtjevu  inspektora M., ušao B.D., kojemu je inspektor postavio pitanje u
vezi  oduzimanja aparata za zavarivanje, i u jednom momentu inspektor M. je B.
rekao da se okrene  prema zidu  u stojećem stavu što je on i poslušao i tako
okrenut  prema zidu, nekoliko minuta odgovarao na postavljena pitanja, nakon
čega je po  izhtjevu M. izašao iz  te prostorije. Dalje navodi da su nakon
davanja  izjava svi  izašli iz zgrade Ispostave policije, da je već bio mrak,
ali kako je ispred zgrade bilo uključeno vanjsko svijetlo  primijetio je kako
je D. njegovom ocu  pokazao dlanove ruku i žalio se da su ga u Ispostavi
policije tukli.  
Svjedok M.V. u iskazu datom na glavnom pretresu u bitnom je naveo da su on,
M.B. i M.D., po pozivu B. D. došli u Danilovgrad da bi im isplatio neki
dugovani novac, te da je to bilo 9. januara 2008.godine, što je  on zapamtio
jer  mu je toga dana bio rodjendan. Medjutim,  prilikom dolaska na rakrsnicu u
Danilovgrad umjesto D., sačekala su ih dvojica inspektora MUP, pa su na
njihov zahtjev, sa njima  pošli u Stanicu policije . Kada su došli u Stanicu
i ušli u kancelariju kod  inspektora M.a, isti im je rekao :«Pali ste«. On
nije shvatio  o čemu se radi, a potom su  pojedinačno ulazili u kancelariju i
davali izjave inspektoru M., koji  je njemu tom prilikom postavljao pitanja u
vezi kradje nekog aparata za zavarivanje i u vezi duga koji je D. imao prema
njima. Nakon završenog saslušanja, sva trojica kao i D., izašli su iz zgrade
Ispostave  policije. On je tada D. upitao, što  to uradi i zbog čega im je ovo
priredio, pa je D. pokazao dlanove i rekao da su ga tukli. Iako je bila noć, s
obzirom na spoljnu rasvjetu on je  primijetio da su D. dlanovi  ruku  koje im
je pokazao bili otečeni, a D. im je kazao da su ga  u Stanici policije udarali
po glavi i on je tada zaista kroz kosu na tjemenu njegove glave napipao
»čvorugu«. Pošto su se udaljili od ulaznih vrata zgrade, D. ih je izmirio.  
Svjedok N.P. u iskazu datom na glavnom pretresu u bitnom je naveo da je par
dana nakon dogadjaja koji se okrivljenom stavlja na teret, bio u KC CG u
Podgorici. Tamo je bio službeno kako bi od nekog lica prikupio odgovarajuća
obavještenja. Na odjeljenju neurohirurgije sreo je B.D., kojeg dobro poznaje,
i sa njim se rukovao. Pitao ga je koji je razlog njegovog boravka na
odjeljenju i tom prilikom D. mu je rekao da je povrijedjen i da mu je te
povrede nanio okrivljeni dok je bio u Ispostavi Danilovgrad.  
Iz nalaza i mišljenja vještaka medicinske struke dr B.B. Kri.br.69/08 od
27.06.2008.godine, koji se zasniva na relevantnoj medicinskoj dokumentaciji,
utvrdjuje se da je oštećeni B.D. proveo na bolničkom liječenju jedan dan sa
početkom liječenja od 10.01.2008.godine, te da je zadobio laku tjelesnu
povredu i to: povredu glave u vidu diskretne nagnječine kože poglavine u
tjemenom predjelu glave sa lijeve strane, koja je nastala djelovanjem
zamahnute tupo-tvrde sile, ravne površine  slabijeg intenziteta djelovanja
koja sila je djelovala u jednom navratu, pri čemu vještak zaključuje da je ova
povreda mogla nastati djelovanjem zamahnute pesnice, pendreka i slično, kao i
povredu u vidu krvnog podliva kože svih prstiju lijeve šake koja je nastala
djelovanjem mehaničke sile ravne površine slabijeg intenziteta djelovanja,
koja  je dovela do oštećenja sitnih krvnih sudova prstiju, a da je takva
povreda mogla nastati, pritiskom  na prste šake i sl. Vještak je prednji nalaz
i  mišljenje dao na osnovu medicinske dokumentacije  izdate 10. januara
2008.godine kada je izvršen pregled i zaključuje da su  opisane povrede
nastale jedan do dva dana prije uradjenog pregleda. Na glavnom pretresu
vještak medicinske struke je pojasnio da je povreda u vidu krvnog podliva
prstiju lijeve šake mogla nastati od udarca pendrekom, te da sa sigurnošću ne
može tvrditi da li je ta povreda nastala samo jednokratnim djelovanjem sile,
već je moguće da je sila djelovala na pomenute prste lijeve šake povrijedjenog
u više navrata brzo jedno za drugim, a kada je povrijedjeni prstima lijeve
šake bio okrenut ka toj sili i nije bitnije mijenjao položaj lijeve šake u
odnosu na tu silu. Kod povreda prstiju oštećeni je morao imati izražen osjećaj
bola u prstima. Vještak je još pojasnio i da su povrede kod oštećenog mogle
nastati i tri dana prije 10.januara 2008.godine, s tim što je takva mogućnost
manje vjerovatna.  
Sud je cijenio nalaz i mišljenje ovog vještaka i njegovo pojašnjenje na
glavnom pretresu, pa je isti prihvatio kao jasan, stručan, objektivan i dat
prema pravilima struke i nauke.  
Iz izvoda iz kaznene evidencije Uprave policije PJ Podgorica
br.11-245/08-16428/2-3116 od 29.09.2008.godine, izdatog na ime okrivljenog
M.M., utvrdjuje se  da je okrivljeni osudjivan presudom Osnovnog suda u
Cetinju K br. 66/96 od 26.01.1998.godine zbog krivičnog djela iz čl. 77 st. 1
KZ RCG na novčanu kaznu  od 300,00 dinara, koja osuda je brisana
23.04.2008.godine.  
Sud je cijenio iskaz svjedoka - oštećenog B.D., pa je našao da se ovaj svjedok
istinito, jasno i odredjeno izjasnio o svim činjenicama važnim za ovu krivičnu
stvar. Naime, njegov iskaz ima punu podršku i u nalazu i mišljenju vještaka
medicinske struke dr B.B. Kri.br.69/08 od 27.06.2008.godine i pojašnjenju ovog
vještaka sa glavnog pretresa.  
Sud je imao u vidu navode svjedoka  V. A. da je  prisustvovao razgovoru
okrivljenog sa oštećenim B.  i to za svo vrijeme  za koje je taj razgovor
vodjen  i da okrivljeni oštećenog  nije mučio odnosno zlostavljao, jer bi on
to vidio. Medjutim, takav iskaz svjedoka Vaseckog kod  naprijed izvedenih
dokaza sud cijeni kao pristrasan i sračunato dat da pomogne njegovom  kolegi –
okrivljenom u izbjegavanju krivično pravne odgovornosti. Na drugoj strani
svjedoci M.B., M.D. i M.V. u ovom predmetu su  nezainteresovani, i njihovi
iskazi stoje u skladu sa iskazom oštećenog i nalazom i mišljenjem i
pojašnjenjem vještaka medicinske struke, pa njihove iskaze sud cijeni kao
objektivne i uvjerljive.  
Sud je cijenio i iskaz svjedoka B.V. u dijelu gdje je naveo da je za vrijeme
razgovora njegovih kolega – V. i M.a sa oštećenim kao i sa ovim licima iz
Nikšića on u prostoriju u kojoj je vodjen razgovor  navraćao više puta i u toj
kancelariji se kratko zadržavao i niko mu se tom prilikom od saslušanih lica
nije žalio na postupanje službenih lica, pa je našao da se ovaj svjedok
istinito izjašnjavao o činjenicama koje su mu poznate, ne upuštajući se u
izjašnjavanje o činjenicama koje mu nijesu poznate. Na isti način sud je
cijenio iskaz svjedoka P.N., koji je svjedočio o susretu sa oštećenim, dok je
oštećeni bio u bolnici.  
Na osnovu naprijed izložene činjenične gradje koja proizilazi iz sadržine
dokaza provedenih na glavnom pretresu, ovaj sud je zaključio da su se u
radnjama okrivljenog M.M. stekla sva bitna obilježja bića krivičnog djela
mučenje i zlostavljanje iz čl.167 st.3 u vezi st.2 KZ CG.  
Naime, iz iskaza svjedoka - oštećenog B.D. utvrdjuje se da je oštećeni B.D.,
Upravi policije – Ispostavi Danilovgrad, prijavio da mu je obijena radionica i
iz  radionice oduzet aparat za zavarivanje. Nakon završenog uvidjaja po
podnesenoj prijavi, oštećeni je sjutradan po pozivu došao u Ispostavu
Danilovgrad i  u prostoriji u kojoj  ga je okrivljeni saslušavao, okrivljeni
je oštećenom uputio riječi: »Ajde sada da čujemo pravu istinu«, a zatim ga
čupao za kosu, šamarao, te pendrekom u D. po prstima lijeve šake i glavi. Uz
to, iz nalaza i mišljenja vještaka medicinske struke i njegovog pojašnjenja na
glavnom pretresu, a koji se zasniva na medicinskoj dokumentaciji, utvrdjuje se
da je  oštećeni zadobio laku tjelesnu povredu i to u vidu diskretne nagnječine
kože poglavine u tjemenom dijelu glave sa lijeve strane, krvnog podliva kože
svih  prstiju lijeve šake, pri čemu  vještak zaključuje da su te povrede mogle
nastati djelovanjem zamahnute  pesnice odnosno pendreka, što sve stoji u
skladu sa iskazom oštećenog da ga je okrivljeni upravo uD. pendrekom po glavi
i prstima lijeve šake, kako to oštećeni navodi i u predhodnom postupku i na
glavnom pretresu. U skladnoj vezi sa iskazom oštećenog i nalazom i mišljenjem
vještaka medicinske struke, stoje i iskazi svjedoka M.B., M.D. i M.V., pa tako
svjedoci  M.B. i M.V., navode, da su nakon izlaska iz zgrade policije, prstima
kroz kosu oštećenog napipali »čvoruge« na njegovoj glavi, te da im je oštećeni
pokazao dlanove koji su bili otečeni, i da je oštećeni govorio da su ga u
Ispostavi policije tukli. Uz to i svjedok M.D. navodi da je nakon izlaska iz
zgrade Ispostave policije čuo kako se oštećeni  žali  njegovom ocu  B. da su
ga u Ispostavi tukli i pri tom pokazivao svoje dlanove, a sem toga  ovaj
svjedok ističe da je vidio  kako je u jednom momentu po zahtjevu okrivljenog,
oštećeni B. ušao u prostoriju u kojoj je on (tj. ovaj svjedok) davao  izjavu,
te da je po naredjenju  okrivljenog M., oštećeni morao da se okrene prema zidu
i tako stojeći, okrenut prema zidu odgovara na postavljena  pitanja, što sve
ide u prilog zaključku da je okrivljeni zlostavljao  oštećenog B., a sve u
cilju da bi oštećenog natjerao da prizna da se radi o tzv. »fingiranoj«
odnosno »isceniranoj » kradji. Oštećeni je naveo da je sjutradan od ovog
dogadjaja izvadio ljekarsko uvjerenje o zadobijenim povredama, te da je iz
Doma zdravlja Danilovgrad upućen u KC CG, gdje je liječen, pa dovodeći u vezu
iskaz oštećenog sa nalazom i mišljenjem vještaka medicinske struke iz kog se
utvrdjuje da je oštećeni na bolničkom liječenju proveo jedan dan sa početkom
liječenja od 10.01.2008.godine, sud izvodi zaključak da je vrijeme izvršenja
krivičnog djela dana 09.01.2008.godine. Takodje i svjedok M.V. navodi da je u
Ispostavi Danilovgrad bio dana 09.01.2008.godine, a čega se dobro sjeća, jer
mu je tog dana bio rodjendan, što dodatno potvrdjuje zaključak o vremenu
izvršenja krivičnog djela.  
Iz naprijed navedenih razloga, sud nije prihvatio odbranu okrivljenog u kojoj
je naveo da oštećenog B.D. nije udarao pendrekom, niti ga je čupao za kosu, te
da istom nije uputio riječi "Ajde sada da čujemo pravu istinu". Ovakva odbrana
okrivljenog obesnažena je iskazom svjedoka-oštećenog, nalazom i mišljenjem
vještaka medicinske struke dr B.B. Kri.br.69/08 od 27.06.2008.godine i
njegovim pojašnjenjem na glavnom pretresu, te iskazima svjedoka M.D., M.B. i
M.V.. Zbog toga je sud odbranu okrivljenog cijenio kao neistinitu i sračunato
datu u cilju izbjegavanja krivično-pravne odgovornosti.  
Krivično djelo zlostavljanje i mučenje iz čl 167 st.3 u vezi st2 KZ CG čini
onaj ko  zlostavlja drugog ili prema njemu postupa na način kojim se vrijedja
ljudsko dostojanstvo, a pod uslovom da to učini službeno lice u vršenju
službe. U konkretnom slučaju, okrivljeni M.M. je kao službeno lice u vršenju
službe - inspektor Uprave policije Ispostava Danilovgrad, prilikom obavljanja
razgovora sa oštećenim, oštećenog čupao za kosu, šamarao, te pendrekom u D. po
prstima lijeve šake i glavi. Ovakvo ponašanje okrivljenog prema oštećenom je
zlostavljanje, odnosno nečovječno postupanje koje se ispoljilo i kroz
nanošenja fizičkih patnji oštećenom, a što je utvrdjeno i iz nalaza i
mišljenja vještaka medicinske struke i  njegovog pojašnjenja, a koji se
izjasnio da je prilikom zadobijanja povrede u vidu krvnog podliva prstiju
lijeve šake oštećeni imao izražen osjećaj bola. Imajući u vidu činjenično
utvrđenje, pa dovodeći ga u vezu sa odredbom čl 167 st.3 u vezi st.2 KZ CG, to
su se u radnjama okrivljenog stekla sva obilježlja bića krivičnog djela
zlostavljanje i mučenje iz čl.167 st.3 u vezi st.2 KZ CG.  
Sud je u konkretnom slučaju cijenio psihički odnos okrivljenog prema izvršenom
krivičnom djelu, pa je našao da je okrivljeni predmetno krivično djelo učinio
sa direktnim umišljanjem, jer je bio svjestan svog djela i htio je njegovo
izvršenje.  
Sud je odbio predlog okrivljenog da se u dokaznom postupku u svojstvu svjedoka
sasluša M.Š., obzirom da je činjenično stanje bilo dovoljno utvrdjeno, a
provodjenje ovog dokaza bi vodilo nepotrebnom odugovlačenju postupka.  
Prilikom odlučivanja o vrsti i visini krivične sankcije, sud je imao u vidu
sve okolnosti na strani okrivljenog koje su značajne za njen izbor i visinu u
smislu čl.42 KZ CG, pa je od olakšavajućih okolnosti, na strani okrivljenog
našao da je porodična osoba – otac dvoje djece, dok otežavajućih okolnosti
nije bilo. Sud je imao u vidu raniju osudjivanost okrivljenog, obzirom da je
okrivljeni osudjivan presudom Osnovnog suda u Cetinju K br. 66/96 od
26.01.1998.godine zbog krivičnog djela iz čl. 77 st. 1 KZ RCG na novčanu kaznu
od 300,00 dinara, pa kako je navedena osuda brisana 23.04.2008.godine, a što
je utvrdjeno iz citiranog izvoda iz kaznene evidencije, to ista nije cijenjena
kao otežavajuća okolnost. Zbog toga je sud okrivljenom izrekao uslovnu osudu
kojom mu je utvrdio kaznu zatvora u trajanju od 3 mjeseca i istovremeno
odredio da se ista neće izvršiti ako okrivljeni za vrijeme od 1  (jedne)
godine po pravosnažnosti presude ne učini novo krivično djelo. Sud je našao da
se u konkretnom slučaju, a imajući u vidu naprijed navedene olakšavajuće
okolnosti, može očekivati da će se upozorenjem uz prijetnju kaznom uticati na
okrivljenog da ubuduće ne vrši krivična djela, te da nije nužno da se kazna
primijeni radi krivično-pravne zaštite, pa sud nalazi da će se u konkretnom
slučaju uslovnom osudom iz izreke ove presude u potpunosti ostvariti  svrha
izricanja krivičnih sankcija iz čl.52 KZ CG u okviru opšte svrhe izricanja
krivičnih sankcija iz čl. 4 st.2 KZ CG.  
Na osnovu čl. 199 i 202 ZKP-a okrivljeni je obavezan da na ime troškova
krivičnog postupka uplati ovom sudu iznos od 99,00 €, a koji troškovi se
odnose na nagradu odmjerenu vještaku medicinske struke dr B.B., kao i iznos od
30,00€ na ime sudskog paušala, koji paušal je odredjen shodno složenosti i
trajanju postupka uz ocjenu imovinskih prilika okrivljenog.  
Osnovom čl.212 st.2 ZKP-a, oštećeni B.D. je radi ostvarivanja imovinsko-
pravnog zahtjeva upućen na redovnu gradjansku parnicu.  
Na osnovu svega izloženog, a primjenom čl. 364 ZKP-a odlučeno je kao u izreci
ove presude.  
ZAPISNIČAR,
S U D I J A,
Slobodanka   Bojanić, s.r.
Vladimir Novović, s.r.  
PRAVNA POUKA : Protiv ove presude može se izjaviti žalba Višem sudu u
Podgorici u roku od 8 dana od dana prijema pismenog otpravka, a preko ovog
suda.  
DOSTAVLJENO:
 - ODT-u Podgorica
- Okrivljenom
- Oštećenom i njegovom punomoćniku nakon pravosnažnosti  