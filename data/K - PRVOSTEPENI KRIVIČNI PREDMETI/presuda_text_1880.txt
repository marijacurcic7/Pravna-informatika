OSNOVNI SUD U DANILOVGRAD
K.br.267/09
Dana 04.06.2010.godine
U IME NARODA
OSNOVNI SUD U DANILOVGRADU, kao prvostepeni, krivični, po sudiji pojedincu
Vladimiru Novoviću, uz učešće Bojanić Slobodanke, kao zapisničara, u krivičnom
predmetu okrivljenog Đ.D.a iz P., zbog krivičnog djela mučenje i zlostavljanje
iz člana 167 st 3 u vezi st 2 KZ CG, koga brani Lj.N., adv. iz P., odlučujući
po optužnom predlogu ODT u Podgorici, Kt.br. 1465/08 od 21.04.2009 godine,
koji je na glavnom pretresu zastupao Zoran Vučinić, zamjenik  ODT-a u
Podgorici, nakon održanog usmenog, glavnog i javnog pretresa, dana 01.06.2010
godine, u prisustvu zastupnika optužbe, okrivljenog I njegovog branioca,
oštećenog Đ.P. i punomoćnika oštećenog adv. A.J.,  donio je dana 04.06.2010.
godine i istog dana javno objavio,  
P R E S U D U  
Okrivljeni Đ.D., JMBG..., od oca M. i majke S., rođene B., rođen .... godine u
P., sa mjestom prebivališta u P. ul. S.O. br.., državljanin Crne Gore,
ovlašćeni policijski službenik Uprave policije PJ Podgorica, pismen, oženjen-
otac dvoje djece, završio srednju školu, srednjeg imovnog stanja, osuđivan
presudom Osnovnog suda u Kolašinu K.br. 1/02 od 12.04.2002. godine, zbog
krivičnog djela iz čl. 177 st.4 KZ RCG na 8 mjeseci zatvora uslovno na jednu
godinu.  
Kriv je 
Zato što je:
Dana, 31. avgusta 2008. godine, oko 21,30 časova u Podgorici u službenim
prostorijama Filijale Konik, PJ Podgorica, kao službeno lice u vršenju službe
zlostavljao oštećenog Đ.P., na način što je kao policajac prilikom obavljanja
razgovora sa oštećenim, istog udario pesnicom u predjelu stomaka, a potom i
drvenom motkom u predjelu glave, nakon čega ga je uhvatio rukama u predjelu
vrata, da bi ga zatim udario i pesnicom u predjelu lijevog uha, kojom prilikom
je oštećeni zadobio laku tjelesnu povredu u vidu nagnječenja u desnom tjemeno
sljepoočnom predjelu, crvenilo u predjelu zadnje strane vrata, crvenilo u
lijevom sljepoočnom jagodičnom predjelu i rascjep bubne opne lijevog uha bez
poremećaja sluha.

čime je izvršio krivično djelo mučenje i zlostavljanje iz člana 167 st.3 u vezi st. 2 KZ CG

pa ga sud primjenom citiranog zakonskog propisa, te čl. 4,5,15,32,36 i 42 KZ
CG i čl. 199, 202 i 364 ZKP-a
O S U Đ U J E  
Na kaznu zatvora u trajanju od 3 (tri) mjeseca.
Dužan je okrivljeni da na ime troškova krivičnog postupka uplati ovom sudu
iznos od 203,50 € i po osnovu paušala iznos od 30,00 €, a sve u roku od 15
dana po pravosnažnosti presude.
Na osnovu čl.212 st.2 ZKP-a oštećeni Đ.P. se radi ostvarivanja imovinsko-
pravnog zahtjeva upućuje na redovnu građansku parnicu.
Dužan je okrivljeni da oštećenom Đ.P. na ime troškova krivičnog postupka plati
iznos od 412,50 €, a u roku od 15 dana od pravosnažnosti presude.  
Obrazloženje:
Optužnim predlogom ODT u Podgorici Kt.br.1465/08 od 21.04.2009. godine,
okrivljenom Đ.D. stavljeno je na teret da je izvršio krivično djelo mučenje i
zlostavljanje iz čl.167 st.3 u vezi st.2 Krivičnog zakonika. Zatupnik optužbe
je u završnoj riječi na glavnom pretresu, prethodno precizirao činjenični opis
krivičnog djela iz optužnog predloga, na način što je u prvom redu poslije
riječi „dana 31. avgusta 2008 godine“, stavio i riječi „ oko 21,30 časova“, u
trećem redu odozgo poslije riječi „na način što je“ dodao je i riječi „kao
policajac“, i u posljednjem redu dispozitiva, nakon opisa tjelesnih povreda
dodao je i riječi „bez poremećaja sluha“. Predložio je da sud okrivljenog
oglasi krivim i osudi po zakonu.
Okrivljeni Đ.D. je u svojoj odbrani kako u istražnom postupku, tako i na
glavnom pretresu negirajući izvršenje krivičnog djela stavljenog mu na teret u
bitnom naveo da se dana 31 avgusta 2008 godine, oko 20 h nalazio u kući
njegovih komšija V.a, da su tom prilikom tu bili prisutni V. R., V. S., V. B.
i V. S.. Naveo je da je u jednom momentu V. S. zazvonio mobilni telefon, da je
S. uključila spikerfon na telefonu, te da je čuo muški glas sa albanskim
akcentom koji je nazvao „dobro veče“, pitao „je si li ti S.“, a zatim nakon
što je S. odgovorila da jeste, da je čuo da je to lice kazalo „ja sam P., onaj
koji ti je svršavao u usta i koji će da te jebe“, te da je tom prilikom
izgovorio još vulgarnosti i prijetio S. da će doći i da će  pobiti. Potom je
uzeo telefon od Sonje i  uspostavio je kontakt sa tim licem, koje mu se nije
predstavilo. Upitao ga je „je si li ti P.“, na šta mu je to lice odgovorilo
„ne kralju ja nijesam P., P. će doći za pet minuta, a ja sam njegov drug“.
Nakon tog razgovora upoznao je dežurnu službu, na način što je telefonom
pozvao kolegu O.M., kazao mu da su njemu i V. Sonji, upućene određene,
ozbiljne prijetnje preko telefona, i dao mu broj sa kojeg su ostvarene te
prijetnje i pozivi. Nakon izvjesnog vremena M. ga je obavijestio da je stupio
u kontakt sa tim licem, da mu se to lice nije predstavilo, da mu je kazalo da
živi pored policajca V., te da će doći u Stanicu policije na Koniku.  Naveo je
da ga je potom O.M. pozvao i saopštio mu da je lice Đ.P. došlo po pozivu
dežurne službe u Stanicu policije na Koniku, te da ga je isti pozvao da sa V.
S. i V. R., dođe u Stanicu policije, kako bi dali izjave povodom predmetnog
događaja. Okrivljeni je istakao da je u Stanicu policije došao u civilnoj
odjeći kao građanin, radi davanja odgovarajućih obavještenja, da je u Stanicu
pošao sa V. S. i V. R., da je sa Radovanom ušao u Stanicu, a da je Sonja
ostala u automobilu parkiranom ispred dežurne službe. Po ulasku u prostorije
dežurne službe zatekao je O.M., policajca na dužnosti, koji je bio i vođa
smjene, kao i momka kojeg je tada prvi put vidio. Naveo je da se rukovao sa
M., zatim i sa tim momkom, što je uradio i V. R., nakon čega se i predstavio
tom momku, i rekao mu da je on onaj Đ. kojeg je maltretirao, psovao i pitao ga
„je si li ti P.“, na šta mu je to lice odgovorilo „ne kralju, ja nijesam P.1,
ja sam P.2“. Upitao je tog momka zašto mu je prijetio i upućivao vulgarne
riječi, te zašto ih je upućivao S., nakon čega mu je taj momak odgovorio da to
nije bio on, već da je telefon pozajmio nekom licu, a da mu je na pitanje o
kom licu se radi, taj momak odgovorio „kakav bi ja drug bio, kada bi odao
nekog iz moje klape“. Ubrzo zatim u istu prostoriju su došli Ž.V., i majka
Đ.P., Đ.Š. kojoj je ispričao šta se sve desilo, nakon čega je ona počela da
viče na svog sina i uputila mu riječi „sram te bilo zašto si nas obrukao“.
Okrivljeni je dalje naveo da je čuo P. da je majci rekao da te riječi nije
uputio on, već njegov drug P., a da mu je majka pri tom rekla da ga svi u kući
zovu „P.“, te da ga je izrevoltiran, bivajući ubijeđen da je P. lice koje ga
je zvalo, otvorenim dlanom, desnom rukom gurnuo i to u predjelu brade. Nakon
toga P. je pozvao mobilnim telefonom neka lica da dođu u Stanicu policije i u
Stanicu su došla tri lica od kojih je jedan bio P. ujak, jedno lice na štakama
i jedan momak. Tvrdi  da je ispričao P. ujaku šta se sve desilo, da je ujak
nakon toga upitao P. „zašto je sve to uradio, i zašto je zvao“, a kako mu je
P. odgovorio „da nije zvao“, upitao je trećeg mlađeg momka koji je došao sa
njim „je li tačno da je P. pričao na telefon“, što je to lice i potvrdilo
navodeći da ne zna sa kim je P. pričao. Istakao je da ga je P. ujak pozvao da
ne podnosi prijavu protiv njegovog sestrića, već da se izmire, i da je on to
prihvatio, te su se nakon toga međusobno rukovali . Okrivljeni je dodatno
pojasnio da je zaposlen u Stanici policije na Koniku kao vođa smjene, da je
smjenu završio dan prije predmetnog događaja, te da se trebao javiti na službu
dan ili dva posle toga. Tvrdi da je tačno da je protiv njega povodom
predmetnog događaja vođen disciplinski postupak u Upravi policije i da mu je u
tom disciplinskom postupku izrečena mjera umanjene zarade za 30 posto, a na
period od mjesec dana. Naveo je da po pokretanju disciplinskog postupka protiv
njega, a posle nekoliko dana od ovog događaja, nije tražio od P. ujaka da se
izmire, niti je slao bilo koje lice kao emisara kod P. ujaka da bi se
izmirili. Takođe je istakao da P. nije mogao uskratiti nijedno pravo, obzirom
da tada nije postupao kao službeno lice, te da mu to nijesu uskratile ni
njegove kolege koje su tom prilikom bile na dužnosti navodeći da su se u
prostoriji u momentu kada je odgurnuo P. nalazili još i Ž.V., O.M., V. R., V.
S. i Đ..Š. Istakao je da su se iz Stanice policije razišli oko 22,00 h.
U završnoj riječi okrivljeni je naveo da prihvata završnu riječ svog branioca
Branilac okrivljenog, advokat Lj.N. je u završnoj riječi zastupao tezu da nema
dokaza da je njegov branjenik počinio krivično djelo stavljeno mu na teret
zbog čega je predložio da ga sud oslobodi od optužbe.
Sud je na glavnom pretresu u dokaznom postuku saslušao svjedoka oštećenog
Đ.P., saslušao svjedoke Đ.Š., V. R., V. S., O.M., Ž.V., pročitao izvještaj
ljekara specijaliste hirurga Urgentnog bloka od 01 ili 04.09.2008. godine
godine, a čiji je br. protokola 11135, izvještaj ljekara specijaliste hirurga
Urgentnog bloka dr S.Femića od 01.09.2008. godine, rentgenološki nalaz
Urgentnog bloka od 01.09.2008. godine, rentgenološki nalaz vrata kičme od
02.09.2008. godine, izvještaj ljekara specijaliste ortopeda Urgentnog bloka od
02.09.2008. godine, CT glave i mozga urađen 02.09.2008. godine, izvještaj
ljekara specijaliste ORL dr V.K. od 02.09.2008. godine, izvještaj ljekara
specijaliste ORL od 03.09.2008. godine, saslušao vještaka medicinske struke
prof.dr D.Č., pročitao dopis Uprave policije Područna jedinica Podorica
Ekspozitura za JRM br. 03-224/10-7041/1 od 26.03.2010. godine ,izvršio uvid u
rješenje Uprave policije br. 151-132/2008-1 od 27.11.2008. godine, i pročitao
izvod iz kaznene evidencije Uprave policije Područna jedinica Berane ispostava
Plav br. 02-302, od 24.12.2009. godine.
Svjedok oštećeni Đ.P. je u svom iskazu datom u istrazi i na glavnom pretresu u
bitnom naveo da se dana 31.08.2008. godine, sa svojim bratom od ujaka M.P.,
Š.G. i još jednim licem nalazio u centru Podgorice, da mu je preko puta hotela
Crna Gora prišlo jedno nepoznato lice i zatražilo da se posluži njegovim
mobilnim telefonom, obzirom da to lice nije imalo na računu svog telefona, da
mu je dao telefon i da je to lice razgovaralo 2-3 minuta, odnosno da je
zadržalo telefon 2-3 minuta. Tvrdi da je telefon dao ovom licu u periodu
između 19,30 i 20,00 časova, da mu je nakon što je to lice završilo razgovor
zazvonio telefon i da ga je pozvalo muško lice sa njemu nepoznatog broja, koje
mu je uputilo raznorazne riječi, a između ostalog i riječi „naćemo te, đe si,
ko si i ubit“. Naveo je da je prekinuo vezu, ali da mu je potom opet nekoliko
puta zvonio telefon, da se i tada javljao i lijepo predstavljao da je P..a Đ.
navodeći i gdje živi, da je sa druge strane veze bilo više lica i da ga je
potom pozvao i jedan stariji čovjek koji mu je prijetio kako će da ga nađe.
Nakon tih poziva na telefon ga je pozvao dežurni policajac M. koji mu je rekao
da se javi u Stanicu policije na Koniku, što je on i uradio i u Stanicu
policije došao oko 20,20 časova. Tamo ga je kulturno dočekao dežurni
policajac, ali se ubrzo pojavio i Đ.D., koji je došao sa još jednim momkom i
uputio mu riječi „Odakle ti broj“ nakon čega ga je stisnutom pesnicom udario u
predjelu stomaka, od kog udarca nije pao, već poklekao, izgubio vazduh i
oslonio se na stolicu, pa je ponavljajući pitanje „odakle ti broj“ i
odbijajući da čuje njegovo objašnjenje povodom toga samo govorio „lažeš,
lažeš“. Naveo je da ga je još jednom stisnutom pesnicom udario u predjelu
njegove desne strane trupa, zatim u predjelu rebara, a pošto opet nije htio
čuti negovo objašnjenje uzeo je drvenu palicu, nalik na dršku od metle, kojom
ga je udario 2 do 3 puta po glavi. Od tog udarca se preznojio i plakao. U
istoj prostoriji je sve vrijeme bio prisutan dežurni policajac Milenko, lice
koje je došlo sa Đ., a nakon toga je u prostoriju ušao i njegov komšija,
takođe policajac,  Ž.V.. Istakao je da ga je Đ.D. u prisustvu Ž.V. gurkao i
povlačio, tako što ga je dizao i spuštao sa stolice, da ga je nakon pitanja da
pozove ujake, njegovim telefonom udarao po usnama, odnosno da mu je ugurkivao
telefon u usta govoreći „nabiću ti telefon u usta“ i da je potom u prostoriju
ušla osoba za koju je Đ.D. kazao da mu je kćerka, koju osobu je tada prvi put
vidio i da je to isto kazala i ta osoba za njega. Tada je došla i njegova
majka Đ. Šćipa koja mu se obratila riječima „što si uradio, ako si ti to
uradio ja ću da te tužim, a za ovo što sam vidjela svojim očima, ja ću vas da
tužim“ i da je pri tom mislila na policajce koji su tu bili prisutni. Svjedok
je istakao da ga je potom Đ.D. u prisustvu Ž.V., dežurnog policajca M., momka
koji je došao sa Đ. i njegove majke Š., stisnutom pesnicom u kojoj je držao
palicu, udario pesnicom u predjelu lijevog uha, od kog udaraca se naslonio na
sto, a zatim i pao u nesvjest, da mu je svijest došla nakon toga i da se
nalazio u kupatilu odnosno malom wc-u pored te prostorije i da ga je policajac
Ž.V. polivao vodom. Po njegovom pozivu nakon 5 do 10 minuta u Stanicu su došli
njegovi ujaci P.A., P.P. i P.M., a da je sa majkom i dežurnim policajcem
Milenkom ostao u prostoriji, dok su ostali pošli na drugo mjesto. Ubrzo ga je
ujak Paljušević Agron pozvao da krenu, a Đ.D. ih je pozivao da svi zajedno
popiju piće, dok je osoba koju je Đukić predstavio kao svoju kćerku prilikom
izlaska rekla „dobro su te namagarčili“. Svjedok je dalje naveo da je po
povratku u svoju kuću vidio komšiju Ž.V. koji je njegovoj majci rekao „da ti
nije bilo mene, on bi ga ubio“, da je u kući povratio, nakon čega su ga odveli
u Hitnu pomoć, zatim i u Urgentni blok. Nakon nekoliko dana njegov ujak V.P.
mu je pričao da su ga lično Đ.D., ili neka druga lica u njegovo ime zvala kako
bi se pomirili, a zatim je kod njegovog ujaka P.A. bio i H.G.-predstavnik
Roma, radi mirenja sa Đ..
Ovaj svjedok je dodatno pojasnio da je Ž. kada je ušao u prostoriju u Stanicu
policije rekao „ako si ti to uradio reci, jer te više neće tuć“, da se Đ.
pošto je njegova majka došla u Stanicu policije drsko kretao i prema njoj,
nakon što je rekla da će tužiti i njega i druge za sve što je vidjela. Svjedok
je pojasnio da je u Urgentnom bloku ukazao ljekarima na mjesta gdje je bio
udaren i to, u predjelu stomaka, trupa sa desne strane negdje kod rebara,
zatim najviše glave i udarac u predjelu uha i vrata, te da mu je od udarca na
rebrima ostalo crvenilo.
U završnoj riječi i oštećeni i njegov punomoćnik adv. A.J. su se pridružili
završnoj riječi zastupnika optužbe. Oštećeni se pridružio krivičnom gonjenju
protiv okrivljenog, dok je za imovinsko-pravni zahtjev naveo da će ga
ostvariti u parnici. Punomoćnik oštećenog je u ime oštećenog tražila troškove
za uvid i razmatranje spisa, te prisustvo na održane i odlošene pretrese.
Svjedok Đ.Š. je u svom iskazu datom u istrazi i na glavnom pretresu u bitnom
navela da se dana 31.08.2008. godine nalazila u svojoj porodičnoj kući u ul.
Koste Racina, da joj je njen sin P. negdje oko 19 h rekao da će izaći u grad
sa bratom od ujaka, da je nakon sat vremena od toga kod nje došla njena
komšinica V.Ž., koja je inače supruga policajca V.Ž., i da ju je Vera pitala
gdje joj je sin, i kazala da je isti zvao i prijetio policiji. Nakon toga
pošla je u pravcu Stanice policije na Koniku, gdje je kroz prozor od jedne
kancelarije, obzirom da je bio otvoren, čula glas svog sina koji je tom
prilikom rekao „nijesam ja to uradio, neću da priznam“. U prostoriji su bili
prisutni dežurni policajac koji je bio u uniformi, V.Ž., Đ.D. i njen sin P..
Navela je da je vidjela da je Đ.D. držao rukama u predjelu vrata njenog sina
P. i da ga je nakon što je ušla u prostoriju, desnom rukom u kojoj je držao
palicu udario u predjelu lijevog uha, od kog udarca je njen sin pao na pod i
bio u nesvjesti. Dalje je navela da je V.Ž. govorio Đ.D. da ne tuče njenog
sina, i da ga je potom V.Ž. podigao i izveo kroz vrata u hodnik. Istakla je da
je nakon toga kazala „e sine, sine, ako je ovo tačno ja ću te tužiti, a za ovo
što sam vidjela, ja ću ih tužiti“, da joj se Đ.D. obratio riječima „šta si to
gospođo vidjela“ i „šta bi bilo gospođo da neko vašoj kćeri kaže, svršavam ti
u usta“, da je nakon toga u prostoriju ušla djevojka, koja je njenom sinu
rekla „znam da ti nijesi zvao, dobro su te magarčili“.  Ubrzo nakon ovog
događaja u prostoriju Stanice policije došli su i P., A. i R. odnosno M. P., a
zatim je i njen brat A. pozvao njenog sina da se smiri da pođu kući. Kod kuće
zatekla je V.Ž. koji joj je rekao „nemoj da vičeš, nijesam ti ja ništa kriv,
jer da nijesam pošao, on bi ti ga ubio“, a po dolasku njenog muža sa posla, on
je sa njenim sinom P. pošao u Hitnu pomoć.
Svjedok V. R. je u svom iskazu u istrazi i na glavnom pretresu u bitnom naveo
da se dana 31.08.2008. godine u večernjim satima nalazio u svojoj kući zajedno
sa svojim sestrama S. i S., majkom Brankom i komšijom Đ.D.. U jednom momentu
njegovoj sestri Sonji je zazvonio telefon. Broj njenog telefona je
069/279-090, a neko lice je zvalo sa broja 069/968-831. S. je potom uključila
interfon, i čuo je da je to lice pitalo „je si li ti Sonja“, te da je nakon
potvrdnog odgovora i pitanja da se predstavi to lice odgovorilo da se zove P..
Kada ga je njegova sestra pitala „koji P.“, to lice je odgovorilo „koji će te
jebati, svršavati u usta i sipati spermu“. To lice je takođe prijetilo da će
baciti bombu, da će ih ubiti i zaklati, prijeteći njegovoj odnosno porodici
njegove sestre. Naveo je da je to lice imalo uzrečicu „kralju“, da ga je nakon
toga pozvala njegova sestra i dala telefon komšiji Đ.D., da je i tada bio
uključen interfon, te da ga je Đ. pitao „je li P.“, na šta mu je to lice
odgovorilo „nije P., nego njegov drug“. Istakao je da je to lice Đ.D. pozvalo
da dođe u kafanu na Koniku koju zovu kod R. i K., „ako nije pička“, da ga je
nakon završenog razgovora sa Đ. pozvao i da mu je to lice reklo da se nalazi
kod Vampirice kod  zgrade „Razvršje“. O svemu ovom Đ.D. je obavijestio Stanicu
policije na Koniku, i pitao dežurnog policajca kojeg je pozvao, da li može da
provjeri taj broj i stupi u kontakt sa tim licem. Oko 21.30 h Đ.D. su
obavijestili da će to lice koje je vlasnik broja doći na Konik, nakon čega je
sa Đ.D. i sestrom S. pošao u Stanicu na Koniku. Njegova sestra S. ostala je u
kolima, a on je sa Đ.D. ušao u Stanicu i u prostoriji je zatekao dežurnog
policajca i Đ.P.. Naveo je da je dežurni policajac pitao Đ.P. „je si li ti
zvao“, da mu je Đ. odgovorio da nije on zvao, već da je zvao neki njegov drug
kojeg je sreo u prolazu, te da nije čuo taj razgovor. Nakon tog razgovora u
prostoriju je ušla i P.ina majka, koja  je pozvala njenog sina da prizna ko je
zvao sa telefona V. S., te da je Đ.P. kazao „kakav bi drug bio kada bih izdao
druga iz klape“ i da je Đ.P. i zaplakao i kroz suze rekao „kada ga uhvatim ja
ću ga sopstvenim rukama zadaviti“. Dalje je naveo da je Đ.D. krenuo u pravcu
Đ.P. i da ga je dlanom lagano gurnuo i to u bradu, odnosno u bradu i lice, da
nije vidio da je bilo ko koga udario, a da je potom po nagovoru njegove majke
Đ.P. pozvao svog ujaka da dođe. Zatim su i došla tri lica od koji je jedan i
bio na štakama, da je pretpostavljao da se radilo o ujacima Đ.P., te da je
jedan od njih razgovarao sa P. na Albanskom jeziku, a da ga je na Crnogorskom
jeziku pozvao da sve prizna. Istakao je da su P.ini ujaci pričali sa njim i sa
Đ.D. kako bi riješili nesporazum mirnim putem i bez podnošenja prijave. Tvrdi
da je tada bilo  oko 22,00 h.
Svjedok V. S. je u svom iskazu u istrazi i na glavnom pretresu u bitnom navela
da se dana 31.08.2008. godine u večernjim satima nalazila u svojoj kući
zajedno sa svojim bratom Radovanom, sestrom S., majkom B. i komšijom Đ.D., da
ju je oko 20,20 h na njen mobilni telefon pozvalo muško lice i pitalo „je si
li ti Sonja“, da ga je pitala ko je i da joj se predstavio kao „P.“, te da joj
je na pitanje koji P., to lice doslovice kazalo „koji će te jebati, svršavati
u usta i sipati spermu“, zatim da joj je to lice prijetilo da će njenoj
porodici baciti bombu na kuću, da će ih poklati i da neće više postojati.
Navela je da je spikerfon na telefonu uključila odmah nakon što joj se to lice
predstavilo kao P., da je ubrzo potom pozvala to lice i dala telefon Đ.D.u
koji ga je pitao je li on P., da mu je to lice odgovorilo da nije i da mu je
prijetilo i pozvalo ga da dođe u kafanu kod „R. i K.“, ako smije ako nije
„pička“. To lice je prijetilo i njenom bratu na isti način kao i Đ.D.. Đ.D. je
o tom događaju obavijestio dežurnog  policajca i pozvao ga da sazna ko je
vlasnik tog broja. Nakon pola sata Đukića je pozvao dežurni policajac da dođe,
obzirom da je vlasnik tog broja kazao da će doći u Stanicu policije. Navela je
da je civilnim automobilom Đ.D.a pošla sa njim i njenim bratom u Stanicu
policije na Koniku, da su u Stanicu ušli Đ.D. i njen brat, a da je ona ostala
u kolima. Kako je iz auta u kom je sjedjela mogla vidjeti i čuti šta se dešava
u prstoriji u Stanici policije, vidjela je da se njen brat i Đ.D. rukuju sa
jednim policajcem i jednim momkom, a zatim je čula da je Đ.D. pitao to lice
zašto je zvao, te da mu je to lice odgovoralo histerično riječima „nisam ja
kralju“. Posle nekoliko minuta u prostoriju su ušli jedna žena i čovjek, a
zatim je i ona ušla u prostoriju. Đ.D. je objašnjavao toj ženi o čemu se radi,
a riječ je bilo o majci momka koji se nalazio u prostoriji. Ta žena je počela
da viče na svog sina obraćajući mu se riječima „sram te bilo, obrukao si nas,
obrukao si porodicu, ja i otac se mučimo za tebe, a ti si nam ovo napravio,
imaš li ti sestru kući“ i „ako nećete vi da ga prijavite, ja ću ga prijaviti,
ja ću ga zatvoriti“. Dalje je navela da je upitala tog momka „zašto si me
zvao, zašto si mi prijetio“, da joj je kroz plač odgovorio „nijesam ja majko,
P. je“, te da je majka tog momka rekla „mi tebe sine kući zovemo P.“. Nakon
toga Đ.D. je prišao i rukom odgurnuo Đ.P., tako što ga je dlanom odgurnuo u
lice, pri čemu se nije radilo o udarcu jakog inteziteta. Đ.P. je svojim
mobilnim telefenom pozvao neko lice, pa su vrlo brzo u Stanicu došla njegova
dva ujaka i brat od ujaka. Ujaci su vikali na Đ.P., a zatim je razgovor
nastavljen na albanskom jeziku. Rodbina Đ.P. ih je zamolila da ne podnose bilo
kakvu prijavu protiv Đ. P., nakon čega su im se izvinili i pozvali ih na kafu.
Svjedok O.M. je u svom iskazu datom u istrazi u bitnom naveo da je zaposlen
kao policajac pri Filijali Konik UP PJ Podgorica, da je kritične večeri bio
dežurni starješina. U Filijalu je došao njegov kolega D.Đ., koji mu je rekao
da ga je telefonom uznemiravao izvjesni Đ.P., a zatim je u Filijalu došlo i to
lice. Naveo je da su se u istoj prostoriji nalazili on, Đ.P. i Đ.D.. Među
njima dvojicom je došlo do verbalne rasprave oko toga da li je sa mobilnog
telefona P. Đ. bilo poziva i ko je zvao, da bi u jednom momentu Đ.D. ustao sa
stolice i prišao Đ.P., uhvatio desnom rukom u predjelu vrata i potom ga tako
odgurnuo od sebe. Osim tog fizičkog kontakta među njima u kancelariji više
nije bilo nikakavog kontakta. Svjedok je dalje naveo da je sve vrijeme bio u
kancelariji dok P. Đ. nije izašao iz iste, da je u međuvremenu došao i njegov
kolega V.Ž., majka P. Đ., a nakon toga i ujaci P. Đ. koji su u hodniku
razgovarali sa Đ.D.om sa jednim pomirljivim tonom.
Svjedok O.M. je u svom iskazu datom na glavnom pretresu u bitnom naveo da je
kritične večeri bio na svom radnom mjestu kao policajac, u Stanici policije na
Koniku, te da je bio dežurni starješina. Oko 21,00 h telefonom ga je pozvao
Đ.D. i tom prilikom kazao da mu je neko lice prijetilo preko telefona i da će
doći u Stanicu policije. Smatrao je taj telefonski poziv kao prijavu Đ.D.. U
Stanicu policije je došao Đ.P., a potom i Đ.D.. Njih dvojica su vodili
razgovor u vezi nekih telefonskih prijetnji, a zatim je došlo i do fizičkog
kontakta, na način što je Đ.D. dok je sjedio na stolici na 20-30 cm od Đ.P.,
odgurnuo Đ.P., tako što ga je gurnuo u predjelu vrata. Đ.P. od ovog guranja
nije pao. Nakon toga više nije bilo nikakvog kontakta između njih dvojice.
Dalje je naveo da u momentu guranja u prostoriji nije bilo nikog osim njega,
Đ.D. i Đ.P.. U međuvremenu je došao i kolega V.Ž. i majka P. Đ., a kasnije su
došli i ujaci P. Đ. koji su razgovarali sa njim i Đ.D.. Ovaj svjedok je
pojasnio da je sve vrijeme bio u kancelariji dok se u njoj nalazio Đ.P., da
nije vidio da mu je neko nabijao telefon u usta, da ga niko nije dizao i
spuštao sa stolice, te da niko nije imao drvenu palicu u ruci. Naveo je i da
je Đ.P. u jednom momentu malaksao i počeo da gubi svijest, te da mu je neko
dao da popije čašu vode i da se oporavio.  Svjedok je pojasnio i da je pozvao
Đ.P. na mobilni telefon da se javi u stanicu policije i da mu je Đ.P. saopštio
da je na putu prema stanici policije, a da ga je o tome obavijsetio Đ.D..
Pitao je Đ.P. ko je zvao Đ.D., a Đ. mu je odgovorio da on nije zvao, već neki
njegov drug po imenu P..
Svjedok V.Ž. u svom iskazu datom u istrazi u bitnom naveo da je zaposlen kao
policajac pri Filijali Konik UP PJ Podgorica. Predmetne večeri 31.08.2008.
godine, nije radio, već se nalazio u svojoj kući u ul.K.R. Naveo je da Đ.D.
poznaje kao svog kolegu, a da P. Đ. poznaje, jer je njegov komšija. Istog dana
u večernjim satima pozvao ga je Đ.D. koji se nalazio u Filijali na Koniku i
pitao ga da li mu je komšija P. Đ., na šta mu je odgovorio da jeste, a zatim
mu je Đ. rekao da ga je neko uznemiravao sa mobilnog telefona koji je
vlasništvo P. Đ.. Nazvao je P. oca i po njegovoj molbi pošao u Filijalu na
Koniku kako bi vidio o čemu se radi. U momentu kada je ulazio u Filijalu,
dolazila je i majka P. Đ., Š.Đ.. U jednoj prostoriji Filijale primijetio je
Đ.D.a, Đ.P. i kolegu O.M.. Sva trojica su sjedjela i razgovarala. Pitao je P.
u prisustvu njegove majke je li on koga zvao i uznemiravao, a on mu je
odgovorio da nije, već da je moguće da je sa njegovog broja zvao jedan njegov
drug. Ovaj svjedok je istakao da za vrijeme dok se nalazio u kancelariji nije
vidio da je njegov kolega Đ.D. na bilo koji način fizički ugrožavao P. Đ..
Naveo je da je među njima postojala rasprava u vezi telefonskog poziva, te da
je nakon toga izašao u hodnik i da mu nije poznato šta se dešavalo do njegovog
dolaska u Filijalu Konik, odnosno poslije njegovok izlaska iz kancelarije u
hodnik. Nakon što je izašao iz Filijale došao je ujak P. Đ. sa još dva
mladića, sa kojima je razgovarao i objasnio A.P. zašto je došao u Filijalu, te
da se unutra nalaze njegova sestra i sestrić sa njegovim kolegama Đ. i O.. Po
povratku u kancelariju P. Đ. ga je pitao gdje ima vode, na šta mu je pokazao
na toalet. Đ. se ustao sa stolice, pošao do toaleta i nedugo zatim vratio i
sjeo na istu stolicu. Pojašnavajući svoj iskaz dat u istrazi ovaj svjedok je
na glavnom pretresu naveo da je po dolasku u Stanicu policije na Koniku, pitao
Đ.P. je li koga zvao i uznemiravao, da mu je  odgovorio da nije, već da je
moguće da je sa njegovog broja zvao jedan njegov drug P..  Nije vidio da je
bilo ko udario Đ.P., niti da je ko u ruci držao bilo kakvu drvenu palicu dok
se nalazio u stanici policije. Dalje je naveo da za vrijeme njegovog boravka u
Stanici Đ.P. nije gubio svijest, niti je bio malaksao, te da nije zajedno išao
sa njim u toalet, jer mu je pokazao gdje se toalet nalazi. Pojasnio je da je
nakon što su se razišli iz Stanice policije, zajedno sa ujakom Đ.P., P.A.,
pošao u kuću kod porodice Đ.P., da se tamo raspravljalo o tome je li ko udarao
P., i da im je rekao da  za vrijeme njegovog prisustva u Stanici niko nije
udario P..
Iz sadržine izvještaja ljekara specijaliste hirurga Urgentnog bloka od 01.ili
04.09.2008. godine, a čiji je br. protokola 11135, izvještaja ljekara
specijaliste hirurga Urgentnog bloka dr S.F od 01.09.2008. godine,
rentgenološkog nalaza Urgentnog bloka od 01.09.2008. godine, rentgenološkog
nalaza vrata kičme od 02.09.2008. godine, izvještaja ljekara specijaliste
ortopeda Urgentnog bloka od 02.09.2008. godine, CT glave i mozga urađenog
02.09.2008. godine, izvještaja ljekara specijaliste ORL dr V.K. od 02.09.2008.
godine, izvještaja ljekara specijaliste ORL od 03.09.2008. godine, te nalaza i
mišljenja vještaka sudske medicine dr D.Č. utvrđuje se da je Đ.P. u predmetnom
događaju zadobio sledeće povrede: nagnječenje u desnom tjemeno sljepoočnom
(ili sljepoočno potiljačnom) predjelu, promjera 2x2 cm, crvenilo u predjelu
zadje strane vrata, promjera 3x3 cm, crvenilo (ili nagnječenje) u lijevom
sljepoočnom jagodičnom predjelu, 2x3 cm, rascjep bubne opne lijevog uha, bez
poremećaja sluha i povrede labirinta, te da se navedene povrede u vrijeme
nanošenja, pojedinačno ili zbirno, kvalifikuju kao laka tjelesna povreda.
Navedene povrede nastale su višekratnim djelovanjem tupine mehaničkog oruđa,
gdje spada otvorena i zatvorena šaka, obuveno stopalo, pendrek, šipka i druga
tupa sredstva. Vještak je pojasnio da je Đ.P. prilikom zadobijanja povreda u
vidu nagnječenja u tjemeno sljepoočnom predjelu, crvenila u predjelu zadnje
strane vrata, crvenila u lijevom sljepoočnom jagodičnom predjelu trpio bolove
srednjeg inteziteta i to vrlo kratko, dok povreda u vidu rascjepa bubne opne,
dovodi do veoma jakih bolova i neprijatnosti koja se ogleda u zujanju ušima,
nesvjestici i slično. Sve povrede su mogle dovesti do gubitka svijesti izuzev
crvenila u predjelu zadnje strane vrata. Vještak je mišljenja da se prema
analiziranoj medicinskoj dokumentaciji radi o svježim povredama, jer bi u
suprotnom ljekari naveli „status post“ što bi značilo da se radi o starijim
povredama. Navedene povrede mogle su nastati 31.08.2008. godine, u večernjim
časovima stim što vještak nije isključio mogućnost da su navedene povrede
nastale i prije i poslije događaja.
Sud je cijenio nalaz i mišljenje ovog vještaka, pa je isti prihvatio kao
jasan, stručan, objektivan i zasnovan na pravilima struke i nauke, a na koji
ni stranke nijesu imale primjedbi.
U dopisu Uprave policije Područna jedinica Podorica Ekspozitura za JRM br.
03-224/10-7041/1 od 26.03.2010. godine, navedeno je da je V. S- iz P-, dana
01.09.2008.godine, podnijela pismenu prijavu u PJ Podgorica, protiv Đ.P., te
da je Đ.D. dana, 31.08.2008. godine, zajedno sa V. S-  došao u Filijalu Konik,
gdje je obavio razgovor sa Đ.P.,a tog dana nije bio na službenoj dužnosti.
Uvidom u rješenje Uprave policije br. 151-132/2008-1 od 27.11.2008. godine,
utvrđuje se da je povodom istog događaja zbog kojeg se okrivljenjom sudi,
proveden disciplinski postupak protiv Đ.D., od strane Disciplinske komisije
Uprave policije,  te mu je u tom postupku, zbog težeg disciplinskog prekršaja
iz čl. 59 st. 1 tač. 4 Zakona o državnim službenicima i namještenicima
izrečena disciplinska mjera novčana kazna u visini 30% od zarade ostvarene u
mjesecu izvršenog prekršaja.
Iz izvoda iz kaznene evidencije Uprave policije Područna jedinica Berane
ispostava Plav br. 02-302, od 24.12.2009. godine, utvrđuje se da je Đ.D.
osuđivan presudom Osnovnog suda u Kolašinu br.1/02 od 12.04.2002. godine, zbog
krivičnog djela iz čl. 177 st.4 KZ RCG na 8 mjeseci zatvora uslovno na jednu
godinu.
Sud je cijenio iskaze svjedoka oštećenog Đ.P. i svjedoka Đ. Š., pa je utvrdio
da su se ovi svjedoci istinito, potpuno i objektivno izjasnili o činjenicama
važnim za ovu krivičnu stvar, a koje se odnose na dešavanja u policijskoj
Stanici na  Koniku, pri čemu se iskazi ovih svjedoka o postupanju okrivljenog
i zadobijenim povredama kod oštećenog, potvrđuju  medicinskom dokumentacijom i
nalazom i mišljenjem vještaka sudske medicine dr D. Č..
Sud je cijenio iskaze svjedoka V. S. i V. R., kao i iskaze svjedoka O.M. i
V.Ž. Veljka, pa je našao da su isti neistiniti, jer su su iskazi ovih svjedoka
neuvjerljivi i smišljeno dati u cilju pomaganja okrivljenom Đ.D.u da izbjegne
krivično pravnu odgovornost, budući da su V. S. i V. R. prijatelji
okrivljenog, a O.M. i V.Ž. njegove kolege. Naime ovi svjedoci su naveli da je
Đ.D. prilikom obavljanja razgovora sa oštećenim Đ.P., istog samo odgurnuo
rukom u predjelu vrata, te da mu više nije zadao niti jedan udarac, što je u
suprotnosti sa medicinskom dokumentacijom o povredama oštećenog, kao i nalazom
i mišljenjem vještaka sudske medicine dr D.Č..
Na osnovu naprijed izložene činjenične gradje proizašle iz dokaza provedenih
na glavnom pretresu ovaj sud je utvrdio da je okrivljeni Đ.D. izvršio krivično
djelo mučenje i zlostavljanje iz čl.167 st.3 u vezi st.2 KZ CG. Naime,
okrivljeni Đ.D. je dana 31 avgusta 2008. godine , oko 21,30 časova u Podgorici
u službenim prostorijama Filijale Konik, PJ Podgorica, kao službeno lice u
vršenju službe zlostavljao oštećenog Đ.P., na način što je kao policajac
prilikom obavljanja razgovora sa oštećenim, istog udario pesnicom u predjelu
stomaka, a potom i drvenom motkom u predjelu glave, nakon čega ga je uhvatio u
predjelu vrata, da bi ga zatim udario i pesnicom u predjelu lijevog uha, kojom
prilikom je oštećeni zadobio laku tjelesnu povredu u vidu nagnječenja u desnom
tjemeno sljepoočnom predjelu, crvenilo u predjelu zadnje strane vrata,
crvenilo u lijevom sljepoočnom jagodičnom predjelu i rascjep bubne opne
lijevog uha bez poremećaja sluha.
Sve naprijed navedene činjenice sud je utvrdio iz iskaza svjedoka oštećenog
Đ.P. koji je naveo da se dana 31.08.2008. godine, po pozivu dežurnog policajca
O.M. uredno odazvao istom i oko 20,20 h došao u Stanicu policije na Koniku, da
ga je Đ.D. prilikom obavljanja razgovora sa njim stisnutom pesnicom udario u
predjelu stomaka, od kog udarca  nije pao, već poklekao, izgubio vazduh i
oslonio se na stolicu,  a nakon toga i  drvenom palicom, kojom ga je udario po
glavi, te udario pesnicom u predjelu lijevog uha, zatim i iz iskaza svjedoka
Đ. Š. koja je navela da je dana 31.08.2008. godine, došla u Stanicu policije
na Koniku, da je vidjela da je Đ.D. uhvatio rukama u predjelu vrata njenog
sina Đ.P. i da ga je nakon što je ušla u prostoriju FIlijale, desnom rukom u
kojoj je držao palicu udario u predjelu lijevog uva, a što se potvrđuje i iz
izvještaja ljekara specijaliste hirurga Urgentnog bloka od 01 ili 04.09.2008.
godine, a čiji je br. protokola 11135, izvještaja ljekara specijaliste hirurga
Urgentnog bloka dr S.F. od 01.09.2008. godine, rentgenološkog nalaza Urgentnog
bloka od 01.09.2008. godine, rentgenološkog nalaza vrata kičme od 02.09.2008.
godine, izvještaja ljekara specijaliste ortopeda Urgentnog bloka od
02.09.2008. godine, CT-a  glave i mozga urađenog 02.09.2008. godine,
izvještaja ljekara specijaliste ORL dr V.K. od 02.09.2008. godine, izvještaja
ljekara specijaliste ORL od 03.09.2008. godine, i nalaza i mišljenja vještaka
sudske medicine dr D.Č.. Iz nalaza i mišljenja vještaka sudske medicine dr
D.Č. utvrđuje se da je oštećeni u predmetnom događaju zadobio sledeće povrede:
nagnječenje u desnom tjemeno sljepoočnom (ili sljepoočno potiljačnom)
predjelu, promjera 2 x 2 cm, crvenilo u predjelu zadje strane vrata, promjera
3x3 cm, crvenilo (ili nagnječenje) u lijevom sljepoočnom jagodičnom predjelu,
2x3 cm, rascjep bubne opne lijevog uha, bez poremećaja sluha i povrede
labirinta, te da se navedene povrede u vrijeme nanošenja, pojedinačno ili
zbirno, kvalifikuju kao laka tjelesna povreda. Povrede su nastale višekratnim
djelovanjem tupine mehaničkog oruđa, gdje spada otvorena i zatvorena šaka,
obuveno stopalo, pendrek, šipka i druga tupa sredstva, a  prilikom zadobijanja
povreda u vidu nagnječenja u tjemeno sljepoočnom predjelu, crvenila u predjelu
zadnje strane vrata, crvenila u lijevom sljepoočnom jagodičnom predjelu
oštećeni je trpio bolove srednjeg inteziteta i to vrlo kratko, dok je povreda
u vidu rascjepa bubne opne, dovela do veoma jakih bolova i neprijatnosti koja
se ogleda u zujanju ušima, nesvjestici i slično. Navedene povrede su mogle
dovesti do gubitka svijesti izuzev crvenila u predjelu zadnje strane vrata,
što je takođe u skladnoj vezi sa iskazom svjedoka oštećenog. Obzirom da je
svjedok oštećeni naveo da je u stanicu policije došao oko 20,20 h, pa imajući
u vidu da je nakon njega u stanicu došao Đ.D. , te da Đ.D. u odbrani navodi da
su se iz Stanice policije razišli oko 22,00 h što navodi i svjedok V. R. sud
izvodi zaključak da je vrijeme izvršenja krivičnog djela oko 21,30 h.
Sud je cijenio odbranu okrivljenog Đ.D. koji je naveo da je na poziv dežurnog
policajca O.M. došao u Stanicu policije na Koniku,  te da je u Stanicu
policije došao u civilnoj odjeći kao građanin, radi davanja odgovarajućih
obavještenja, odnosno da u predmetnom događaju nije bio službeno lice, niti je
postupao u vršenju službe, da nije bio u uniformi i da nije postupao kao
policajac, te da je izrevoltiran, bivajući ubijeđen da je Đ.P. lice koje ga je
zvalo telefonom i tim putem mu upućivalo prijetnje, otvorenim dlanom, desnom
rukom ga gurnuo i to u predjelu brade, pa je ovakvu odbranu cijenio kao
neistinitu, neubjedljivu i sračunato datu u cilju izbjegavanja krivično pravne
odgovornosti. Ovakva odbrana obesnažena je iskazom svjedoka oštećenog Đ.P.,
svjedoka Đ. Š., citiranom medicinskom dokumentacijom i nalazom i mišljenjem
vještaka sudske medicine dr D.Č. Naime, iz sadržine dopisa Uprave policije
Područna jedinica Podorica Ekspozitura za JRM br. 03-224/10-7041/1 od
26.03.2010. godine, utvrđuje se da je V. S. iz Podgorice, dana
01.09.2008.godine, podnijela pismenu prijavu u PJ Podgorica, protiv Đ.P.,  te
da je Đ.D. dana, 31.08.2008. godine, zajedno sa V. S. došao u Filijalu Konik,
gdje je obavio razgovor sa Đ.P.. Istina u ovom dopisu stoji da okrivljeni toga
dana nije bio na službenoj dužnosti, odnosno da toga dana po rasporedu nije
bio na poslu, ali obzirom da je obavio razgovor sa oštećenim, te da je u
Filijali Konik zaposlen kao policajac sud izvodi zaključak da je okrivljeni
mogao obavljati razgovor sa oštećenim jedino kao službeno lice u vršenju
službe, pa su nelogične tvrdnje okrivljenog da je u Filijalu policije na
Koniku došao radi davanja odgovarajućih obavještenja povodom predmetnog
događaja. Ovakvom zaključku suda doprinosi i činjenica da je okrivljenom
povodom istog događaja izrečena disciplinka mjera novčane kazne u visini 30%
od zarade ostvarene u mjesecu izvršenog prekršaja, a što se utvrđuje iz
rješenja Uprave policije br. 151-132/2008-1 od 27.11.2008. godine. Takođe
neistinite su tvrdnje okrivljenog da je prilikom obavljanja razgovora sa Đ.P.
istog otvorenim dlanom, desnom rukom gurnuo i to u predjelu brade, jer su iste
u suprotnosti sa medicinskom dokumentacijom i nalazom i mišljenjem vještaka
sudske medicine dr D.Č. i to kako u  pogledu brojnosti povreda, lokaliteta, te
mehanizma nastanka.
Krivično djelo zlostavljanje i mučenje iz čl 167 st.3 u vezi st2 KZ CG čini
onaj ko  zlostavlja drugog ili prema njemu postupa na način kojim se vrijedja
ljudsko dostojanstvo, a pod uslovom da to učini službeno lice u vršenju
službe. U konkretnom slučaju, okrivljeni Đ.D. je kao službeno lice u vršenju
službe, odnosno kao policajac prilikom obavljanja razgovora sa oštećenim istog
udario pesnicom u predjelu stomaka, a potom i drvenom motkom u predjelu glave,
nakon čega ga je uhvatio rukama u predjelu vrata, da bi ga zatim udario i
pesnicom u predjelu lijevog uha, nanoseći mu tom prilikom laku tjelesnu
povredu u vidu nagnječenja u desnom tjemeno sljepoočnom predjelu, crvenilo u
predjelu zadnje strane vrata, crvenilo u lijevom sljepoočnom jagodičnom
predjelu i rascjep bubne opne lijevog uha bez poremećaja sluha. Ovakvo
ponašanje okrivljenog prema oštećenom je zlostavljanje, odnosno nečovječno
postupanje koje se ispoljilo kroz nanošenja fizičkih patnji oštećenom, a što
je utvrdjeno iz nalaza i mišljenja vještaka sudske medicine koji se izjasnio
da je prilikom zadobijanja povreda u vidu nagnječenja u tjemeno sljepoočnom
predjelu, crvenila u predjelu zadnje strane vrata, crvenila u lijevom
sljepoočnom jagodičnom predjelu oštećeni je trpio bolove srednjeg inteziteta i
to vrlo kratko, dok je kod povrede u vidu rascjepa bubne opne, trpio veoma
jake bolove i neprijatnosti koje se ogledaju u zujanju u ušima, nesvjestici i
slično.
Imajući u vidu činjenično utvrđenje, pa dovodeći ga u vezu sa odredbom čl 167
st.3 u vezi st.2 KZ CG, to su se u radnjama okrivljenog stekla sva obilježlja
bića krivičnog djela zlostavljanje i mučenje iz čl.167 st.3 u vezi st.2 KZ CG.
Sud je u konkretnom slučaju cijenio psihički odnos okrivljenog prema izvršenom
krivičnom djelu, pa je našao da je okrivljeni predmetno krivično djelo učinio
sa direktnim umišljanjem, jer je bio svjestan svog djela i htio  njegovo
izvršenje.
Prilikom odlučivanja o visini kazne sud je imao u vidu sve okolnosti na strani
okrivljenog, koje su od značaja za izbor i visinu u smislu čl.42 KZ CG, pa je
od olakšavajućih okolnosti na strani okrivljenog našao da je oženjen-otac
dvoje djece, a od otežavajućih okolnosti da je osuđivan presudom Osnovnog suda
u Kolašinu K.br. 1/02 od 12.04.2002. godine, zbog krivičnog djela iz čl.177
st.4 RCG na 8 mjeseci zatvora uslovno na jednu godinu.
Zbog toga sud smatra da je kazna zatvora izrečena okrivljenom Đ.D.u u trajanju
od 3 mjeseca, u potpunosti adekvatna težini učinjenog krivičnog djela i
ličnosti okrivljenog kao počinioca, te da će se ovako izrečenom kaznom zatvora
u potpunosti ostvariti svrha kažnjavanja iz čl.32 KZ CG, a u okviru opšte
svrhe propisivanja i izricanja krivičnih sankcija iz čl.4 st.2 KZ  CG.
Sud je odbio predlog punomoćnika oštećenog da se u dokaznom postupku izvrši
suočenje oštećenog sa okrivljenim i oštećenog sa svjedokom V.Ž.m, suočenje
svjedoka Đ. Š. sa okrivljenim i suočenje svjedoka Đ. Š. sa svjedokom V.Ž., te
da se saslušaju svjedoci P.V., P.P., P.A., P.Đ., K.P. i G.H., jer je po ocjeni
suda stanje u ovoj krivičnoj stvari bilo dovoljno razjašnjeno, pa bi izvođenje
predloženih dokaza vodilo nepotrebnom odugovlačenju predmetnog krivičnog
postupka.
O troškovima krivičnog postupka odlučeno je na osnovu čl.199 i 202 ZKP-a, pa
kako je okrivljeni oglašen krivim, obavezan je da plati na ime troškova
krivičnog postupka iznos od 203,50 eura, koji troškovi se odnose na ime
nagrade za rad vještaka medicinske struke dr D.Č., a na ime sudskog paušala
iznos od po 30,00€, a koji iznos je odredjen srazmjerno trajanju i složenosti
ovog postupka, uz ocjenu imovinskih prilika okrivljenog. Naprijed navedene
troškove okrivljeni je dužan platiti u roku od 15 dana po pravosnažnosti
presude.
Okrivljeni je osnovom člana 199 i 202 ZKP-a, obavezan da plati oštećenom Đ.P.
na ime troškova krivičnog postupka iznos od 412,50 eura, koji troškovi se
odnose na ime angažovanja kvalifikovanog punomoćnika advokata A.J., od strane
oštećenog. Ti troškovi obuhvataju nagradu za punomoćnika i to za uvid i
razmatranje spisa iznos od 75 €, prisustvo na četiri održana glavna pretresa
iznos 300 € i prisustvo na jedan odloženi glavni pretres iznos od 37,50 €, sve
shodno tarifnom broju 1, 4 i 17 Advokatske Tarife. Naprijed navedene troškove
okrivljeni je dužan platiti u roku od 15 dana po pravosnažnosti presude.
Na osnovu čl.212 st.2 ZKP-a oštećeni Đ.P. se radi ostvarivanja imovinsko-
pravnog zahtjeva upućuje na redovnu građansku parnicu.
Na osnovu izloženog, a primjenom čl.364 ZKP-a, odlučeno je kao u izreci ove
presude.  
ZAPISNIČAR,
SUDIJA,
Slobodanka Bojanić, s.r.
Vladimir Novović, s.r. 
DOSTAVITI:
- ODT-u Podgorica
- Okrivljenom
- Braniocu adv. Lj.N.
- Punomoćniku oštećenog
- Oštećenom nakon pravosnažnosti  
PRAVNA POUKA: Protiv ove presude može se izjaviti žalba Višem sudu u
Podgorici u roku od 8 dana o dana prijema pismenog otpravka, a preko ovog
suda.  