OSNOVNI SUD U PLAVU
K.br. 83/2011  
U IME NARODA
OSNOVNI SUD U PLAVU, u vijeću sastavljenom od sudije Elice Pantović, kao
predsjednika vijeća i sudija porotnika Dješević Šaćira i Bašuljević Omera, kao
članova vijeća sa zapisničarem Nerminom Nikočević, u krivičnom predmetu
optuženog S.R., iz G., opština P.,  zbog krivičnog djela gradjenje objekta bez
gradjevinske dozvole iz čl. 326a Zakona o izmjenama i dopunama  Krivičnog
Zakonika Crne Gore, po optužnici Osnovnog državnog tužilaštva u Plavu, Kt.
br.56/2010 od 08.11.2010 god., po održanom usmenom, javnom, glavnom pretresu u
prisustvu: zamjenika ODT u Plavu, Rugovac Drite,  branioca okrivljenog  kojeg
mu je sud postavio po službenoj dužnosti, advokata  Dj. V., iz P., donio je i
javno objavio dana 08.07.2011 godine,  
P R E S U D U
Optuženi S. R., od oca  B. i majke Đ., rodjen ... godine u G., opština  P. sa
prebivalištem u SAD, JMBG ...,  državljanin Crne Gore, neosuđivan,  
K r i v  j e
Što je:
sredinom juna mjeseca 2010 godine  u G., opština P., kao investitor započeo
gradjenje objekta, na način što je protivno čl.69. Zakona o uređenju prostora
i izgradnji objekata („Sl.list CG“ broj 51/08) na parceli broj 13/56, upisanoj
u listu nepokretnosti broj ... KO G., bez prethodno pribavljene gradjevinske
dozvole, započeo izgradnju objekta, izvodeči radove na zidanju prizemlja
dimenzija 10,00 x 10,00 m iako je znao da nije dozvoljeno započinjanje
gradjenja objekta bez prethodno pribavljene gradjevinske dozvole,
-čime je izvršio krivično djelo građenje objekta bez građevinske dozvole iz člana 326a. Zakona o izmjenama i dopunama Krivičnog zakonika („Sl.list CG“ broj 40/08),  
Pa  ga  sud  za  izvršeno  krivično  djelo  na  osnovu  navedenog  zakonskog
propisa te primjenom čl: 4, 32, 36, 42, 45 i 46 KZ CG i čl. 364 ZKP-a  
O S U D J U J E
Na kaznu zatvora u trajanju od 30 (trideset) dana.  
Okrivljeni se obavezuje da naknadi troškove postupka u ukupnom iznosu  od
425,00(četrstodvadesetpeteura) eura, u roku od 15 dana po pravosnažnosti
presude pod prijetnjom prinudnog izvršenja.  
O b r a z l o ž e n j e
Osnovno državno  tužilaštvo u Plavu, optužnicom KT.br.11/2010 od 08.11.2010
god., optužilo je S. R., iz G., opština P., za krivično djelo gradjenje
objekta bez gradjevinske dozvole iz čl. 326a Zakona o izmjenama i dopunama
Krivičnog zakonika Crne Gore.
Obzirom da je optuženi S. R., za svo vrijeme vodjenja krivičnog postupka bio
nedostižan našim državnim organima to je rješenjem Višeg suda u Bijelom Polju
Kv.br.77/11 od 18.02.2011.godine, odlučeno da se istom sudi u odsustvu, pa je
ovaj sud dana 06.07.2011 godine, u prisustvu zamjenice ODT u Plavu, Drite
Rugovac, branioca okrivljenog postavljenog po službenoj dužnosti advokata  V.
Dj. iz Plava, održao i okončao glavni pretres u ovoj krivičnoj stvari.
Pri podnešenoj optužnici je sve do kraja krivičnog postupka u svemu ostala i
zamjenica ODT u Plavu, Drita Rugovac, pa je u završnoj riječi navela da je
izvedenim dokazima na glavnom pretresu u potpunosti potvrdjena osnovanost
optužbe da je optuženi S. R. izvršio krivično djelo koje mu je stavljeno na
teret i da je za isto odgovoran, da je optuženi R.sa izvodjačem radova sklopio
dogovor da mu izvedu sve neophodne radove na izgradnji objekta i  da je lično
bio prisutan prilikom započinjanja gradnje predmetnog objekta. Preložila je
sudu da  optuženog S. R., oglasi krivim za navedeno krivično djelo i kazni ga
po zakonu.
Branilac optuženog, advokat V.Dj. je u završnoj rijeći  istakao da izvedenim
dokazima nije na nesumnjiv način utvrdjeno da je njegov branjenik- optuženi
S.R. na dan kada je započeta izgradnja objekta bio prisutan, da je oko
izgradnje objekta ovlastio drugo lice, pa je predložio da  sud optuženog
oslobodi optužbe. Troškove je tražio po AT-i.
Sud je radi što pravilnijeg i zakonitijeg rješavanja predmetne krivične stvari
u dokaznom postupku izveo sledeće dokaze: saslušao u svojstvu svjedoka D. R.-
inspektora zaštite prostora, H. I.- sekretara Sekretarijata za urbanizam,
imovinu i zaštitu, opštine Plav, svjedoka K. G., C.Dž. -izvodjača radova na
predmetnom objektu i svjedoka  C. J.,  pročitao  list nepokretnosti br...KO
G.,  rješenje inspektora zaštite prostora Ministarstva uredjenja prostora i
zaštite životne sredine br.1003-104/10 od 30.06.2010 godine, zapisnik o
inspekcijskoj kontroli i fotografije Inspektora zaštite prostora Ministarstva
uredjenja prostora i zaštite životne sredine br. 1003-59/10 od 30.06.2010
godine, rješenje Inspektora zaštite prostora Ministarstva uredjenja prostora i
zaštite životne sredine br. 1003-165/10 od 17.09.2010 godine, pročitao
urbanističko-tehničke uslove br.35-374 od 27.05.2010 godine Sekretarijata za
uredjenje prostora i imovinu Opštine Plav i izršio uvid u izvod iz kaznene
evidencije za optuženog izdat od Ispostave Plav, br.02-245-2054/2 od
03.09.2010 godine, pa je svestranom ocjenom izvedenih dokaza i njihovim
uporedjivanjem sa navodima optužbe, utvrdio da svi izvedeni dokazi u
potpunosti potvrdjuju navode javne optužbe u pogledu krivice i krivično-pravne
odgovornosti optuženog S.R., za krivično djelo građenje objekta bez
građevinske dozvole iz člana 326a. Zakona o izmjenama i dopunama Krivičnog
zakonika („Sl.list CG“ broj 40/08), koje mu je javnom optužbom  stavljeno na
teret. Troškove je tražio po AT-i.
Tako je svjedok D.R., Inspektor zaštite prostora i životne sredine  u svom
iskazu u svemu potvrdio navode javne optužbe u pogledu krivice i krivično-
pravne odgovornosti optuženog S.R. za izvršeno krivično djelo, istakavši kako
u prethodnom tako i na glavnom pretresu da je dana 30.06.2010 godine  u
svojstvu Inspektora zaštite prostora izvršio obilazak objekta -porodične kuće,
započet u G., a po prijavi Elektrodistribucije Berane, jer se ovaj objekat
gradio ispod dalekovoda. Tom prilikom je i ustanovio da su  na ovom objektu na
ležećoj ploči od gites blokova ozidani  zidovi prizemlja, s tim što ovi zidovi
nijesu bili spojeni betonskim stubovima u vrijeme njegovog izlaska.
Raspitivanjem je saznao da se radi o objektu vlasništvo optuženog S.R., koji
živi u Americi, a tada saznao da objekat radi njegov pašenog K.G., da za te
radnje ima punomoćje od S., što mu je K. G.  priznao da sve radove obavlja po
punomoćju S.R., navodeći mu da je kod nadležnih organa opštine Plav, podnio
zahtjev za davanje urbanističko-tehničkih uslova za izgradnju predmetnog
objekta i da je taj njegov zahtjev u proceduri, istovremeno dodajući  da je
dobio  urbanističko-tehničke uslove za izradnju objekta, pa pošto je nakon
ovih uslova trebao pribaviti sve potrebne saglasnosti kako bi mu se izdala
gradjevinska dozvola, pa kako mu takvu saglasnost nije htjela dati
Elektrodistribucija Berane, iz već navedenih razloga, još nije dobio
gradjevinsku dozvolu. Da je tada sačinio zapisnik broj 1003-104/10 od
30.06.2010 godine i stovremeno donio i rješenje br.1003-104/10 kojim se
naredjuje investitoru S. R., da poruši započeti objekat zbog nemanja
gradjevinske dozvole, koje rješenje je ukinuto od strane drugostepenog organa,
jer u spisima predmeta nije bilo dokaza da je investitor S.R. za sve radove
opunomoćio K. G. U ponovnom postupku, sačinio je zapisnik i donio novo
rješenje br.1003-165/10 od 17.09.2010 godine, kojim je takodje naredio
investitoru S. R. da u roku  od 3 dana poruši objekat, kojom prilikom je
utvrdio da su na predmetnom objektu uradjeni još neki radovi: izliveni
armirano-betonski stubovi, izliveno unutrašnje stepenište i izlivena armirano
betonska ploča, da po  navedenom rješenju nije postupljeno.
Navode javne optužbe u pogledu krivice i krivično-pravne odgovornosti
optuženog S.R. za izvršeno krivično djelo, u svemu je potvrdio i svjedok  H.
I.,  sekretar Sekretarijata za uredjenje prostora i imovinu opštine P.,
istakavši kako u prethodnom  postupku tako i na glavnom pretresu da je uvidom
u spise  predmeta na ime S.R., kod njegovog organa  u opštini Plav, u kojem
kao sekratar radi od 05.07.2010 godine, tako da u vrijeme predmetnog dogadjaja
nije obavljao poslove sekretara  tog sekretarijata,  utvrdio da  na zahtjev
optuženog S.R.,  iz G., za davanje urbanističko-tehničke uslove za izgradnju
spornog objekta, njegov Sekretarijat  je dana 27.05.2010 godine izdao je
optuženom R. urbanističko-tehničke uslove zavedeni pod br.35374, ali da na
osnovu te saglasnosti potrebno je bilo da optuženi S.R. pribavi sve potrebne
saglasnosti ( elektro, komunalne, saobraćajne i ostale) pa tek nakon dobijanja
svih tih saglasnosti mogao je podnijeti zahtjev za izdavanje gradjevinske
dozvole za sporni objekat. Naveo je da optuženi ni do sada nije podnio zahtjev
za izdavanje gradjevinske dozvole, a najvjerovatnije da nije pribavio potrebne
saglasnosti,jer mu Elektroprivreda Crne Gore-Elektrodistribucija Berane nije
dala potrebnu elektro-energetsku  saglasnost  sa razloga što je izgradnjom
spornog objekta ugrožen postojeći dalekovod Plav-Gusinje, zbog čega optuženi
nije ni mogao podnijeti zahtjev za izdavanje građevinske dozvole.
Navode javne optužbe u pogledu krivice i krivično-pravne odgovornosti
optuženog S.R. za izvršeno krivično djelo, u svemu je potvrdio i svjedok K.
G., koji je naveo da je on  pašenog optuženog, da je u ime optuženog podnio i
dobio  rješenje o urbanističko-tehničkim uslovima za izgradnju predmetnog
objekta, ali bez punomoćja od tuženog. Da je nakon toga obavijestio optuženog
S.R., koji se u to vrijeme nalazio u Americi, da je optuženi došao sredinom
juna mjeseca, da se zadržao 5-6 dana  i za to vrijeme dok je optuženi bio tu
započeta je izgradnja predmetnog objekta, tako da je za vrijeme dok je
optuženi bio tu izvršio iskop temelja, postavljanja ploče i započeo sa
zidanjem sprata. Da za vrijeme dok je optuženi izvodio radove niko nije
dolazio  da ga kontroliše, zatim pošao je za Ameriku i poslao mu je punomoćje
kojim ga  je ovlastio da on obavlja sve poslove na izgradnji predmetnog
objekta. U medjuvremenu, prije no što je dobio punomoćje od optuženog, došao
je inspektor, izvršio kontrolu spornog objekta,  konstatovao nadjeno stanje na
terenu, a to zbog toga što se on obratio Elektrodistribuciji  da mu izdaju
saglasnost priključka na elektromreži, koji su obavijestili Ministarstvo  za
uredjenje prostora, a isto obavijestilo da se gradi objekat na parceli na
kojoj se nemože dobiti elektro energetska saglasnost, obzirom da se sporni
objekat nalazi ispod postoječeg dalekovoda 35 KV Plav-Gusinje, pa su upozorili
inspektora da izadje na teren i konstatuje stanje, što je inspektor i učinio i
dao nalog odnosno donio rješenje  za rušenje spornog objekta. Medjutim, on je
nastavio sa izvodjenjem radova i stavio sporni objekat pod ploču. Naveo je da
je  sporni objekat podignut na  parceli optuženog S.R., da je R. investirao
objekat, radove izvodio sa firmom C., a telefonskim putem je optuženi od njega
zahtjevao da udje u proceduru kod nadležnih organa  opštine Plav, za dobijanje
dozvola za gradnju predmetnog objekta. Ponovo je naveo da u vrijeme dok je bio
prisutan optuženi, iskopan je temelj i postavljena takozvana mrtva ploča na
predmetnom objektu.
Navode javne optužbe u pogledu  krivice i krivično-pravne odgovornosti
optuženog S. R.  za izvršeno krivično djelo  u svemu je potvrdio i svjedok
C.Dž., istakavši da je on izvodjač radova na izgradnji predmetnog objekta,
vlasništvo optuženog S.R.. Da je optuženi S. R. lično sa njim ugovorio  radove
na izgradnji spornog objekta, da je sa optuženim imao dogovor prije početka
radova, da je u vrijeme dogovora optuženi bio na području Plav i kritičnog
dana kada su započeti radovi na izgradnji spornog objekta - kopanja temelja,
on nije bio prisutan, ali je od njegovih  radnika koji su izvodili  radove na
predmetnom objektu  lično obaviješten da je optuženi S. R. bio prisutan kada
je započeta izgradnja objekta. Prilikom ugovaranja radova na izgradnji spornog
objektra, njemu je optiuženi lično rekao da ima urbanističko-tehničku
saglasnost ali da nema gradjevinsku dozvolu, rekavši mu da nije teško  doći do
nje,  jer je to naseljeno mjesto  i da je planom predvidjena izgradnja
njegovog objekta na tom prostoru.  Nakon što su iskopani temelji na spornom
objektu nastavljena je izgradnja i uradjeno je samo  prizemlje, da to i danas
tako stoji, da se to u kontinuitetu uradilo, a radilo se nekoliko dana. Naveo
je da mu je optuženi S. R. lično pokazao mjesto gdje treba da se započne
izgradnju spornog objekta, kojom prilikom bio je prisutan i K. G.  Dalje, da
je optuženi tražio od njega da odmah započne sa izgradnjom objekta, odnosno
insistirao je da se započne gradnja dok se on  nalazi   na području Plav, što
je on i učinio. Poznato mu je da i pored toga što je bila opomena da se
zastane sa izgradnjom spornog objekta, izgradnja je nastavljena i stavljena
ploča, kada su obustavljeni radovi, nakon čega je donešeno rješenje za rušenje
objekta, pa je on zastao sa izvodjenjem radova na spornom objektu, obzirom da
je reagovala Elektrodistribucija, jer se tu nalazi dalekovod.  
Navode javne optužbe u pogledu  krivice i krivično-pravne odgovornosti
optuženog S. R.  za izvršeno krivično djelo  u svemu je potvrdio i svjedok C.
J. istakavši da je on zaposlen kao radnik kod izvodjača radova predmetnog
objekta, C. Dž., da je bilo ljeto , juna mjeseca 2010 godine, kada je pošao na
lice mjesta radi izvodjenja radova na izgradnji predmetnog objekta, vlasništvo
optuženog S.R., koji se u vezi izvodjenja radova na  spornom objektu dogovorio
sa C. Dž. i da je optuženi S.R., u vrijeme kada su započeti radovi na
izgradnji spornog objekta bio je prisutan i to čitavog dana, kao i sjutra dan,
nakon čega je otišao, jer ga više nije vidjao. Na objektu je radio još dva
dana i tu više nije dolazio, da za ta dva dana njegovog rada na izgradnji
spornog objekta nije vidio da je dolazio inspektor zaštite životne sredine.
Naveo je da optuženog S. R. do momenta započinjanja izgradnju objekta nije
lično poznavao, toga dana ga je upoznao i lično pitao dali je on vlasnik
predmetnog objekta, što mu je isti potvrdio, a da K. G. poznaje od ranije.
Konačno, navode javne optužbe u pogledu  krivice i krivično-pravne
odgovornosti  optuženog S. R.  za izvršeno krivično djelo  u svemu  su
potvrdili  i izvedeni pismeni dokazi, jer je na osnovu zapisnika o
inspencijskoj kontroli i fotodokumentacije lica mjesta Inspektora zaštite
prostora Ministarstva uredjenja prostora i životne sredine br.1003-59/10 od
30.06.2010  godine takodje utvrdjeno da se optuženi S. R., kao investitor
spornog objekta, bez gradjevinske dozvole započeo  izgradnju  objekta, u
osnovi objekat dimenzija 10,00 m x 10,00 m, da je  izlio AB- coklo visine 80
cm, debljine 40,0 cm, potom izlio i AB-ploču, zatim nastavio sa zidanjem
prizemlja od giter blokova, da su pri kraju radovi sa zidanjem zidova
prizemlja, što je fotografisao,  i predvidjeno da se pored prizemlja izgradi i
sprat. Da se optuženi  obratio Elektrodistribuciji  u Beranama, da mu izdaju
elektroenergetsku saglasnost,pri tom dostavio im je urbanističko -tehničke
uslove kao i posjedovni list, koji su na licu mjesta konstatovali da se sporni
objekat gradi ispod nadzemnih elektroenergetskih vodova napona 1 kw do 400 kw
te da isti može dovesti do neželjenih posledica po imovinu i grad. Dalje, na
osnovu rješenja istog inspektora br.1003-104/10 od 30.10.2010 godine utvrdjeno
je da je ovim rješenjem Inspektor D.R. naredio da optuženi poruši objekat-
prizemlje uradjeno od giter blokova i AB-cokla sa pločom, dimenzija 10,00m x
10,00 m, u roku od 10 dana ili će se u suprotnom pristupiti administrativnom
izvršenju rješenja. Na osnovu rješenja  istog Inspektora  br.1003-165/10 od
17.09. 2010 godine utvrdjeno je da je ovim rješenjem  inspektor D. R. takodje
optuženom S. R., naredio  da poruši objekat-prizemlje, zidovi od giter bloka,
AB-stubovi, dvije AB-ploče, terasa i unutrašnje stepenice od arminog betona u
roku od 3 dana ili će se u suprotnom pristupiti administrativnom izvršenju
rješenja. Uvidom u list nepokretnosti br. ...KO G., na ime optuženog S.R.,
potvrdjeni su navodi javne optužbe da je optuženi započeo izgradnju spornog
objekta na parceli  broj 13/56 svojina optuženog a ista se nalazi u  KO G., a
uvidom u urbanističko-tehničke uslove br.35-374 od 27.05.2010 godine
Sekretarijata za uredjenje prostora i imovinu opštine Plav izdati optuženom,
utvrdjeno je da su istima propisani urbanističko-tehnički uslovi za izradu
tehničke dokumentacije-projekta za izgradnju stambenog objekta R. S. iz G. na
kat.parceli br.13/56 upisane u list nepokretnosti br. ... KO G., te da je
investitor dužan pri podnošenju zahtjeva za izdavanje gradjevinske dozvole
dostavi ovom organu  tehničku dokumentaciju uradjenu po uslovima odredjeni
ovim urbanističo-tehničkim uslovima,  propisanu   i ovjerenu u skladu sa
zakonom.
Zbog svega izloženog sud je iskazima  saslušanih svjedoka  kao i izvedenim
pismenim dokazima poklonio punu vjeru, prihvativši ih u cjelosti, ocijenivši
ih jasnim, logičnim, objektivnim, međusobno saglasnim a samim tim i
uvjerljivim.
Kako iz svega izloženog proizilazi da u pogledu utvrdjivanja krivičnog djela
koje je javnom optužbom stavljeno na teret optuženom S. R., nije bila sporna
nijedna činjenica, sud je stao na stanovište da su činjenice iz činjeničnog
opisa izreke presude u svemu dokazane i da je optuženi počinio predmetno
krivično djelo.
Ocjenjujući pravno utvrdjeno činjenično stanje, sud nalazi da su u radnji
optuženog sadržani svi bitni elementi, subjektivni i objektivni, krivičnog
djela gradjenje objekta bez gradjevinske dozvole iz čl. 326 a Zakona o
izmjenama i dopunama Krivičnog zakonika Crne Gore,  pa mu je za izvršeno
krivično djelo i izrekao kaznu bliže opisanu u izreci presude.
Naime, nesporno utvrdivši da je optuženi S. R., u vrijeme i na mjestu kao što
je navedeno u izreci presude  započeo izgradnju spornog objekta  izlivanjem
AB- coklo visine 80 cm, debljine 40,0 cm, potom i AB-ploču, zatim nastavio sa
zidanjem prizemlja od giter blokova, da su pri kraju radovi sa zidanjem zidova
prizemlja  betonsko - armiranih stubova  bez potrebne gradjeviske dozvole, to
su u takvim njegovim radnjama i sadržani svi bitni elementi navedenog
krivičnog djela. Kako krivično djelo  gradjenje objekta  bez gradjevinske
dozvole iz čl. 326 a Zakona o izmjenama i dopunama Krivičnog zakonika Crne
Gore, predstavlja krivično djelo sa blanketnom dispozicijom, odnosno djelo
koje svojim sadržajem upućuje na posebni Zakon u kojem su sadržani način i
uslovi izgradnje objekata, to je optuženi u konkretnom slučaju postupao
suprotno čl. 69. Zakona o uredjenju prostora i izgradnji objekata ("Sl.list
CG" br. 5l/08), koji predvidja da se objekat može graditi samo na osnovu
grdjevinske dozvole i tehničke dokumentacije. Pošto je optuženi u konkretnom
slučaju izgradnju spornog objekta započeo bez prethodno pribavljene
gradjevisnke dozvole , to je samim tim takvom svojom radnjom i izvršio
krivično djelo koje mu je javnom optužbom stavljeno na teret.
Sud je cijenio i vinost odnosno psihički odnos optuženog u odnosu na radnju
izvršenja predmetnog krivičnog djela, pa je našao da je optuženi prilikom
izvršenja ovog djela postupao sa umišljajem. Naime, optuženi je bio svjestan
ne samo činjenice da je za izgradnju spornog objekta potrebna gradjevinska
dozvola već i da prije dobijanja ove dozvole ne smije započeti sa njegovom
izgradnjom, pa je i pored takve svijesti isti započeo izlivanjem AB- coklo
visine 80 cm, debljine 40,0 cm, potom i AB-ploču čime je i manifestvovao svoje
htjenje za izvršenje predmetnog krivičnog djela. U prilog zaključenju suda da
je optuženi  prilikom izvršenja predmetnog krivičnog djela postupao sa
umišljajem ide i činjenica što i sam optuženi, izvodjaču radova  C. Dž. govori
da  ima urbanističko -tehničke uslove, da nema gradjevinsku dozvolu ali da
nije teško doći do gradjevinske dozvole, što  potvrdjuje stanovište javne
optužbe u dijelu da je započeo izgradnju predmetnog objekta bez pribavljene
gradjevinske dozvole.
Prilikom izbora, vrste i visine krivične sankcije koju treba primijeniti prema
optuženom za učinjeno krivično djelo, sud je pored težine, načina izvršenja i
društvene opasnosti krivičnog djela uzeo u obzir i stepen krivične
odgovornosti optuženog kao i sve ostale okolnosti koje su relevantne u tom
pogledu. Tako je od olakšavajućih okolnosti sud optuženom cijenio i uzeo u
obzir da je mlad čovjek,  kao i  njegovu raniju neosudjivanost.
Kako nije bilo otežavajućih okolnosti sud je našao da u konkretnom slučaju
sobzirom na navedene olakšavajuće okolnosti kao i na činjenicu da ranije nije
osudjivan, ima mjesta primjeni kazne ispod zakonskog minimuma propisanog za
predmetno krivično djelo, pa mu je shodno čl. 45 i 46 KZ CG izrekao kaznu
zatvora u trajanju od 30 (trideset ) dana, iako je zakonski minimum za ovo
krivično djelo 6 mjeseci.
Sud je uvjerenja da je izrečena kazna srazmerna težini izvršenog krivičnog
djela i stepenu krivično - pravne odgovornosti optuženog, te da će se i ovako
ublaženom kaznom, u okviru opšte svrhe izricanja krivičnih sankcija
predvidjene čl. 4. st.2 KZ CG, postići svrha kažnjavanja propisana čl. 32
istog Zakona. Osnovano se može očekivati da će izrečena kazna pozitivno
djelovati na prevaspitanje optuženog  i da će ista uticati na njega da ubuduće
ne vrši krivična djela.
Odluka o troškovima krivičnog postupka je zasnovana na odredbi čl. 202 st.1.
ZKP. Troškovi krivičnog postupka u ukupnom iznosu od 425,00 eura prestavljaju
izdarke iz budžetskih sredstava a odnose se na nagradu branioca optuženog
postavljenog po službenoj dužnosti i to iznos od 62,50 eura za pristup na 2
odložena ročišta za glavni pretres od po 31,25 eura , ukupno 62, 50 eura, za
pristup na 4 održana ročišta po 62,60 eura , ukupno 250,00 eura  a  paušalni
iznos od 50,00 eura, odmjeren je s obzirom na složenost i trajanje krivičnog
postupka te obzirom na imovno stanje optuženog, shodno čl. 199 st.3. ZKP.
Na osnovu iznijetih razloga, odlučeno je kao u izreci presude.
OSNOVNI SUD U PLAVU ,
Dana 08.07.2011 godine  
Zapisničar
Pred. vijeća-sudija
Nermina Nikočević
Elica Pantović, s.r
                                                                                     .
PRAVNA POUKA:
Protiv ove presude nezadovoljna stranka
ima pravo žalbe u roku od 15. dana od dana
prijema iste preko ovog sudaVišem sudu
B. Polje.  
DNA:  - ODT u Plavu
   -  braniocu optuženog
   - spisima predmeta  