K. broj 440/12
U IME CRNE GORE
OSNOVNI SUD U BARU, kao prvostepeni krivični, sudija Goran Šćepanović, kao
sudija pojedinac, sa zapisničarom Milijanom Minić, u krivičnom predmetu
okrivljenog M D, zbog krivičnog djela građenje objekta bez građevinske dozvole
iz čl. 326 a Krivičnog zakonika, po optužnom predlogu Osnovnog državnog
tužilaštva u Baru Kt.br. 810/12 od 21.11.2012. godine, nakon održanog glavnog,
javnog pretresa u prisustvu zamjenika Osnovnog državnog tužioca Rajković Irene
i okrivljenog, dana 04.02.2013. godine donio je i javno objavio,
P R E S U D U
Okrivljeni M D, JMBG od oca M i majke B rođene N, rođen. godine u P, sa
prebivalištem u B, ul. M.T br.., državljanin Crne Gore, završio SSS,
nezaposlen, oženjen, otac jednog maloljetnog djeteta, lošeg imovnog stanja,
neosuđivan
K r i v j e:
Što je:
Početkom novembra mjeseca 2012. godine, u ul. M. T br. u B, na kat. par. br.
578311 KO Novi B, kao investitor protivno odredbi č1.69. Zakona o uređenju
prostora i izgradnji objekata (»SI. List Crne Gore« br.51/08), započeo
dogradnju na postojećem stambenom objektu, na način što je proširio postojeću
terasu tako što je izlio četiri AB stuba i AB ploču dimenzija cca 10 m2 i
spoljašnje zidove od giterbloka, bez prethodno pribavljene građevinske
dozvole;
- čime je učinio krivično djelo - građenje objekta bez građevinske dozvole iz
čl. 326 a Krivičnog zakonika.
Pa mu sud primjenom čl. 4, 32, 36, 42, 52, 53 i 54 Krivičnog zakonika i čl.
369, 370 i 374 Zakonika o krivičnom postupku, i z r i č e
USLOVNU OSUDU
Kojom mu utvrđuje kaznu zatvora u trajanju od 6 (šest) mjeseci i istovremeno
određuje da se kazna neće izvršiti ukoliko okrivljeni u roku od 1 (jedne)
godine, od dana pravosnažnosti, ne učini novo krivično djelo.
Okrivljeni je dužan da plati troškove krivičnog postupka u iznosu od 100,00 €,
u roku od 15 dana od dana pravosnažnosti, pod prijetnjom izvršenja.
O b r a z l o ž e n j e
Optužnim predlogom Osnovnog državnog tužilaštva u Baru. KT.br. 810/12 od
21.11.2012. godine stavljeno je na teret okrivljenom izvršenje krivičnog djela
bliže opisanog u izreci presude.
Okrivljeni je u svojoj odbrani izjavio da sa svojom porodicom živi u ul.M.T
br. na spratu. Prije nekih 10 godina komšije iz drugog ulaza su proširili
svoje balkone i poznato mu je da su nakon toga dobijali građevinske dozvole za
to proširenje, i on nije bio u saznanju da se 2008. godine zakon promijenio i
da je trebalo prvo pribaviti dozvolu pa zatim obavljati radove. Ono što je
bilo najbitnije da on preduzme te radove bila je činjenica da je taj balkon
bio u veoma lošem stanju počeo je da se iskrivljuje i bio je nesiguran. On je
to pokušao da sanira, postavljanjem novih pločica, međutim, nije moglo ništa
da se uradi po tom pitanju i on se početkom novembra 2012. godine odlučio da
doda 4 potporna stubića ispod balkona, a prethodno je dozidao nekih 10 m2 i
njegov balkon je sada iste površine kao balkoni tih komšija koji su prije
desetak godina proširili te balkone. Balkon je ozidan sa giter blokom.
Inspekcija je jednom prilikom došla kod njega konstatovala to stanje, a on je
inspektora Brajović Natašu zatekao ispred zgrade, jer ga je pozvala da dođe, a
u rješenju o rušenju balkona navodi se i da je na mjestu gdje je on gradio
bilo ostavljeno obavještenje da se on kao investitor pojavi, što on nikada
nije dobio. On ima jednu komšinicu iznad njega, koja se zove J I čiji je
balkon bio u istom stanju kao njegov, ali ona nije imala novca da postupi na
isti način kao što je i on uradio. Desetak dana nakon što je inspekcija
konstatovala izvođenje radova on je pokrenuo postupak za legalizaciju objekta,
a u sklopu toga se obratio i preduzeću Geohektar vlasništvo D Đ radi
sačinjavanja projektne dokumentacije.
U dokaznom postupku saslušana je svjedok B N, pročitani su : zapisnik o
inspekcijskom pregledu br. 1306/2-0401/7-136 od 06.11.2012. godine, rješenje
Uprave za inspekcijske poslove br.0401/7-289/12 od 9.11.2012. godine, izvod iz
kaznene evidencije na ime okrivljenog UP PJ P br.29-245/13-474/2 -65 od
14.01.2013. godine.
Svjedok B N je izjavila da je prilikom obavljanja redovnih dužnosti
konstatovala da je u ul. M.T više stanara započelo rekonstrukciju terasa na
način što je ista produžena, ozidana i na taj način zatvorena, a ispod terase
na prvom spratu sazidani su i armirano betonski stubovi. Nakon provjere i
konstatovanja da za takve radove ne postoji odobrenje izdato od Sekretarijata
za uređenje i planiranje prostora SO B sačinjen je zapisnik o izvršenoj
kontroli, donijeto je rješenje o rušenju, što je njihova zakonska obaveza.
Navodi i to da je više stanara u toj zgradi istovremeno preduzelo radove na
proširenju terase. Ona ne zna u kakvom su se stanju terase nalazile prije tih
radova, ne sjeća se da li su svi stanari preduzeli te radove, ali zna da je
inspekcija vodila postupak protiv 5 stanara. Ukoliko je došlo do problema sa
stabilnošću terase, problem se mogao riješiti obraćanjem gore navedenom
sekretarijatu. Bilo bi potrebno da stručni lice uradi projekat i ukoliko DUP
dozvoljava takve intervencije na tom dijelu bilo bi jednostavno dobiti
građevinsku dozvolu. Prilikom vršenja kontrole prvo utvrđuju da li investitor
posjeduje građevinsku dozvolu, i tek kada se utvrdi da ne posjeduje pokreće se
upravni postupak. Kada više stanara jedne zgrade preduzme građevinske radove u
obimu kako je to urađeno u predmetnoj zgradi može doći do narušavanja statike
zgrade i to je veći problem za bezbjednost stanara od krivljenja terase, ako
je do toga došlo.
Iz zapisnika o inspekcijskom pregledu br. 1306/2-0401/7-136 od 06.11.2012.
godine utvrđeno je da je inspekcija u na zgradi u ulici M T konstatovala
radove koji se odnose na betoniranje stubova, izlivanje AB ploče i zidanja
postojeće terase. Vlasnik stana broj 6 M D za navedenu rekonstrukciju nema
građevinsku dozvolu. Noseći stubovi su cca 5 m, dijelom izliveni na javnim
površinama. Investitor kome je zapisnik pročitan je izjavio da nema
građevinsku dozvolu, da je Opštini B predao zahtjev za izmjenu DUP-a, Topolica
1. na navedenoj zgradi prije 10 godine je vršena rekonstrukcija, a građevinska
dozvola je dobijena nakon izgradnje. Investitor je upoznat sa posledicama
izgradnje bez građevinske dozvole. Zapisnik je potpisan bez primjedbi.
Iz rješenja Uprave za inspekcijske poslove br.0401/7-289/12 od 9.11.2012.
godine utvrđeno je da je okrivljenom naređeno da poruši izvedene građevinske
radove koji se odnose na : izlivena 4 AB stuba, AB ploču, dimenzija cca 10 m2,
spoljašnje zidove od giterbloka u roku od 1 dana od dana prijema rješenja.
Iz izvoda iz kaznene evidencije na ime okrivljenog UP PJ Podgorica
br.29-245/13-474/2 -65 od 14.01.2013. godine utvrđeno je da nije osuđivan.
Okrivljeni je predložio da se u postupku sprovede odgovarajuće vještačenje u
cilju utvrđivanja neophodnosti gradnje odnosno rekonstrukcije terase. Sud je u
postupku utvrdio da se terasa vlasništvo okrivljenog više ne nalazi u stanju u
kojem se nalazila prije početka gradnje, budući da su građevinski radovi
promijenili to stanje, a osim toga okrivljeni je naveo da isti problem ima i
njegova komšinica koja se zove I J, međutim, vještak ne bi mogao na osnovu
stanja terase vlasništvo I J utvrđivati stanje terase vlasništvo okrivljenog.
Iz navedenih razloga donijeto je rješenje da se odbije kao neosnovan predlog
okrivljenog.
Ocjenom izvedenih dokaza utvrđeno je da je okrivljeni učinio krivično djelo
koje mu se stavlja na teret, na način opisan u izreci presude.
Kontrolom zgrade koja se nalazi u ulici M T u B, u kojoj okrivljeni ima
prebivalište utvrđeno je da je započeo dogradnju na postojećem stambenom
objektu, proširivanjem postojeće terase, na način što je izlio četiri AB stuba
i AB ploču dimenzija cca 10 m2 i spoljašnje zidove od giterbloka, a da
prethodno nije pribavio građevinsku dozvolu. Činjenično stanje je utvrđeno iz
jasnog i objektivnog iskaza svjedoka B N, zapisnika o inspekcijskom pregledu i
rješenja Uprave za inspekcijske poslove, kojim se naređuje rušenje objekta.
Okrivljeni u svojoj odbrani priznaje činjenice vezane za izvršenje krivičnog
sjela navodeći da on jeste započeo navedene građevinske radove, ali da nije
znao da je prethodno trebao da pribavi građevinsku dozvolu i da je postojeća
terasa bila u veoma lošem stanju, da iz tog razloga nije bila bezbjedna.
Sud nije prihvatio odbranu okrivljenog, jer je uvođenje krivičnog djela
građenje objekta bez građevinske dozvole iz čl. 326 a Krivičnog zakonika bilo
praćeno višemjesečnom medijskom kampanjom, navedeno krivično djelo je i nakon
uvođenja u krivično zakonodavstvo predmet stalnih analiza, veoma je
zastupljeno u medijima i ne može se prihvatiti kao osnovana odbrana
okrivljenog da nije znao da mu je za građenje objekta potrebna građevinska
dozvola. Navođenje okrivljenog da su komšije prije desetak godina koje su
izvele iste građevinske radove građevinsku dozvolu pribavile nakon završetka
radova takođe nije osnovana, jer i samo značenje riječi dozvola znači da se
nešto dozvoljava na nečiji zahtjev, i da izdavanje dozvole prethodi
preduzimanju bilo kakvih radova.
Sud nije prihvatio kao osnovanu odbranu okrivljenog ni u dijelu u kome je
naveo da je građevinske radove izgradio iz bezbjednosnih razloga, jer da je
okrivljeni porušio staru terasu i sagradio novu u istim granicama, tada bi se
moglo smatrati da su radovi bili opravdani i nužni, međutim, okrivljeni je
umjesto postojeće sagradio novu terasu većih dimenzija od prethodne, a ako se
ima u vidu da je više stanara preduzelo iste građevinske radove, što je
utvrđeno iz iskaza svjedoka B N, očigledno je da je cilj građevinskih radova
bio proširenje postojećih stambenih jedinica, a ne razlozi bezbjednosti.
Okrivljeni je postupao suprotno odredbi čl. 69 Zakona o uređenju prostora i
izgradnji objekata kojim je propisano da se objekat može graditi na osnovu
građevinske dozvole i tehničke dokumentacije. Okrivljeni je krivično djelo
učinio sa direktnim umišljajem, jer je bio svjestan da je započeo građenje
objekta bez prethodno pribavljene građevinske dozvole i tehničke
dokumentacije.
Odlučujući se za krivičnu sankciju prema okrivljenom sud je cijenio sve
olakšavajuće i otežavajuće okolnosti iz čl. 42 Krivičnog zakonika. Od
olakšavajućih okolnosti na strani okrivljenog sud je cijenio porodične prilike
jer je okrivljeni oženjen i otac jednog maloljetnog djeteta, i raniji život
jer nije osuđivan. Otežavajućih okolnosti na strani okrivljenog nije bilo.
Imajući u vidu navedene olakšavajuće okolnosti, u nedostatku otežavajućih
okolnosti ocijenjeno je da prema okrivljenom nije potrebno izricanje efektivne
kazne zatvora, da će se izricanjem uslovne osude prema okrivljenom u
potpunosti postići svrha izricanja uslovne osude i na taj način dovoljno
uticati da u buduće ne čini krivična djela.
Odluka o troškovima zasniva se na odredbi čl. 229 ZKP-a, a ista se odnosi na
troškove rada suda koji su određeni prema složenosti, trajanju postupka i
imovinskim prilikama okrivljenog.
Na osnovu izloženog odlučeno je kao u izreci presude
OSNOVNI SUD U BARU
Dana 04.02.2013. godine
ZAPISNIČAR, S U D I J A
Milijana Minić Goran Šćepanović
PRAVNA POUKA:Protiv te presude može se
izjaviti žalba Višem sudu u Podgorici u roku od
8 (osam) dana od dana prijema pismenog otpravka.
Žalba se predaje ovom sudu u dva primjerka.
DNA: - 1 x ODT,
- 1 x okrivljenom
- u spise