Posl.br.K.292/10/07
U IME NARODA 
Osnovni sud u Kotoru kao nadležni prvostepeni krivični sud u vijeću
satavljenom od predsjednika vijeća-sudije dr Vesne Vučković i članova vijeća
Vukašina Vujovića i Petra Mršulje, uz učešće zapisničara Slavice Matijević, u
krivičnom predmetu protiv okr. L.M. iz B., koga brani adv. D.H. iz B.,
zbog krivičnog djela zlostavljanje i mučenje   iz čl.167.st.3. u vezi st.2.
Krivičnog zakonika u sticaju sa krivičnim djelom lake tjelesne povrede iz
čl.152. st. 2. u vezi st. 1. Krivičnog zakonika, koji se vodi po optužnici ODT
Kotor br. Kt. 130/06 od 28.07.2007. godine, nakon održanog glavnog i javnog
pretresa dana 29.12.2010. godine u prisustvu zastupnika optužnice Tanje Čolan,
zamjenika ODT Kotor, okrivljenog, oštećenog A.M. i njegovog punomoćnika adv.
R.R. iz P.e, dana 30.12.2010. godine donio je i javno objavio sljedeću
P R E S U D U 
Okrivljeni M.L. , od oca M. i majke S. rođene V. rođen ..............
godine u P. stalno nastanjen u B., S. O. b.b., državljanin Crne Gore, oženjen,
otac dvoje djece, službenik UP Budva, vojni rok služio 1978. godine u
Petrinji, srednjeg imovnog stanja, neosuđivan, protiv koga se ne vodi postupak
za drugo krivično djelo,  
Na osnovu čl. 363. st.1. tač.3. ZKP-a
OSLOBAĐA SE OD OPTUŽBE 
Da je
dana 28.12.2005.godine oko 10 časova, kao službeno lice, u vršenju službe, u
vezi prethodno izvršenog krivičnog djela razbojništva na štetu adv. M.B.. iz
B., ošt. A.M. iz P., zlostavljao i prema njemu se ponašao na način kojim se
vrijeđa ljudsko dostojanstvo, s ciljem da od njega dobije obavještenja vezano
za izvršenje navedenog krivičnog djela, na način što je dok je u prostorijama
OB-a B. saslušavao oštećenog i prije i u toku davanja izjave istog hvatao za
ruku, uvrćući mu istu iza leđa nekoliko puta i hvatama objema rukama za glavu,
govoreći mu da će mu namjestiti robiju, da je on tu bog i advokat, da je
hapsio K., koji mu je prilikom dovođenja u OB B. plakao, saopštavajući mu
pritom svoju adresu i da ima dvije kćerke, te da može ako ima želju ga
potražiti i to u prisustvu svojih kolega, te istog odveo u drugu kancelariju,
gdje mu je zavrnuo desnu ruku, a zatim tražio da pruži obje ruke, što je ošt.
odbio da bi mu zatim neidentifikovano OSL OB B. držalo ruke na leđima, dok ga
je okr. L. udarao stisnutim pesnicama po glavi i tijelu i to nekih 10-tak
puta, dok je ošt. izgubio svjest, da bi ga zatim polio vodom i kada je došao k
sebi ruke su mu bile na stolu, a okr. ga je udarao gumenom policijskom palicom
po dlanovima, a kada se ošt. podigao udario ga nogama po skočnim zglobovima i
u stanici policije su ga držali dok se nije sasvim otrijeznio i to vezanog,
nanijevši mu te prilike lake tjelesne povrede u vidu nagnječenja lijeve očne
jabučice, nagnječenje obje šake i nagnječenja oba stopala, a sve ovo u cilju
dobijanja operativnih podataka za kriv.djelo učinjeno na štetu adv. B., da bi
ga dana 28.12.2005.godine, nakon što je ošt. podnio krivičnu prijavu protiv
okr., u OB B. i bio zadržan u prostorijama tog OB-a a nakon toga odveden u Dom
zdravlja, sreo i uputio mu prijetnje da će ga kad dođe u B. odvesti na neki
stadion, te da je na nekoj crnoj listi njega i njegovih kolega, a zatim ga
pljunuo u lice,  
   \- _čime bi bio učinio krivično djelo zlostavljanje i mučenja iz čl.167. st.3. u vezi st.2. Krivičnog zakonika u sticaju sa krivičnim djelom lake tjelesne povrede iz čl. 152. st.2. u vezi st.1. Krivičnog zakonika_.

Troškovi krivičnog postupka padaju na teret budžetskih sredstava suda.  
Oštećeni A.M. sa imovinskopravnim zahtjevom upućuje se na parnicu.  
O b r a z l o ž e nj e 
ODT Kotor aktom br. Kt. 130/06 od 28.07.2007. godine optužilo je L.M. zbog
izvršenja krivičnog djela zlostavljanje i mučenje iz čl. 167. st. 3. u vezi
st. 2. Krivičnog zakonika u sticaju sa krivičnim djelom lake tjelesne povrede
iz čl. 152. st. 2. u vezi st. 1. Krivičnog zakonika.  
Postupajući po podnijetoj optužnici sud je dana 25.12.2009 godine održao
glavni pretres u prisustvu zastupnika optužbe Tanje Čolan zamjenika ODT Kotor,
okrivljenog, njegovog branioca, oštećenog i njegovog punomoćnika, i nakon
završenog glavnog pretresa donijeta je odluka u ovoj krivičnopravnoj stvari.
Na predmetnu presudu uložena je žalba i rješenjem Višeg suda u Podgorici posl.
br. Kž. 488/10 od 11.05.2010. godine uvažene su žalbe ODT Kotor i punomoćnika
ošt., ukinuta je prvostepena odluka i predmet vraćen na ponovno odlučivanje.  
Postupajući po rješenju Višeg suda u Podgorici sud je zakazao i održao glavni
pretres dana 29.12.2010. godine u prisustvu zamjenika ODT Kotor Tanje Čolan,
okrivljenog L.M., njegov branioca adv. D. H., oštećenog A.M. i njegovog
punomoćnika adv. R.R., a dana 30.12. 2010. godine donijeta je odluka u ovoj
krivičnopravnoj stvari.
U završnoj riječi zamjenik ODT Kotor u ponovnom postupku izjavio je da
ostaje kod podignute optužnice, navoda u žalbi, uz predlog sudu da okrivljenog
oglasi krivim i po zakonu kazni.
U završnoj riječi punomoćnik oštećenog adv. R.R. izjavio je da se oštećeni
pridružuje krivičnom gonjenju i postavlja imovinskopravni zahtjev, a predlaže
da sud  oštećenog uputi na parnicu.
U završnoj riječi oštećeni A.  je ostao kod završne riječi svog
punomoćnika, i pri svom iskazu, pridružio se krivičnom gonjenju i postavio je
imovinskopravni zahtjev.
U završnoj riječi branilac okrivljenog je izjavio da ostaje kod ranije
date završne riječi, uz predlog da sud okrivljenog oslobodi od optužbe.
U završnoj riječi okrivljeni je ostao kod navoda svoje odbrane i završne
riječi svog branioca.
U svojoj odbrani okrivljeni u ponovnom postupku, okr. je izjavio u svemu
kao u ranijoj odbrani da je A.M. saslušan u prostorijama OB B., povodom
razbojništva na štetu M.B. i to 28.12.2005.godine.Saslušan je zato što je
neposredno prije izvršenja ovog kriv. djela sa mobilnog telefona koji je
upravo oštećeni koristio obaviještena OB B. da je lice A. došao iz P. i da je
mnogo opasan. Prilikom saslušanja koje je obavljeno na korektan i
profesionalan način on nije priznao izvršenje kriv. djela niti bilo kakvu vezu
sa razbojništvom koje je učinjeno na štetu adv. M.B.. Obzirom na njegov
dugogodišnji staž u policiji svoj dio posla obavio je u skladu sa pravilima
struke i u prisustvu svojih kolega Š.Č. i inspektora L.R., M.R. i Dž. D..
Saslušanje se obavilo u njegovoj kancelariji i oštećeni A. ni na koji način
nije ni vrijeđan, nije omalovžavan ni zlostavljan, a pogotovo nije fizički
zlostavljan. Tačno je da se A. te prilike drsko i arogantno ponašao, da se
bunio na njihov odnos prema njemu pri čemu je i sam bio svjestan da nema
osnova za to, pa mu je nakon saslušanja rekao da ako ima nešto protiv njega
mogu to muški da riješe, tj. da se potuku van radnog vremena na stadionu kao
muškarci. Okrivljeni je tvrdio da oštećeni ni sa kakvim povredama nije
napustio službene prostorije policije što potvrđuju njegove fotografije iz
policijske evidencije jer su iste urađene kritičnog dana nakon saslušanja
oštećenog, što je ustaljena praksa, da se sva lica koja se saslušavaju u
svojstvu osumnjičenih fotografišu, i od njih se uzimaju otisci prstiju.
Okrivljeni je takođe naveo da sa oštećenim nakon toga nije imao nikakvog
kontakta i nije moguće da se desilo ono što je oštećeni napisao u krivičnoj
prijavi jer da je postojalo bilo kakve sumnje, da je tačno ono zašto se on
tereti protiv njega bi bio   vođen disciplinski postupak i bio bi
sankcionisan.
Objasnio je da su navodi optužnog akta neobjektivni, neargumentovani da je
oštećeni tendenciozno podnio krivičnu prijavu, da ni u jednom trenutku tokom
trajanja informativnog razgovora sa oštećenim nije primjenio silu, a da je u
saznanju da je oštećeni i prije kritičnog dogadjaja bio u Domu zdravlja B.
radi povreda, što je saznao od oštećenog tokom informativnog razgovora.
Naknadnom provjerom mu je to povrđeno i od dežurnog ljekara Doma zdravlja B..
Izjavio je da ni u jednom momentu nije bio sam sa oštećenim u prostoriji, da
su svo to vrijeme bili Š., L. i M., da je zapisničar bio L., a oštećeni je bio
zadržan oko 3 sata u prostoriji i to zbog informativnog razgovora, da je
praksa da kada se lice pozove na informativni razgovor sa istim se prvo
obavlja razgovor, pa tek potom slijedi fotografisanje i dalja obrada
daktiloskopskija i sl., a što je učinjeno i u konkretnom slučaju.
Na glavnom pretresu u ponovnom postupku, izjavio je da je oštećeni poveden u
Dom zdravlja, jer za vrijeme dok ga je saslušavao, oštećeni se žalio na
mučnine i rekao mu je da je prethodnog jutra primio infuziju u DZ, zbog čega
je on pozvao kolege iz dežurne službe da ga odvedu u Dom zdravlja.  
U dokaznom postupku koji je proveden radi rasvetljenja činjeničnog stanja
i krivice okrivljenog sud je neposredno saslušao oštećenog A.M., na saglasnost
stranaka pročitane su izjave svjedoka A.Lj., V. Ž., J. Dj., Dž.D., R.Ž., Z.A.,
L.R., Š.Ć., B., L.P., M.R., T.M., V.P., izvještaj Doma zdravlja B. od
28.12.2005. godine za A.M., izvještaj ljekara specijaliste na ime A.M. od
29.12.2005. godine KC Crne Gore, izvod iz kaznene evidencije za okrivljenog UP
Plav, izvršen je uvid u fotoelaborat, neposredno su saslušani vještaci sudske
medicine, prof. dr M.Š. i dr K.N. i svjedok P. dr G..
Nije bilo predloga za dopunu dokaznog postupka.  
Oštećeni A.M. je izjavio u svemu kao u ranijem postupku, da je povrijeđen
onim što mu je uradio okrivljeni dana 28.12. 2005.g., kada je zadržan u
stanici policije oko 04,00 časova. Naime, objasnio je da je tog dana privatno
boravio u B. u posjeti prijateljicama, pa kada je izlazio iz njihove zgrade
sačekalo ga je 5 lica, službenih lica OB B. od kojih su neki bili u uniformi,
skočili su na njega i na brzinu ga strpali u službeno vozilo i odveli u
stanicu. Nije znao zbog čega su to uradili a kada je došao u stanicu počeli su
da ga saslušavaju M.L. i veći broj inspektora OB B. i tom prilikom su mu
saopštili da je sa njegovog mobilnog telefona br........ neko pozvao OB B.
negdje oko 01,00 časova i rekao im da se on A.M. nalazi na području B. i da je
opasan. On je bio iznenađen kontradiktornošću same izjave. Nikakvu pljačku mu
nijesu pominjali kritične prilike a fotografije koje su snimljene urađene su
prije potpisivanja izjave. U policiji su prema njemu bili nasilni u fizičkom
smislu i čitavo vrijeme prije potpisivanja izjave i tokom saslušanja svi
inspektori, a najviše L. su ga psihički zlostavljali, nazivajući ga raznim
pogrdnim imenima, bili su vrlo uporni, stvarali mu neprijatnosti i osjećaj
nesigurnosti. To je sve trajalo dok on nije zatražio advokata da prisustvuje
njegovom saslušanju, a zatražio je i kopiju zapisnika o saslušanju i nakon
toga maltretiranje je prešlo i u fizičko. Objasnio je da je organizator svega
toga bio okr. L., da je sve započeo okretanjem i uvrtanjem ruke na leđa,
pljuvanjem, a zatim i udaranjem stisnutom pesnicom u predjelu glave i tijela,
a kasnije ga je udarao gumenom palicom po rukama, dlanovima i bosim tabanima,
zbog čega je on pretrpio povrede kao nikada do tada. Okrivljeni ga je udarao
svom snagom i pri tome verbalno iskazivao svoju nadomoć, govoreći da je on
„Bog, da je stigao iz M.“ i hvalio se da je hapsio nekog K. koji mu je takođe
propjevao. Nakon toga pošto je izmaltretiran potpisao je izjavu, a zatim u
pratnji dva policajca odvezen u obližnji dom zdravlja gdje je doživio još
jedan šok, kada je ljekar koji je trebao da mu konstatuje povrede i ukaže
pomoć u momentu kada ga je vidio počeo da se smije i preko volje konstatovao
mu povrede i dao upute za Klinički centar ustup mu dobacujući „što ste mi ga
doveli, vodite ga na groblje“, nakon čega je on taksijem onako isprebijan i
nemoćan otišao u Podgoricu direktno u KBC. Izjavio je da nije bilo razloga za
njegovo privodjenje, da je psihički maltretiran dok nije potpisao izjavu a
zatim fotografisan, da bi nakon fotografisanja uslijedilo fizičko
maltretiranje, zbog čega i dalje ima posljedice o čemu posjeduje medicinsku
dokumentaciju.
Kritične prilike bio maltretiran od strane okrivljenog a maltretiranje traje i
dalje, da mu stalno pretresaju stan, da on nikada nije bio sklon kriminalnom
ponašanju, da su se prije kritičnog događaja poznavali iz viđenja, da je u
prostoriji prilikom saslušavanja bio preko četiri ipo sata, da je prilikom
informativnog razgovora bio u nekoliko navrata sam sa okrivljenim i to u dvije
prostorije, da mu je okrivljeni kritične prilike zadavao udarce kao i da je
tom prilikom bilo prisutno i lice koje uzima bris sa jezika prilikom udaranja,
a to isto lice ga je fotografisalo, nakon čega mu je okrivljeni ponovo zadao
udarce, a zatim je u pratnji dva policajca otišao kod doktora u Dom zdravlja
B., a potom u Podgoricu u Urgenti centar, kao i da se noć prije kritičnog
događaja javljao u Dom zdravlja gdje je primio infuziju zbog problema sa
želudcem. Saobraćajnu nezgodu imao je ispred svoje kuće, ali znatno ranije.
Izjavio je da je zbog mučnine koju je imao u želudcu, a boluje od hroničnog
bronhitisa, bio prethodne večeri u Domu zdravlja.
Kao oštećeni pridružio se krivičnom gonjenju i postavio je imovinsko pravnom
zahtjev.  
Svjedok A.Lj. je izjavio da obzirom da on i okrivljeni rade na istim
poslovima i da im se kancelarije nalaze jedna do druge, to je više puta
kritične prilike ulazio u kancelariju dok je okrivljeni saslušavao oštećenog i
tom prilikom nije vidio da je oštećeni povrijeđen, niti je čuo bilo kakvo
vrijeđanje od strane okrivljenog upućeno oštećenom. Izjavio je da je u
kancelariju okrivljenog ulazio par puta u vremenskom intervalu od 15 do 20
minuta, do pola sata, ali da se ne sjeća koliko je ispitivanje oštećenog od
strane okrivljenog trajalo. Takođe je naveo da je praksa da se lica  koja se
privode na informativni razgovor fotografišu na kraju obavljenog informativnog
razgovora, upravo zbog toga da se ne bi desilo da kasnije isti oni navode da
su povrijeđeni u stanici policije.  
Svjedok V.Ž. je izjavio da se o konkretnom slučaju ne može izjašnjavati
jer se ne ničega ne sjeća, da se dnevno u policiju privodi preko 10 lica, da
je on tada bio načelnik policije B., a policiju je napustio u septembru
2006.g., te da se ne može izjasniti o kritičnom događaju. Objasnio je da se
fotografisanje lica koje se  saslušava vrši u zavisnosti od toga da li se neko
lice poziva na informativni razgovor ili se radi o bezbjednosno interesantnim
licima, za koje se osnovano sumnja da su počinioci krivičnih djela i da se
fotografisanje istih vrši zavisno do slučaja, do slučaja a kako to naloži
rukovodilac kriminalističke policije, nekad prije, a nekad nakon saslušanja.
Ne zna da li je protiv okrivljenog povodom ovog slučaja vođen disciplinski
postupak.  
Svjedok J.Đ. je izjavio da se zbog proteka vremena ne sjeća događaja ali
da je tačno ono što je naveo u službenoj zabilješci od 28.12. 2005.g., i da su
oštećenog preuzeli iz dežurne službe i odveli u Dom zdravlja na pregled, ali
da se ne sjeća da li je isti imao vidljivih tjelesnih povreda po sebi.  
Svjedok Dž.D. je izjavio da se njegova kancelarija koju dijeli sa kolegom
L. nalazi na istom spratu i do kancelarije okrivljenog, tako da je kritične
prilike u više navrata bio prisutan prilikom saslušavanja oštećenog i tvrdi da
kritične prilike nije bilo primjene nasilja troture ili iznuđivanja iskaza.
Izjavio je da su oko 16,00 sati toga dana izašli iz kancelarije on i
okrivljeni, a oštećeni je sjedao u hodniku par metara od njih na stolici,
prošli su pored njega i on tada nije imao vidljivih povreda. Izjavio je da ne
zna kada je ošećeni bio priveden, ali ono što je vidio bilo je oko pet sati,
da je oštećeni bio saslušavan u kacelariji okrivljenog, da je on tada bio
prisutan u više navrata jer je zbog obima posla odlazio i dolazio a što se
tiče vremena i načina fotografisanja oštećenog o tome se on ne može
izjašnjavati već to može samo krim. tehničar. Objasnio je da ni u jednom
trenutku oštećeni i okrivljeni nijesu ostajali sami već je uvjek bilo prisutno
treće lice, u vrijeme kada je on ulazio u kancelariju okrivljenog. Lišenje
slobode oštećenog je izvršeno na osnovu operativnih   djelatnosti vezanih za
krivično djelo razbojništva, koje je izvršeno na štetu adv. B. u B., a osim
oštećenog bila su privedena i druga lica po istom osnovu. Izjavio je da je bio
prisutan prilikom saslušanja oštećenog, ali u samom procesu nije  imao posebnu
ulogu, već kao i svi ostali zaposleni.  
Svjedok R.Ž. je izjavio da nije prisustvovao saslušanju oštećenog, jer je
bio raspoređen na drugim poslovima i kritičnog dana bio je na poslu od 16,00
sati do ujutro, da je on bio obviješten da lice želi podnijeti kriv. prijavu
protiv okrivljenog, nakon čega je saslušao oštećenog, koji je izjavio da je
toga dana bio zlostavljan i maltretiran pa ga je uputio da svojom rukom napiše
prijavu odnosno sadržinu iste, nakon čega je proslijedio starješni radi daljeg
odlučivanja. Nije znao ko je oštećenog vodio u Dom zdravlja kritične prilike,
ali da medicinsku dokumentaciju nije priložio uz prijavu, a prilikom
podnošenja prijave oštećeni na sebi nije imao vidljivih povreda.  
Svjedok Z.A. je izjavio da radi kao krim. tehničar u policiji B. i da nije
prisustvovao saslušanju oštećenog kritične prilike već ga je okrivljeni pozvao
telefonom oko 16,00 časova da dođe da fotografiše oštećenog što je on i uradio
i odveo oštećenog da ga fotografiše i uzme otiske i nakon čega ga je pustio.
Tom prilikom kod oštećenog nije primijetio vidljive povrede, a u svojoj
kancelariji je bio sam sa oštećenim. Kada je došao da fotografiše oštećenog u
kancelariji okrivljenog bili su samo okrivljeni i oštećeni, vrata su bila polu
otvorena kad je on došao i okrivljeni sjedao za stolom, a oštećeni je bio
okrenut ka vratima. Svjedok je naveo da nije bilježio vrijeme preduzimanja
radnji, jer nijesu u obavezi da bilježe vrijeme preduzimanja radnji
fotografisanja i druge obrade osim vremena koje se na fotografiji vidi, a
nije im bitan ni način dovođenja oštećenog odnosno drugih lica na obradu kod
krim. tehničara.  
Svjedok L.R. je izjavio da je dana 28.12. 2005.g., saslušavao oštećenog i
to nakon kolege M., a prije kolege L., da je saslušanje obavljeno u L.
kancelariji, da je bio prisutan i kada je L. saslušavao oštećenog. Izjavio je
da je saslušanje obavljeno profesionalno, korektno i ljudski sa L. strane sa
razliku od A. koji od početka nije htio sa njim da sarađuje odnosno otežavao
mu je saslušanje medjutim, okr ga ni na koji način nije zlostavljao, a nakon
saslušanja nije imao nikakvog kontakta sa njim jedino je znao da je nakon
saslušanja okr. rekao oštećenom da je spreman da se kao muškarci potuku na
stadion i to zato što je oštećeni čitavo vrijeme provocirao inspektora. Takođe
je izjavio da je on saslušanje oštećenog obavio bez većih problema, a kada je
okr. nastavio bilo mu je jasno da A. ima nešto protiv njega i da mu zbog toga
otežava saslušanje. Takođe je naveo da je on saslušavao njegovog prijatelja
M.V. kako bi se utvrdio alibi oštećenog vezano za razbojništvo i tada mu je M.
kazao da je prethodno vodio A. na infuziju više puta u toku noći, jer se loše
osjećao.
Svjedok je takođe izjavio da je oštećeni bio saslušavan u jednoj kancelariji i
to kancelariji okrivljenog, i da je on   bio uglavnom prisutan, a  da je
oštećeni zadržan  u zakonskom roku, te da je informativni razgovor trajao oko
sat i po, nakon čega je fotografisan nakon 16,00 časova od strane krim.
tehničara, nakon čega je od strane OSL odveden u Dom zdravlja.  
Svjedok Š.Ć. je izjavio da   je kao rukovodilac krim.službe B.  bio
prisutan tokom obavljanja čitavog informativnog razgovora sa A.M.. Za to
vrijeme, niko na oštećenog nije vršio nikakav ni psihički ni fizički pritisak,
tj. da niko nije ni ton povisio. Okrivljeni kao službenik sa velikim stažom,
svoj dio posla je obavljao krajnje korektno, profesionalno i zakonito. Tokom
saslušanja A. je nekoliko puta istakao kao svoj alibi da je tokom predhode
noći 2-3 puta zatražio pomoć u Hitnoj službi Doma zdravlja B. Nakon obavljenog
informativnog razgovora, fotografisanja za potrebe službe, uzeti su mu otisci
prstiju i DNK, nakon čega je otpušten. Prostorije OB B. napustio je bez
ikakvih vidljivih povreda, niti se žalio na njih, a sjutradan je čuo od kolega
da je A. nagovijestio da će da podnese lažnu prijavu protiv L. iz samo njemu
znanih razloga. Svo vrijeme dok je okrivljeni saslušavao oštećenog bio je
prisutan u istoj kancelariji, ili u susjednoj.  
Svjedok B.S. je izjavio da je on povodom slučaja razbojništva na štetu
adv. M.B. imao zadatak da sa kolegama Lj.A. i V.P., ode na teren i
identifikuje dva lica obzirom da su imali dojavu i to neposredno prije
izvršenja razbojništva, da je izvjesni A. veoma opasan da ga se čuvaju jer je
stigao u B.. Njih trojica su na lice mjesta legitimisali A. M. i njegovog
druga V.M., ali nije znao što se dešavalo kasnije u stanici policije. Sjeća se
da je A. prepoznao V.P. govoreći da se poznaju od ranije, da je bio drzak
prema njemu i ljutio se zašto ga P. kao prijatelja nije pozvao jer je znao da
je osumnjičen i da se mora privesti. Međutim, P. tako nešto nije padalo na
pamet jer oni zapravo nijesu bili drugovi ni prijatelji. Nakon otpuštanja A.
iz stanice policije njegov kolega M. mu je ispričao da je A. rekao da će
protiv L. podnijeti lažnu krivičnu prijavu i da će čak imati medicinsku
dokumentaciju o povredama kako bi istu potkrijepio.  
Svjedok V.P. je izjavio da je bio na dužnosti nekoliko sati prije primanja
obavještenja u dežurnu službu, da je stigao A.M. na područije B. i on je istog
i primijetio u kolima sa još jednim licem na parkingu u blizini u blizini FK
„M.“. Otišao je da provjeri što ti momci rade u vozilu i tada je slučajno
primijetio A. kojeg je znao od ranije, obzirom da su zajedno pohađali kurs u
B. međutim, A. je zbog lošeg vladanja udaljen sa kursa, a drugi momak koji je
bio sa A. mu se legitimisao kao M.. Pitao ih je što rade na području B. a oni
su mu odgovorili da su došli iz P., da popiju piće u obližnjem kafiću i da
nekog čekaju, nijesu mu bili ni po čemu sumljivi, nije primijetio da su
uticajem narkotika ili alkohola, pa je otišao. Tek nakon toga u dežurnu službu
OB B. stiglo je obavještenje da je A. na području B., pa se jedan broj kolega
dao u potragu za ovim momcima i njihovim vozilom. On ga je upravo pronašao
ispred jedne zgrade u naselju R.. Čekali su više sati dok su u jutarnjim
časovima narednog dana iz zgrade izašli ka vozilu, tada su ih priveli na
saslušanje, ali mu nije poznato što se dešavalo u zgradi policije.  
Svjedok L.P. je izjavio da se nalazio na radnom mjestu dežurnog u OB B.
kada je dana 28.12. 2005.g., negdje oko 01,15 časova primljen anonimni
telefonski poziv sa mobilnog telefona i kada mu je muški glas kazao da se u
gradu nalazi lice pod imenom A., da je mnogo opasan, da je stigao iz P., i da
obrate pažnju na njega nakon čega se veza prekinula. Nakon 10 minuta dobili su
obavještenje da su adv. B.M. iz B. u stan upala dva maskirana lica i da je
pokušano razbojništvo. Njemu, a i ostalim kolegama postao je sumljiv poziv
koji je nagovijestio da je A. u B.. Ovo tim prije što je odmah nakon primanja
poziva obavijestio dežurnog starješinu, tako da se krug osumnjičenih odmah
smanjio na A. pa je kolegama dat nalog da ga potraže na terenu. On nije bio na
poslu kada je oštećeni A. saslušavan, nezna ništa o djelu koje je okrivljenom
stavljeno na teret, jer i kada je čuo bio je iznenađen da je neko podnio
prijavu protiv L. obzirom da mu je poznat kao pozitivna ličnost, kao čovjek
koji sa svima korektno sarađuje, kako sa oštećenima tako i sa okrivljenima,
koji se nikada do tada nijesu požalili na njega u bilo kom smislu, a pogotovo
ne da ih tuče i zlostavlja.  
Svjedok M.R. je pred istražnim sudijom izjavio da je prilikom privođenja
osumnjičenog vezano za krivično djelo razbojništva na štetu adv. M.B. kao
inspektor za narkotike prvi obavio saslušanje A.. Tokom razgovora A. mu je
rekao da je prije nekoliko godina imao saobraćajnu nezgodu, i da zbog toga
ima zdravstvene probleme, ali da mu to odgovara zato što u svakom trenutku
može od specijaliste da dobije uvjerenje da ima problema sa nosem. On uopšte
nije obratio pažnju na tu njegovu izjavu i nakon završenog svog dijela posla
sa saslušanjem je nastavio inspektor L. a zatim i L.. Objasnio je da su sva
saslušanja  obavljena u kancelariji okrivljenog, i da je u njegovom prisustvu
okrivljeni saslušavao oštećenog kojom prilikom je okr. bio krajnje korektan i
to uprkos aroganciji koju je A. svo vrijeme ispoljavao. Imao je utisak da A.
„ima nešto protiv“ L., da mu zbog toga otežava saslušanje, da nije odgovarao
direktno na postavljena pitanja već su mu se morala postavljati po nekoliko
puta i svaki put bi drugačije odgovarao. Oštećeni je okr. prijetio svojim
bratom od tetke, načelnikom CB B.  T.. Nakon saslušanja osumnjičenog izvršeno
je fotografisanje, a nakon toga je napustio prostoriju. Kada je napuštao
prostorije OB Budva na stepeništu mu se obratio i rekao da će da podnese
krivičnu prijavu protiv L., da će se postarati da ima dokaze o navodnim
povredama. Svjedok je takođe izjavio da inspektor L. na drsko ponašanje
oštećenog, nije reagovao, samo mu je, kada je završeno saslušanje rekao da ako
želi mogu da se potuku kao muškarci, i ako je raspoložen da može da ga pozove
radi toga kada hoće, a da nikakvog zlostavljanja ni maltretiranja nije bilo od
strane okr.  
Svjedok T.M. je izjavio da je kritičnog dana po nalogu L50 u 17,10 časova
iz službenih prostorija OB B. preuzet A.M. iz P. i da je poveden u Dom
zdravlja na pregled. Tom prilikom   kod oštećenog nije vidio niti jednu
povredu ali oštećenog su morali odvesti na pregled jer su bili dužni da
postupe po nalogu dežurnog starješine.  
Svjedok P.dr G. izjavio je da je zaposlen u hitnoj službi DZ B. više od 20
godina, da je primio lice A. M., koji je bio u pratnji policije, a koji mu je
rekao da je povrede zadobio od drugih lica, s tim što je on tako i konstatovao
u svom izvještaju, a u njegovom domenu nije da dalje ispituje od kojih lica,
već je to u nadležnosti drugih organa gonjenja. Konstatovao je povrede koje je
vidio, dao uput za dalje specijalističke preglede. Izjavio je da nije tačno da
je prilikom dovođenja A. izjavio „što ste mi ga doveli, vodite ga na groblje“,
jer da je to rekao ne bi mu dao uput za dalje preglede.  
Iz izvještaja Doma zdravlja B. od 28.12.2005. godine za A.M. utvrđeno je
da je isti pregledan u tu ustanovu zbog povreda zadobijenih od strane drugih
lica.  
Iz izvještaja ljekara specijaliste na ime A.M. od 29.12.2005. godine KC
Crne Gore utvrđuje se da se isti javio u tu ustanovu zbog povreda glave koje
je zadobio, kako je navedeno udarcem pesnicom od strane policajca.  
Iz izvoda iz kaznene evidencije za okrivljenog UP Plav utvrđuje se da L.M.
ranije nije osuđivan.  
Uvidom u fotoelaborat utvrđeno je da je A. fotografisan u zgradi OB Budva
u 16,30 časova.  
Iz izvještaja ljekara dr.   M.Š. od 30.10.2009. godine utvrđuje se da je u
predmetnom događaju A. M. zadobio nagnječenja u predjelu lijeve očne jabučice,
u predjelu obije šake i u predjelu oba stopala, da crvenilo predstavlja
simptom a ne povredu, pa i ako je u predjelu glave, vrata i nadlaktica.
Navedene povrede posljedica su dejstva tupog, teškog i zamahnutog mehaničkog
oruđa, na odgovarajuće povrede tijela mehanizmom direktnog dejstva sile-udara.
Navedene povrede predstavljaju pojedinačno i u svom zbiru laku tjelesnu
povredu. Sve navedene povrede predstavljaju tzv. svježe tjelesne povrede i
iste su nastale najviše 72 sata prije ustanovljavanja pregedom od strane
odgovarajućih ljekara, dok u medicinskoj dokumentaciji nema medicinskih
pokazatelja koji bi potvrdili postojanje povreda -potres mozga i prelom nosnih
kostiju.  
Iz nalaza i mišljenja vještaka medicinske struke dr. K.N. sud je utvrdio
da se kod A. M.   radi  o povredama u vidu crvenila obje podlaktice, povrede u
vidu crvenila na obje bočne strane vrata, više nagnječenja glave, nagnječenje
lijeve očne jabučice, nagnječenje obje šake i nagnječenje oba stopala što
predstavlja kako pojedinačno tako i u svom zbiru laku tjelesnu povredu.
Vještak se izjasnio o  mehanizmu nastanka povrede i koliko su povrede
neposredno nakon nanošenja vidljive, pa na osnovu izvještaja ljekara
specijaliste opšte medicine Doma zdravlja B. br. protokola 13497 od 4.3.
2008.g. iz koga se vidi  da je A.  pregledan u službi hitne medicinske pomoći
28. 12. 2005.g.u 05,00 časova, kada se isti žalio na mučninu i povračanje,
kada mu je krvni pritisak bio 100/60 kod imenovanog  dijagnostikovan je
poremećaj varenja, vještak je izjavio da pregled nema nikakve veze sa
predmetnim događajem. Na osnovu drugog izvještaja Doma zdravlja B. da je A.
pregledan dana 28. 12. 2005.g., u 17,10 časova, i taj pregled je u konkretnoj
vezi sa predmetnim slučajem, jer je konstatovano da se imenovani javlja zbog
povreda zadobijenih od drugih lica, da ima crvenilo obje podlaktice, crvenilo
vrata sa obje strane, nagnječenje na glavi, bolove u oba stopala i obje šake,
te da je isti upućen ORL, ortopedu i neurohirurgu u Podgorici. Dana 29.12.
2005.g., pregledan je u Podgorici od strane navedenih specijalista i od strane
neuropsihijatra. Po nalazu vještaka crvenilo kože spada u grupu najblažih
povreda, a osim povreda ono može biti i fiziološka pojava kod uzbuđenosti,
stida, fizičkog napora, a može biti i morboznog porijekla, naročito kod nekih
alergija i određenih oboljenja. U svakom slučaju radi se o invezibijalnoj
promjeni čak i u slučaju kada je ono nastalo mehaničkom iritacijom i
podrazumijeva da su krvni sudovi samo našikani krvlju, te da nije došlo do
povrede. Crvenilo je prolazna pojava, kod jednokratnih mehaničkih iritacija,
ne može da traje duže do 2 minuta do pola sata, a na fotografijama koje se
nalaze u spisima predmeta, a radi se o fotografijama glave ne uočava se
nikakvo crvenilo ni na glavi ni na vratu. Prema tome kako je ljekar
dijagnostikovao navedena crvenila kod oštećenog u 17,10 časova nema logičnog
objašnjenja, osim da je to crvenilo nastalo u 16,40 časova, i kasnije do
pregleda. Inače ovakva crvenila obično nastaju udarcima otvorenom šakom,
nagnječenje ne postoji kao intitet u medicini a to se više odnosi na termine
udarac, ugruvanost, raztrešenost i slično. U sudskoj medicini postoji jedino
nagnječina koji izraz je i u semantičkom pogledu mnogo jasniji od nagnječenja,
nagnječina je ako je u pitanju kože uvijek podrazumijeva jasno patološki
suptant, a to je sprega krvnog podliva kože i oguljotine, dakle, nagnječenje
kao dijagnoza je jedna od najčešćih dijagnoza u medicinskoj praksi. U
konkretnom slučaju pod nagnječenjem smatrao je crvenilo i rastrešenost mekih
tkiva, što znači da  su ista nanešena  pola sata prije pregleda.
Na glavnom pretresu sud je izvršio usaglašavanje vještaka medicinske struke
prof. dr M.Š. i dr K. N. i prilikom usaglašavanja, ova dva vještaka,
zaključeno je podudarno da, ošt. A.M. a na osnovu medicinske dokumentacije
nije zadobio povrede-potres mozga i prelom nosnih kostiju; zadobio je
nagnječenje u predjelu lijeve očne jabučice, obje šake i stopala; crvenilo
nije povreda već simptom. Povredno oruđe se ne može tačno definisati, ali se
ne može ni isključiti da su povrede mogle nastati, pesnicom i gumenom palicom,
ali i zamahnutim stopalom. Sve povrede nastale su najviše 72 sata prije
vremena ustanovljenja, obzirom da postoji krvni podliv koji nastaje 10 minuta
do najviše 48 sati nakon dejstva sile.
Na osnovu izvedenih dokaza sud je utvrdio: da je A.M. priveden u službene
prostorije OB-a B. dana 28.12.2005. godine, radi davanja izjave u vezi sa
izvršenjem krivičnog djela razbojništva koje je prethodno izvršeno na štetu
adv. M.B. iz B., te da je kao službeno lice-inspektor postupao okr. L. M..  
Iz izvedenih dokaza svih saslušanih svjedoka radnje okr. kao službenog lica
nijesu dokazane, odnosno nije dokazano da je učinio krivična djela u sticaju
navedena u optužnom aktu.
Nije dokazana ni subjektivna strana ovog krivičnog djela-namjera postizanja
određenog cilja. Saslušani svjedoci su izjavili da su ulazili u prostoriju
gdje je i kada je saslušavan ošt. od strane okrivljenog, da nije bilo nikakvog
nekorektnog postupanja od strane okr. kao ovlašćenog službenika, već da se
oštećeni ponašao arogantno za svo to vrijeme. Ovakav zaključak sud je izveo
cijeneći iskaze saslušanih svjedoka A., Z., L., Š. i M., dok je svjedok Dž.,
koji je inače radio u kancelariji pored kancelarije okr. izjavio da ni u
jednom trenutku nijesu bili sami okrilvjeni i oštećeni prilikom obavljanja
službenih radnji od strane okr. D. u vezu i iskaze saslušanih svjedoka J. i
T., koji su poveli ošt. u Dom zdravlja, utvrđuje se da kod ošt. nijesu bile
nikakve povrede. Pri tom sud je cijenio i okolnost da se oštećeni javio u DZ
B. u 17,10 časova, a da je od strane krim. teh. fotografisan u 16,30 časova
istog dana. I svjedok P. dr G. izjavio je da je konstatovao povrede kod
oštećenog; u izvještaju je navedeno: crvenilo obje podlaktice, crvenilo vrata
sa obje strane, crvenilo i podliv na glavi, a iz nalaza vještaka sudske
medicine, utvrđeno je da crvenilo ne predstavlja povredu u medicinskom smislu
već simptom. Nije sporno da je ošt. fotografisan dana 28.12.2005.g. oko 16,30
časova, što su potvrdili krim. teh. Z., a svjedok L. je izjavio isto vrijeme
fotografisanja, te da je odmah nakon toga ošt. odveden u DZ. Dakle, kada se
svi ovi dokaze cijene međusobno, u uzajamnoj povezanosti, nije dokazano da su
povrede, koje navodi ošt. nanijete od strane okr., a pri tom sud je cijenio i
iskaze saslušanih svjedoka koji su naveli da je ošt. izjavio da će na osnovu
medicinske dokumentacije podnijeti prijavu protiv L.M. da će takvu
dokumentaciju "nabaviti" što je izjavio M., a što je ovaj svjedok prenio
svjedoku B., koji je to takođe izjavio, dakle, ne kao neposredno saznanje već
preko izjave svjedoka M..
Iz izjave saslušanih svjedoka L.R. i M.R., potvrdđena je odbrana okrivljenog,
da se ošt. arogantno ponašao prilikom saslušanja pred okrivljenim. Takođe,
iskaz ošt., da je saslušavan od strane i u prisustvu više inspektora,
potvrđeno je iskazima saslušanih svjedoka ovlašćenih polic. sl. L.R., Š. Ć. i
M. R.; da je povrede zadobio na način kako to ošt. navodi, ta lica su morala
vidjeti način nanošenja istih.
Iskaz oštećenog sud nije mogao prihvatiti jer je u suprotnosti sa svim ostalim
dokazima koji su međusobno neprotivrječni i u saglasnosti su i sa odbranom
okr.
Na osnovu svih izvedenih dokaza, cijeneći ih pojedinačno i u uzajamnoj
povezanosti, sud je ostao u sumnji da je okrivljeni učinio krivično djelo
zlostavljanje i mučenja iz čl.167. st.3. u vezi st.2. Krivičnog zakonika u
sticaju sa krivičnim djelom lake tjelesne povrede iz čl. 152. st.2. u vezi
st.1. Krivičnog zakonika, pa je zbog nepostojanja dokaza, a shodno članu 363.
st. 1. tač. 3. ZKP, riješio kao u izreci.  
Troškovi krivičnog postupka padaju na teret budžetskih sredstava suda, a
shodno članu 203. ZKP.
Oštećeni se sa imovinsko pravnim zahtjevom upućuje na parnicu shodno čl. 212.
ZKP-a.  
OSNOVNI SUD U KOTORU
Dana 30.12. 2010.g.
Zapisničar
Predsjednik vijeća-sudija
Slavica Matijević, s. r.
Dr Vesna Vučković, s. r. 
PRAVNA POUKA : Protiv ove presude dozvoljena je žalba Višem sudu u
Podgorici u roku od 15 dana od dana prijema, a preko ovog suda.  
DNA: ODT; okr; adv; ošt. pun.ošt.; u spise.   Izrada, 31.12.2010.godine  