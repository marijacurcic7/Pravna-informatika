Posl. br. K. 108/10/10 
U IME NARODA 
Osnovni sud u Kotoru kao nadležni prvostepeni krivični sud, u vijeću
sastavljenom od Predsjednika vijeća -sudije dr Vesne Vučković i članova
vijeća-sudija porotnika  Petra Mršulje i Vukašina Vujovića, uz učešće
zapisničara Matijević Slavice, u krivičnom predmetu protiv okrivljenih
M.D. iz P. zbog krivičnog djela napad na službeno lice u vršenju službene
dužnosti iz člana 376. st.3. u vezi st.1. Krivičnog zakonika i V.M. iz B.
zbog krivičnog djela lake tjelesne povrede iz člana 152. st.2. u vezi st. 1.
Krivičnog zakonika, koji se vodi po optužnici ODT Kotor Kt.br.587/09 od
11.03.2010.g., nakon održanog glavnog i javnog pretresa dana   03.12.2010.g.,
u prisustvu zamjenika ODT Kotor Jovanke Čizmović, okrivljenih, i oštećenog
J.Z., donio je i javno objavio dana 06.12.2010.g.,sledeću  
P R E S U D U 
Okrivljeni :
1. M.D. od oca M. i majke S. rođene M., rođen ..........g., u P...,
stalno nastanjen u P., ul. ............, državljanin Crne Gore, sa završenom
SSS, oženjen, srednjeg imovnog stanja, ranije neosuđivan, protiv kojeg se ne
vodi postupak za drugo krivično djelo.  
2 . V.M. od oca V. i majke N. rođene Š., rođen ............godine, u B.,
stalno nastanjen u B., ........., državljanin Crne Gore, službenik UP Budva,
neoženjen, sa završenom Višom školom, srednjeg imovnog stanja, neosuđivan,
protiv kojeg se ne vodi postupak za drugo krivično djelo.  
K r i v i   s u 
Što su,
I.  
Okriv. M.D. 
U noći 28./29.08.2009.g., oko 02,30 časova u Ul. O. u P., ispred plažnog bara
"IN" gdje je došlo do narušavanja javnog reda i mira verbalnom raspravom i
međusobnom tučom između Đ.N. s jedne strane i V.L., i M.D. sa druge stane,
napao službeno lice-policajca UP PJ Budva, J.Z. u vršenju poslova javne
bezbjednosti-sprečavanja predmetne tuče, na način što je prišao oštećenom J. i
rukama ga uhvatio preko leđa, gurajući ga i onemogućavajući mu da izvrši
službenu radnju.  
_- čime je učinio krivično djelo napad na službeno lice u vršenju službene
dužnosti  iz člana 376. st.3. u vezi st. 1. Krivičnog zakonika. _  
Pa mu sud na osnovu naprijed navedeve krivičnopravne odredbe i čl. 2, 4, 5, 8,
13, 15, 36, 42, 45, 46, 52, 53. i 54. KZ i čl. 358. i 364. ZKP-a izriče  
USLOVNU OSUDU 
Kojom utvrdjuje kaznu zatvora u trajanju od dva mjeseca i istovremeno određuje
da se kazna neće izvršiti ukoliko okrivljeni za vrijeme od jedne godine od
dana pravosnažnosti presude ne učini novo krivično djelo.  
Dužan je okrivljeni na ime sudskog paušala uplatiti iznos od 50,00 eura na
žiro račun Osnovnog suda Kotor br. 832-16-52 u roku od 15 dana od dana
pravosnažnosti presude i dokaz dostaviti sudu s pozivom na br. K. 108/10/10.  
II.  
Okriv. V.M. 
Istog dana, na istom mjestu, prilikom odigravanja događaja iz tač. 1.
dispozitiva, prekoračivši neophodnu mjeru primjene sile, lako tjelesno
povrijedio oštećenog M.D., na način što je na poziv J. da okriv. M. udalji od
njega, sredstvom podobnim da tijelo teško povrijedi i zdravlje teško naruši,
istog četiri puta udario palicom u predjelu glave i tijela, kojom prilikom je
isti zadobio lake tjelesne povrede u vidu nagnječno razderne rane u predjelu
gornjeg kapka desnog oka dužine 1 cm, dva prugasta krvna podliva kože u
lijevom podlopatičnom predjelu, 1 prugasti podliv kože u lijevom lopatičnom
predjelu i prugasti podliv kože u  predjelu zadnje strane lijeve nadlaktice u
gornjoj trećini.  
_- čime je učinio krivično djelo laka tjelesna povreda iz člana 152. st. 2.
u vezi st. 1. Krivičnog zakonika. _  
Pa mu sud na osnovu naprijed navedeve krivičnopravne odredbe i čl. 2, 4, 5, 8,
13, 15, 36, 42, 52, 53. i 54. KZ i čl. 358. i 364. ZKP-a izriče  
USLOVNU OSUDU 
Kojom utvrđuje kaznu zatvora u trajanju od dva mjeseca i istovremeno određuje
da se kazna neće izvršiti ukoliko okrivljeni za vrijeme od jedne godine od
dana pravosnažnosti presude ne učini novo krivično djelo.  
Dužan je okrivljeni na ime sudskog paušala uplatiti iznos od 50,00 eura i na
ime troškova krivičnog postupka iznos od 50,00 eura, na žiro račun Osnovnog
suda Kotor br. 832-16-52 u roku od 15 dana od dana pravosnažnosti presude i
dokaz dostaviti sudu s pozivom na br. K. 108/10/10.  
                                                        **O b r a z l o ž e nj e**

ODT Kotor aktom Kt.br. 587/09 od 11.03.2010.god. optužilo je M.D. iz P., zbog
krivičnog djela napad na službeno lice u vršenju službene dužnosti iz člana
376. st.3. u vezi st.1. Krivičnog zakonika i V. M. iz B., zbog krivičnog djela
lake tjelesne povrede iz člana 152. st.2. u vezi st. 1. Krivičnog zakonika.  
Postupajući po optužnom aktu sud je zakazao i održao glavni pretres dana
03.12.2010.godine u prisustvu zastupnika optužbe, zamjenice ODT Kotor Jovanke
Čizmović okrivljenih M.D. i V.M., oštećenog J.Z., a dana 06.12.2010.godine,
donijeta je odluka u ovoj krivičnopravnoj stvari.  
U završnoj riječi zastupnik optužbe izjavila je da ostaje kod podignute
optužnice, da smatra da je provedenim dokazima nesporno utvrđeno da je okriv.
M. učinio kriv.djelo koje mu je stavljeno na teret, a što proizilazi iz iskaza
ošt. J., i svjedoka kao i ostalih materijalnih dokaza. Takođe je izjavila da
smatra da je nesporno utvrđena krivica okriv. V., da je učinio navedeno
kriv.djelo na način kako je to predstavljeno u dispozitivu optužnog akta, pa
je predložila sudu da okrivljene oglasi krivim i kazni po zakonu.  
U završnoj riječi oštećeni J.Z. izjavio je da ne postavlja imovinskopravni
zahtjev, ali se pridružio krivičnom gonjenju.  
U završnoj riječi okrivljeni M.D. izjavio je da ostaje kod navoda svoje
odbrane.
U svojoj odbrani okrivljeni M. izjavio je da ne priznaje izvršenje kriv.
djela, da je kritične večeri došao na "Petrovačku noć" sa drugovima V.L. i
R.D. i po završetku zabave vraćajući se na parking u blago pripitom stanju,
svjedok V. dobacio je jednoj djevojci, nakon čega je nepoznati momak reagovao
vičući što se on javlja njegovoj djevojci. Okr. je izjavio da nije tačno vidio
šta se dogodilo jer se kretao 20 koraka ispred V.. Došlo je do guranja između
V. i tog momka kojeg je kasnije prepoznao kao Đ. N., pa je okr. odmah reagovao
da ih razdvoji, i ubrzo je stigla policija. U prisustvu policije, mada su bili
razdvojeni V. i Đ. počeli su da se svađaju i psuju, i tada je jedan policajac
bez upozorenja udario V. pendrekom po ramenu, pa je okr. stao između njih
ispruženih ruku, ali se nije mogao sjetiti da li je dotakao policajca ali, u
svakom slučaju nije namjerno iako se tako desilo i tvrdio je da ga nije napao.
Tada ga je drugi policajac udario pendrekom po glavi u predjelu slepočnice, a
za njim je uslijedio i udarac po leđima, a sve se završilo kada je došla
interventna jedinica. Okr. je izjavio da nije udarao niti čupao J., ali ne
može da tvrdi da li ga je nehotice dohvatio, jer je bila gužva, da je samo
stao između L. i policajca, kada ga je policajac udario pendrekom.
U završnoj riječi okrivljeni V.M. izjavio je da ostaje kod navoda svoje
odbrane i da nije prekoračio ovlašćenja.
U svojoj odbrani okrivljeni je izjavio da ne priznaje izvršenje kriv. djela,
da je kritične večeri bio na dužnosti sa kolegom J. Na "Petrovačku noć" kada
su ih ljudi usmeno obavijestili da je velika tuča u blizini plaže. Tamo su
potrčali i zatekli grupnu tuču od 5-6 lica od čega je na jednoj strani bio
jedan, a ostali protiv njega. Skočili su da ih razdvajaju i kada su mislili da
se sve smirilo, okr. koji je bio leđima okrenut J., čuo je J. kako ga doziva i
okrenuvši se vidio je kako ga jedan momak za kojeg se kasnije utvrdilo da je
M. stisnuo sa leđa sa obije ruke u predjelu nadlaktice i grudi. Okr. je
pritrčao prema J. i viknuo da ga udari, kako bi ga on pustio i prije nego što
ga je udario povikao mu je dva puta "pusti ga", pa kako ga ovaj nije pustio
zamahnuo je palicom prema njemu, a kako se on koprcao zakačio ga je po leđima
i rebrima umjesto po nadlaktici ruke, kako je planirao. U tom trenutku je
stigla inteventna jedinica i tada se sve završilo. Okr. je izjavio da J. nije
nikoga udarao, već kada su oni stigli svi učesnici tuče su bili krvavi i
pocijepane odjeće, tako da je moguće da su povrede zadate prije njihovog
dolaska.  
Sud je u dokaznom postupku radi utvrđenja činjeničnog stanja i krivice
okrivljenih, proveo sledeće dokaze, i to pročitao službenu zabilješku UP Budva
od 29.08.2009.g., izvršio uvid u fotodokumentaciju i slike iste PJ od
29.08.2009.g., pročitao: potvrdu hitne pomoći Budva od 29.08.2009.g.;
izvještaj ljekara specijaliste KBC od 31.08.2009.g.; izvještaj ljekara hitne
pomoći Budva od 29.08.2009.g., izvještaj ljekara specijaliste DZ Petrovac od
29.08.2009.g.; nalaz i mišljenje sudskog vještaka medicinske struke dr. K.N.
od 22.12.2009.g. dopunu datog nalaza od 02.02.2010.g., izvod iz KE UP
Podgorica za M.D. i izvod iz KE UP Berane za V.M., i saslušao svjedoke V.L.,
V.I., Đ. N. i J.Z..  
Iz službene zabilješke UP Budva od 29.08.2009.g. sud je utvrdio da da su
službenici policije intervenisali usljed narušavanja JRM-tučom u kojoj je
učestvovalo više lica i to upozorenjem da prestanu sa tučom na šta su se
učesnici oglušili, nakon čega su uptrijebili fizičku silu razdvojili lica,
kada je okr. M. prilazeći s leđa sa obije ruke obuhvato policajca J. preko
njegovih ruku i tako ga onemogućio da vrši službenu radnju. Odbivši naređenje
V. da skloni ruke, isti je upotrebom palice jednom udario okr. M. i tako
savladao aktivan otpor, nakon čega su učesnici u tuči privedeni u službene
prostorije. Prilikom vršenja službene radnje policajac J. je zadobio povredu u
predjelu desnog obraza.  
Uvidom u fotodokumentaciju i slike iste PJ od 29.08.2009.g. sud je utvrdio
izgled povreda koje su zadobili okr. M. i ošt.-svjedok J..  
Iz potvrde hitne pomoći Budva od 29.08.2009.g. i izvještaja ljekara
specijaliste DZ Budva od 31.08.2009.g utvrđeno je da se okr. M. javio
navedenoj ustanovi zbog zadobijenih povreda kritične prilike, i postavljena je
dijagnoza.  
Iz izvještaja ljekara hitne pomoći Budva od 29.08.2009.g. i izvještaja
ljekara specijaliste   DZ Petrovac od 29.08.2009.g. sud je utvrdio da se
ošt.-svjedok J. javio u navedenu ustanovu zbog zadobijnih povreda u vršenju
službene dužnosti i postavljena je dijagnoza.  
Iz nalaza i mišljenja   sudskog vještaka medicinske struke dr. K.N. od
22.12.2009.g., sud je utvrdio da je okr. M. kritične prilike zadobio povrede
i to u vidu: nagnječno-razderne rane u predjelu gornjeg kapka desnog oka, dok
je iz dopune datog nalaza od 02.02.2010.g. utvrđeno da je okr. M. takođe
zadobio povrede u vidu dva prugasta krvna podliva kože u lijevom podlopatičnom
predjelu, jedan prugasti podliv kože u lijevom lopatičnom predjelu i jedan
prugasti podliv kože u predjelu zadnje strane lijeve nadlaktice u gornjoj
trećini koje se u svom zbiru kvalifikuju kao lake tjelesne povrede, a u
pogledu mehanizma nastanka -povrede su nanešene četvorokratnim dejstvom gumene
palice. Ošt.-svjedok J. kritične prilike nije zadobio tjelesne povrede.  
Iz izvod iz kaznene evidencije  UP Podgorica za M.D. sud je utvrdio da
imenovani nije evidentiran u kaznenoj evidenciji PJ Podgorica.  
Iz izvoda iz kaznene evidencije UP Berane za V.M. sud je utvrdio da
imenovani nije evidentiran u kaznenoj evidenciji PJ Berane.  
Svjedok V.L. pred istražnim sudijom izjavio je da je došlo do verbalne
rasprave između njega i jednog momka, i pošto su ih momci razdvojili došla je
policija u čijem prisustvu su se ponovo sporječkali i svjedok je krenuo prema
momku, kada ga je jedan policajac udario pendrekom po leđima ili ramenu, na
šta je okr. M. reagovao i stao između njih kako bi spriječio policajca da ga
dalje udara. Izjavio je da okr. nije bio nasilan prema policajcu, niti ga je
čupao, gurao, vukao, već je samo stao između njih, pa je tada njega 2-3 puta
udario pendrekom drugi policajac-okr. V.. Svjedok je na glavnom pretresu
izjavio da ne zna kako se ponašao J. iako su bili okrenuti licem jedan prema
drugom, da se sve brzo dešavalo da je bila opšta pometnja, i da je u jednom
trenutku policajac J. udario i njega, a da J. nije bila pocijepana uniforma,
niti da mu je bilo ko od njih dvojice zadao udarac. Takođe je izjavio da
okriv. M. nije sprječavao J. u vršenju službe, samo je stao između njega
/svjedoka/ i J. u namjeri da ih razdvoji i da ne zna tačno ali u tom trenutku
je naišao okr. V. i 3-4 puta palicom udario okr. M., nakon čega je došao
interventni vod policije i priveli su ih u zgradu UP. Svjedok je izjavio da je
ponašanje J. i V. bilo takvo da su oni umjesto da smire situaciju samo istu
još više zakomplikovali.  
Svjedok V.I. pred istražnim sudijom izjavio je da je prvi dio događaja već
bio završen kada je on stigao na lice mjesta i vidio razdvojene momke koji su
nešto vikali kada je stigla policija. V. L. se obratio Đ., kada ga je jedan
policajac udario pendrekom po leđima, na šta je M. stao između policajca i V.,
licem okrenut policajcu šireći ruke kako bi ga zaštitio od drugog udarca
pendrekom, a nakon toga njega je drugi policajac udario pendrekom po glavi i
leđima. Svjedok je izjavio da je imao utisak da M. nema namjeru da smeta
policajcima ili da bude nasilan, već je jednostavno stao da bi zaštitio druga
od udaraca jer je inače miran i nenasilan momak i sportista.  
Svjedok Đ.N. pred istražnim sudijom je izjavio da je kritične večeri došlo
do guranja između njega i V. jer je nešto dobacivao njegovoj djevojci, ali ih
je društvo razdvojilo, nakon čega je došla policija i u njihovom prisustvu je
opet počeo nešto da mu dobacuje, pa je jedan policajac krenuo na njega, kako
on misli u namjeri da ga spriječi, da ne dođe do nečeg goreg i tada je između
policajca i V. stao M., jer se plašio da će policajac koji je bio izvadio
pendrek udariti njegovog druga. Svjedok je izjavio da nije vidio da je M. bio
nasilan prema policajcu na bilo koji način, niti ga je gurao, niti čupao, niti
udarao, ali je vidio kako je drugi policajac udario pendrekom ga po glavi i
leđima M.. Naveo je da ne zna da li je policajac udario V. po glavi prije nego
je M. stao između njih, ali zna da M. nije imao namjeru da napadne policajca,
a da su inače svi bili pripiti te večeri. Na glavnom pretresu je objasnio da
okr. M. nije uhvatio policajca s leđa rukama, niti je to mogao obzirom da je
bio sa strane, i da je stajao kako bi razdovojio policajca od V. L., kao i da
nije čuo J. kako poziva kolegu.  
Oštećeni-svjedok J. Z. izjavio je da je kritične prilike bio sa V. na
dužnosti u P. kada su obavješteni da je došlo do tuče između nekih lica u
blizini plaže pa su prišli i primijetili grupu lica njih 6-7 ili više, s tim
što je jedna grupa   od 4-5 razmjenjivala međusobno udarce i upozorili su ih
da prestanu sa tučom,  međutim oni su i dalje nastavili da se međusobno tuku.
U jednom trenutku svjedok je prišao da ih razdvoji i tada je okr. M. skočio
preko njega i uhvatio ga preko ruku. Svjedok ga je upozorio da se skloni na
šta okr. nije reagovao, pa je svjedok pozvao kolegu V. da ga "odbrani".
Izjavio je da ne zna ko je i kada udario M., da zna da ga je pendrekom u
predjelu leđa udario V. i to u momentu kada je okriv. M. bio preko njega.  
Na osnovu svih izvedenih dokaza, cijeneći ih pojedinačno i u uzajamnoj
povezanosti, a u odnosu na odbranu okrivljenih sud je utvrdio činjenično
stanje navedeno u izreci presude.
Ovakvo činjenično stanje sud je utvrdio na osnovu svih provedenih dokaza, a
prvenstveno iz službene zabilješke UP Budva od 29.08.2009.g, kao i iskaza
svjedoka saslušanih u toku postupka. Dio obrane okr. M. da nije napao ošt. J.
i da ga nije onemogućio u vršenju službene radnje, kao ni odbranu okr. V. da
nije prekoračio ovlašćenje, sud nije mogao prihvatiti, jer su iste očigledno
smišljene u cilju izbjegavanja krivičnopravne odgovornosti, obzirom da su u
suprotnosti sa iskazima svjedoka i ošt. J..  
U radnjama okrivljenog M. ostvarena su sva bitna obilježja krivičnog djela
napad na službeno lice u vršenju službene dužnosti iz člana 376. st.3. u vezi
st.1. Krivičnog zakonika. Iz iskaza oštećenog J. sud je utvrdio da je kritične
prilike došao zbog spriječavanja tuče i da ga je u službenoj radnji spriječio
okr. M., koji ga je rukama uhvatio preko leđa, gurajući ga i na taj način
onemogućavajući mu da izvrši službenu radnju.  Iako je okr. u odbrani naveo da
mu je bila namjera da spriječi sukob, da je stao između policajca i V. i da je
moguće da je ošt. J. "nehotično dohvatio" dok je držao raširene ruke u namjeri
razdvajanja, sud nije mogao takvu odbranu prihvatiti, jer je usmjerena na
umanjenje krivice. Iako su svjedoci Đ., V. i V. naveli da M. nije bio nasilan
prema policajcu, ipak niti jedan od njih nije vidio momenat kojeg potvrđuju
ošt. J. i okr. V., da je okr. M. rukama uhvatio ošt. preko leđa, zbog čega je
ošt. i pozvao kolegu u pomoć. Dakle, nije sporno da je ošt. kritične prilike
kao službeno lice vršio poslove javne bezbjednosti, da je intervenisao zbog
narušavanja javnog reda i mira ispred plažnog bara u Petrovcu na moru, a iz
priloženog fotoelaborata utvrđuje se uzgled službenog lica-ošt. nakon
kritičnog događaja. Radnja kod ovog krivičnog djela se sastoji u preduzimanju
bilo koje djelatnosti koja znači napad na službeno lice koje vrši službenu
dužnost, a nesporno je da je ošt. tada vršio tu vrstu dužnosti, a da mu je u
momentu kada je namjeravao da spriječi tuču, okr. prišao i rukama ga uhvatio
preko leđa, gurajući ga, pa ga je na taj način ošt. onemogućio da izvrši
službenu radnju, iako pri tom ošt. nije zadobio povrede, kako je to
konstatovao sudski vještak medicinske struke.
Okrivljeni je postupao sa eventualnim umišljajem, svjestan da napadom na
službeno lice u vršenju službene dužnosti može izvršiti krivično djelo, pa je
na to pristao.  
U radnjama okrivljenog V. ostvarena su sva bitna obilježja krivičnog djela
laka tjelesna povreda iz člana 152. st.2. u vezi st.1. Krivičnog zakonika. Iz
iskaza saslušanog okr. M. i svjedoka Đ., V. i V., nesporno je utvrđeno da je u
momentu kada je došla policija, jedan od policajaca stao između Đ. i M.
(okr.), a da je drugi policajac, okrivljeni V. tada zadao udarac M. po glavi i
leđima gumenom palicom, kako je to izjavio i svjedok V. 3-4 puta, a što
odgovara medicinskoj dokumentaciji i nalazu vještaka sudske medicine koji je
naveo da je povreda nastala četvorokratnim dejstvom gumene palice. I sam
okrivljeni V. u svojoj odbrani je naveo da je zamahnuo gumenom palicom prema
M., ali da se M. "koprcao", zbog čega ga je zakačio po leđima i rebrima
umjesto po nadlaktici ruke, kako je planirao. Ovakvo činjenično stanje
potvrđeno je i medicinskog dokumentacijom o povredana M., na osnovu kojih se
sudski vještak med. struke izjasnio da se radi o lakim tjelesnim povredama a
da je mehanizam nastanka četvoroaktivno dejstvo gumenom palicom. Takođe, iz
izvedenih dokaza utvrđeno je da je okr. prekoračio neophodnu mjeru primjene
sile kada je četiri puta udario gumenom palicom u predjelu glave i tijela okr.
M..
Za sud nije sporno da gumena palica-pendrek predstavlja sredstvo podobno da se
tijelo teško povrijedi ili zdravlje teško naruši.
Okrivljeni je postupao sa umišljajem, svjestan da prekoračivši neophodnu mjeru
primjene sile četvoroaktivnim udarcem gumenom palicom-pendrekom po glavi i
tijelu može nanijeti povredu i da to čini sredstvom podobnim da tijelo teško
povrijedi ili zdravlje teško naruši, pa je na to pristao i okr. M. nanio lake
tjelesne povrede.  
Prilikom odluke o vrsti i visini krivične sankcije sud se opredijelio da
okrivljenim izrekne uslovnu osudu kojom im je prethodno utvrdio kazne zatvora
u trajanju od po dva mjeseca i istovremeno odredio da se kazna neće izvršiti
ukoliko okrivljeni za vrijeme od jedne godine od dana pravosnažnosti presude
ne učine novo krivično djelo. Sud je imao u vidu da se radi o mlađim licima
koja ranije nisu osuđivana, kao i njihovo korektno ponašanje pred sudom, te
okolnosti pod kojima se događaj odigrao, što je sud cijenio kao olakšavajuće
okolnosti. Kao naročito olakšavajuću okolnost na strani okr. M., sud je
cijenio da se radi o porodičnom čovjeku, te da je izvršenjem krivičnog djela i
sam oštećen, dok otežavajućih okolnosti na strani okrivljenih nije bilo.
Shodno navedenom sud je mišljenja da su ispunjeni uslovi za izricanje uslovne
osude i da će se upozorenjem uz prijetnju kaznom zatvora ostvariti ciljevi
generalne i specijalne prevencije, da će uticati na okrivljene da ubuduće ne
vrše ovakva i slična krivična djela.  
Sud je na osnovu naprijed navedene krivičnopravne odredbe i čl. 2, 4, 5, 8,
13, 15, 36, 42, 45, 46, 52, 53. i 54. KZ i čl. 358. i 364. ZKP-a donio odluku
za okr. M..  
Sud je obavezao okrivljenog M. da na ime sudskog paušala uplati iznos od po
50,00 eura na žiro račun Osnovnog suda Kotor br. 832-16-52 u roku od 15 dana
od dana pravosnažnosti presude i dokaz dostavi sudu s pozivom na br. K.
108/10/10.  
Sud je na osnovu naprijed navedeve krivičnopravne odredbe i čl. 2, 4, 5, 8,
13, 15, 36, 42, 52, 53. i 54. KZ i čl. 358. i 364. ZKP-a, donio odluku za okr.
V..  
Sud je obavezao okrivljenog V. da na ime sudskog paušala uplati iznos od 50,00
eura i na ime troškova krivičnog postupka iznos od 50,00 eura, na žiro račun
Osnovnog suda Kotor br. 832-16-52 u roku od 15 dana od dana pravosnažnosti
presude i dokaz dostavi sudu s pozivom na br. K. 108/10/10.  
OSNOVNI SUD U KOTORU
Dana, 06.12.2010.g. 
Zapisničar,
Predsjednik vijeća-sudija, 
Matijević Slavica, s. r.
Dr Vesna Vučković, s. r. 
PRAVNA POUKA: Protiv ove presude dozvoljena je žalba Višem sudu u
Podgorici, u roku od 15 dana od dana prijema iste, a preko ovog suda.  
DNA: ODT, okr., u spise.   Izrada, 25.12.2010. godine.  