K.br.85/13
U IME CRNE GORE
OSNOVNI SUD U BIJELOM POLJU, sudija Raičević Violeta uz učešće namještenika
suda Joksimović Ljiljane, zapisničara, u krivičnom predmetu protiv okrivljenog
D.M. iz Pljevalja, zbog krivičnog djela zloupotreba službenog položaja iz
čl.416.st.1.KZ, po optužnom predlogu oštećenog kao tužioca Č.M. iz Pljevalja
od 09.09.2011.godine, nakon održanog usmenog glavnog i javnog pretresa u
prisustvu oštećenog kao tužioca, okrivljenog i njegovog branioca, dana
03.04.2013.godine donio je i javno objavio:
P R E S U D U
Okrivljeni D.M., jmbg..., od oca V. i majke R. rodjene Palibrk, rodjen
10.09.1955.godine u selu P.D., opština Pljevlja, sa prebivalištem u ul. .
Opština Pljevlja, po zanimanju diplomirani pravnik, zaposlen kao načelnik
Uprave za nekretnine PJ Pljevlja, oženjen, otac troje djece, srednjeg imovnog
stanja, neosudjivan.
Na osnovu čl. 373. tač.2 Zakonika o krivičnom postupku Crne Gore /ZKP/,
OSLOBAĐA SE OD OPTUŽBE
Da je:
- juna mjeseca 2011.godine,u Pljevljima,kao službeno lice-načelnik Uprave za
nekretnine PJ Pljevlja,iskorišćavanjem svog službenog položaja, nije dozvolio
da se postupi po zahtjevu oštećenog kao tužioca Č.M. br.107-162/1-2011 od
21.06.2011.godine, kojim je tražio da mu se izda skica parcele sa upisanim
dimenzijama (brojevima) dužinom, širinom i trećom dimenzijom.
-čime bi izvršio krivično djelo zloupotreba službenog položaja iz čl.416.st. 1 Krivičnog zakonika Crne Gore /KZ/,
-jer nije dokazano da je okrivljeni izvršio krivično djelo za koje je optužen.
Troškovi postupka padaju na teret budžetskih sredstava.
O b r a z l o ž e nj e
Oštećeni kao tužilac Č.M. iz Pljevalja, dana 09.09.2011.godine, podnio je
Osnovnom sudu u Pljevljima optužni predlog protiv okrivljenog D. M. iz
Pljevalja zbog krivičnog djela iz čl.416.Krivičnog zakonika.Postupajući po
istom Osnovni sud u Pljevljima je donio presudu K.br.177/11 od
29.12.2011.godine, kojom je okrivljenog D. oslobodio od optužbe. Navedenu
presudu je Viši sud u B.Polju ukinuo rješenjem Kž.br.333/12 od
04.05.2012.godine i predmet vratio tom sudu na ponovno sudjenje. Vrhovni sud
Crne Gore je dana 02.11.2012.godine, donio rješenje Kr.br.66/12 kojim je za
vodjenje postupka u krivičnom predmetu protiv okrivljenog D.M. zbog naznačenog
krivičnog djela po optužnom predlogu oštećenog kao tužioca Č. M. odredio
Osnovni sud u Bijelom Polju.Ovaj sud je presudom K.br.381/12 od
20.12.2012.godine okrivljenog D. Miloša oslobodio od optužbe. Navedenu presudu
je ukinuo Viši sud u Bijelom Polju rješenjem Kž.br.125/13 od 22.02.2013.godine
i predmet vratio ovom sudu na ponovno sudjenje.
Glavni pretres je održan i zaključen u prisustvu oštećenog kao tužioca,
okrivljenog i njegovog branioca.Oštećeni kao tužilac Č. M. u završnoj riječi
je ostao pri optužbi koju je podnio sudu u pisanoj formi u cjelosti ističući
da je optuženi izvršio dva krivčna djela i to jedno za ne izdavanje lista
nepokretnosti a drugo zbog falsifikovanja isprava ugovora i skica ističući da
ne želi mijenjati ili proširivati optužni predlog te predložio da sud
okrivljenog kazni na kaznu zatvora.
Okrivljeni D. M. u svojoj odbrani tokom postupka u bitnom je istakao da
optužni predlog nema ni pravnog ni stvarnog osnova, jer nema nikakvih
materijalnih dokaza, te da se u konkretnom radi o radnjama iz upravnog
postupka i smatra da je oštećeni kao tužilac svoja prava mogao tražiti
isključivo u upravnom postupku na sve donijete akte i na akt koji nije donijet
zbog ćutanja administracije. Smatra da oštećeni kao tužilac u krivičnom
postupku ne može pobijati upravne radnje ni po kom osnovu a da predhodno nije
iskoristio propisani postupak žalbe u upravnom postupku.U konkretnom slučaju
ističe da ništa nije tačno iz optužnog predloga izuzev činjenice da je
oštećeni kao tužilac tražio izdavanje kopije plana, a da mu je služba odmah
aktom br.014-162/1, 158/1 od 23.06.2011.godine, dostavila traženu skicu sa
koordinatama za što postoji uredno potpisana dostavnica o prijamu traženih
podataka. Traženi podaci su izvod iz evidencije katastra nepokretnosti pa
svaka stranka pa i oštećeni kao tužilac može podići bilo koji akt iz
katastarksih evidencija u propisanoj formi uz uredno plaćenu taksu. Za
oštećenog je to izdato i sudu je priložio kopiju dostavnice kao i akta o
dostavi. Nije sporno da se oštećenom kao tužiocu izda ono što se izdaje svim
gradjanima u propisanoj formi. Medjutim, sporno je to što oštećeni kao tužilac
traži kopiju plana u mjerama iskazanim metrima, dužinama i širinama a takav
obrazac u geodetskoj formi ne postoji niti se kome izdaje. Izdavanje kopije
plana se radi kompijuterski što znači da se ne može promijeniti nikakvom
radnjom, dakle istakao je da je služba katastra izdala kopiju plana sa
koordinatama što je jedino i moguće izdati a te koordinate predstavljaju
brojčano iskazane mjere koje se prenošenjem na teren utvrdjuju ili računaju iz
koordinata i to je strogo geodetski posao pa on kao načelnik niti radi niti
može raditi takve poslove jer to obavlja stručna služba i izvršioci geodetske
struke. Posebno je istakao da je odmah odgovorio na sve zahtjeve oštećenog kao
tužioca koje je primio tokom 2011.godine o čemu posjeduje i dokaze koje je
priložio i prezentirao sudu.U ponovnom postupku je dodao da je plac Č. M. u
Katastru uknjižen 1985.godine na osnovupriložene dokumentacije u Upravnom
postupku po zahtjevu stranke i bez prigovora iste. Ugovor broj 1562 je u
postupku upisa u cjelosti priznat i po istom je izivršen upis u santimetar i
kvadrat dobijenog zemljišta, i to je radila institucija, a on lično taj ugovor
nema razloga ni da priznaje ni da osporava jer nije neko ko cijeni isprave
koje su već donijete. Uz naznačeni ugovor priložen je izvod iz detaljanog
urbanističkog blana DUP Dolovi 1, original izvod sa pečatom i na osnovu istog
je izvršen upis u Katastar. Plac je snimljen na originalnom manualu u mjerama
i granicama koje je potpisao podnosilac prijave i kao takav je upisan u
Katastar. Nikakvih promjena nije bilo u Katastru niti je on iste mogao
izvršiti niti neko uz njegovo odobrenje niti bez odoborenja, a bez naknadno
dostavljenih dokumenata koje bi pokrivale promjene.Od 2000.godine nakon
verifikovanja ovako upisanog stanja i prevodjenja u Katastar nepokretnosti
oštećeni kao tužilac se pojavljuje sa istim izvodom DUP Dolovi 1, istog datuma
izdavanja prilažući fotokopiju izvoda iz DUP-a sa ucrtavanim, dopisivanim i
prepravljenim podacima sa namjerom da ovakvo stanje unese u Katastar, a zatim
vodi Upravni postupak do drugostepenog, Vrhovnog i Upravnog suda i sva
rješenja organa su potvrdjena a u Upravnom postupku se radi o riješenoj,
upisanoj i presudjenoj stvari. I konačno je istakao da upisani plac oštećenog
kao tužioca ni u milimetar nije promijenjen u odnosu na izdatu dokumentaciju i
izvršeni upis 1985.godine što je potvrdjeno u Upravnom sporu i presudom
Vrhovnog suda.
U završnoj riječi branilac okrivljenog čiju završnu riječ je okrivljeni
prihvatio, u bitnom je istakao da ovaj primjer sudjenja predstavlja klasičnu
zloupotrebu tužioca jer oštećeni kao tužilac očigledno zloupotrebljava to
pravo na način što kroz postupak bez ikakvog osnova traži i izuzeća sudećih
sudija, te predsjednika suda te čitavog suda u Pljevljima, te zbog činjenice
da zbog ovog okrivljenog vodi još nekolika krivična postupka po istom
osnovu.Okrivljeni je optužen za izvršenje teškog krivičnog djela zloupotrebe
službenog položaja i ako se i iz samog optužnog akta dakle bez uvida u dokaze,
može utvrditi da je optuženje potpuno neosnovano. Pozadina optuženja očigledno
leži u činjenici da je oštećeni kao tužilac nezadovoljan statusom uknjiženog
placa u katastru. Medjutim, nakon podnošenja zahtjeva za uknjiženje placa
oštećeni je vodio upravni postupak nezadovoljan takvim uknjiženjem pa čak i
upravni spor pred upravnim sudom CG te je nakon tih postupaka izvršeno
definitivno uknjiženje njegovog placa onako kako je to i danas u katastru.
Odbijanje službe odnosno PJ za nekrenine Pljevlja da izda na zahtjev oštećenog
istom skicu placa u mjerama, površini i dimenzijama kako bi to njemu
odgovaralo, a ne kako je je jedino moguće prema evidenciji Uprave za
nekretnine, povod je oštećenom da protiv okrivljenog pokreće jedan za drugim
krivični postupak i ako je očigledno da okrivljeni sa tim sa izdavanjem
listova nepokretnosti i skica nema ništa. Dakle na osnovu izvedenih dokaza,
može se utvrditi da nema ni jednog jedinog elementa za optuženje te je
predlažio sudu da okrivljenog slobodi od krivične odgovornosti.
Radi utvrdjivanja odlučnih činjenica i krivične odgovornosti okrivljenog sud
je u toku postupka na glavnom pretresu izveo sledeće dokaze: u svojstvu
svjedoka saslušao oštećenog kao tužioca Č. M.; uz saglasnost stranaka pročitao
iskaz svjedoka D.Lj. sa zapisnika K.br.177/11 od 29.12.2011.godine dat u
Osnovnom sudu u Pljevljima, izvršio u uvid u spise ODT Kt.br.194/11 od
14.12.2011.godine, pročitao akt Uprave za nekretnine br.014-2871/2 od
17.02.2011.godne, pročitao akt Uprave za nekretnine br.014-162/1 i 158/1 od
23.06.2011.godine, pročitao akt Uprave za nekretnine br.014-166/1 od
27.06.2011.godine, pročitao zahtjev Upravi za nekretnine br.107-162/1-2011 od
21.06.2011.godine sa fotokopijama uplatnica, pročitao akt upućen Upravi za
nekretnine dana 27.06.2011.godine, pročitao akt upućen Upravi za nekretnine
br.107-158-2011 od 20.06.2011.godin sa fotokopijama uplatnica, pročitao akt
Uprave policije PJ Pljevlja od 28.06.2011.godine, pročitao akt upućen Upravi
policije dana 08.09.2011.godine, pročitao službenu zabilješku UP EKP
br.30/03-240/11-7008/1 od 26.07.2011.godine, izvršio uvid u podnesak tužioca
dostavljen Osnovnom sudu u Pljevljima dana 09.12.2011.godine sa prilogom
koverte i skice katastarske parcele br.5308 od 12.04.2010.godine, izvršio uvid
u četiri kopije skica koje je na glavnom pretresu prezentirao oštećeni kao
tužilac i to izvod iz DUP-a Dolovi 1 od 15.08.1998.godine od
07.04.1981.godine, skica placa sa dimenzijama i skica kat. Parcele br.5308 od
12.04.2010.godine te topografski plan kat. Parcele br.5309 KO Pljevlja,
izvršio uvid u zahtjev Direkciji za nekretnine Pljevlja dana 16.11.2012.godine
i uvid u izvod iz KE na ime okrivljenog, izvršio uvid u rješenje Direkcije za
nekretnine broj 953-247/2001 od 10.07.2001.godine, obavještenja Ministarstva
zaštite životne sredine od 03.09.2001.godine i 21.10.2001.godine, izvršio uvid
u kopije izvoda iz DUP-a Dolovi 1 i manual snimanja parcele oštećenog. Sud
nije prihvatio predlog oštećenog kao tužioca da se saslušaju svjedoci Lj.D.,
S.G., P.G. i Ž.G., obzirom da je po ocjeni suda, izvedenim dokazima u
dovoljnoj mjeri utvrdjeno činjenično stanje pa bi izvodjenje ovih dokaza
vodilo odugovlačenju i neekonomičnosti postupka. Pored toga stranke su se na
glavnom pretresu saglasile da se pročita iskaz svjedoka D.Lj. pa je oštećeni
kao tužilac prigovarajući na iskaz svjedoka predložio da se Lj. D. ili sasluša
pred sudom ili da se prihvate njeni iskazi samo u dijelu odgovora na pitanja,
ističući da je izjava navedenog svjedoka izjava sudije, a koju je poništila
svojim iskazima D. Lj. odgovarajući na postavljena pitanja. Medjutim, s
obzirom na to da je pročitan iskaz svjedoka koji je saslušan pred Osnovnim
sudom u Pljevljima u dovoljnoj mjeri na okolnosti predmetnog dogadjaja, to je
sud ocijenio da bi njeno ponovno saslušanje, a cijeneći predlog oštećenog kao
tužioca, vodilo samo odugovlačenju postupka.
Nakon analize izvedenih dokaza, cijeneći svaki dokaz pojedinačno i u
sveukupnosti, dovodeći ih u vezu jedne sa drugim i u kontekst sa navodima
odbrane okrivljenog, sud je zaključio nije dokazano da je okrivljeni izvršio
krivično djelo zloupotreba slubženog položaja iz čl.416.st.1 Krivičnog
zakonika Crne Gore, a cijeneći činjenični sadržaj iz optužnog akta.
Naime, oštećeni kao tužilac Č. M. u bitnom je istakao da je neosnovano to što
je okrivljeni traženu dokumentaciju naziva upravnim postupkom jer to nema
nikave veze sa upravnim postupkom. Od Uprave za katastar dobio je jedan običan
crtež bez pečata, potpisa i bilo kakve ovjere i smatra da nije tačno da se ne
izdaje skica onakva kakvu je on tražio a sve što je trebalo da se uplati on je
uplatio. Kada je došao na šalter, rekli su mu da on ne može dobiti skicu jer
nije platio odredjenu taksu pa je očigledno, kako on ističe da se radi o
samovolji i uskraćeno mu je pravo da mu se dostavi dokumentacija zbog čega se
obratio policiji. Policija je poslala na lice mjesta inspektora G. Ž.. U
ponovnom postupku je dodao da je okrivljeni priznao krivično djelo dajući
svoju odbranu pred sudom u Pljevljima i kazavši da on nije izdao traženi
dokumenat da je to Upravni postupak i da se radi o ćutanju administracije a da
on nije odgovoran za neizdavanje dokumenta. Takodje je istakao da je u
postupanju D. povrijedjen Ustav i Ustavom zagarantovano pravo na imovinsku
sigurnost jer on ne može da dokaže da ima imovinu uknjiženu i stečenu legalno
jer sa neizdavanjem tog dokumenta ne može da proda kuću jer kupac kupi kuću po
dokumentaciji koju on ima a kada dodje u katastar tamo se nadju falsifikovani
podaci od strane okrivljenog tako da kroz njegov plac je uknjižen put odnosno
ulica. Okrivljeni je izmnijenio detaljni urbanistički plan po kojem je kupio
plac i tehničko urbanističke uslove a jedan od tih uslova jeste da objekat
mora biti udaljen najmanje 2 m od puta a što se vidi iz priloženih dokaza a to
su izvod iz detaljnog urbanističkog plana Dolovi 1 koji je priložio sudu u
kopiji a takodje je prilažio i skicu placa koji je kupio od 07.04.1981.godine
i skica je sa numeričkim podacima i sastavni je dio ugovora 1562 od
29.04.1981.godine o čemu je takodje prilažio skicu u kopiji pri čemu je
istakao da ni jedna kopija nije ovjerena ali originali se nalaze u Direkciji
za nekretnine u Pljevljima.Takodje je priložio kopiju skice koju je uzela
agencija Budva od 10.11.2009.godine iz koje se vidi da je okrivljeni
falsifikovao podatke njegovog placa pa isti plac ima 5 granica jedna je sa
južne istrane i 4 granice sa sjeverono zapadne strane pa se uporedjenjem ove
skice i skice o kupovini sa izvodom iz detaljnog urbanističkog plana može
utvrditi da su podaci falsifikovani.Dokaz da su podaci falsifikovani jeste i
skica koju je izdala Lj.D. dana 12.04.2010.godine i iz koje se da ustanoviti
da su izmijenjene dimenzije placa i to širina placa smanjena sa 23,50 m na
21,42 m tako da je kroz ova 2,08 m D. ucrtao put - ulicu.Okrivljeni D.je
falsifikovao podatke kupljenog placa pa je smanjio udaljenost ćoška kuće sa
sjeverozapadne strane sa 2,5 m kako je odredjeno tehničko urbanističkim
uslovima prema zapadau 0,84 m sa 2,5 m a prema sjeveru smanjio sa 2,50 m na
1,26 m, a to se može ustanoviti ako se uporede podaci kupljenoga placa i skice
a prema kojoj skici je plac upisan u katastar. Iz tog razloga smatra da
okrivljeni D. pošto je falsifikovao podatke njegovoga placa nedozvoljava da mu
se izda list nepokretnosti sa dimenzijama placa. Istog je prijavljivao Upravi
policije medjutim, on je uvijek tvrdio da on to ne brani pa je na njegovu
žalbu kod direktora Uprave policije Veljovića odredjen inspektor Ž.G. koji je
sa njim išao na lice mjesta izdao akt da mu D. nije htio izdati traženi
dokument. Takodje, isti je izdao akt 014-166/1 od 27.06.2011.godine u kome
iznosi tri neistine: prva je da je on njemu izdao taj dokumenat i da mu ga je
uručio 23.06.2001.godine na 10 godina prije nego što je tražio taj dokumenat.
Druga, da je to šalterski posao i da se obrati na šalter a pošto supruga D.
radi tamo bio je vrijedjan zbog čega je posredovala policija. U istom ovom
aktu D. tvrdi da ne postoje podaci u evidenciji koje je tražio a taj dokument
je sastavni dio dokaza u spisima.Na suprot činjenice da je svu potrebnu
dokumentaciju predao u originalima u katastar 1985.godine M.D. dolaskom za
načelnika 1998.godine prepravio je te podatke tako da mu je na vrat stavio
Državnog tužioca da je uzurpirao državnu imovinu odnosno put pa je četiri puta
kažnjavan od Osnovnog suda u Pljevljima ali je nakon četvrte žalbe oslobodjen
od strane Višeg suda u B.Polju. Smatra da mu je isti izmijenio ne samo
dimenzije placa nego i dimenzije kuće a to isto je uradio i 2008.godine pa
pošto je D.optužen za krivična djela falsifikovanja tih podataka on sada neće
da izda tražena dokumenta. U ponovnom postupku u bitnom je istakao da M.D.
nikada nije osporio zahtjev za vraćanje novca uplaćenog za traženu skicu a
isti je lično primio i potpisao dana 27.06.2011.godine. Pri tom je okrivljeni
pričinio štetu oštećenom kao tužiocu u iznosu od 10.000,00 €. Objektu sa
izmijenjenim granicama izmijenjeni su tehničko urbanistički uslovi pod kojima
je kupljen i izgradjen objekat sa ucrtanog puta u Katastar kroz njegov posjed.
Ulaz u objekat sa sjeverne strane je direktno sa ulice, ćošak kuće udaljen sa
puta 0,84 m upisanu Katastru smajnjen je za 2,5 m što smatra da je suprotno
Zakonu. Za širinu i površinu ucrtane ulice kroz njegov posjed prošireni su
placevi preko uličnih objekata i njima pribavljena korist, pa je smanjenjem
placa, mijenjanjem dimenzija i urbanističko tehničih uslova umanjena
vrijednost objekta preko 10.000,00 €. Oštećeni kao tužilac smatra da su u
okviru krivičnog djela zloupotreba službenog položaja, počinjena i druga
krivična djela i to falsifikovanje službene isprave iz čl.414.st.1.KZ,
falsifikovanje isprave iz čl.412.st.1.KZ i nesavjestan rad u službi iz
čl.417.st.1.KZ, i ako je na glavnom pretresu istakao da ostaje u cjelosti pri
podniejtom optužnom predlogu te da isti ne želi mijenjati ili proširivati.
Svjedok D.Lj. u bitnom je istakla da je zaposlena u Upravi za nekretnine na
radnom mjestu Višeg savjetnika za geodetske poslove i sjeća se da je oštećenom
kao tužiocu Č. M. dala skicu placa koju je uzela iz zvanične dokumentacije
kojom raspolaže Uprava za nekretnine katastar Pljevlja i to skicu sa
koordinatama koju inače izdaju svima koji to zatraže uz plaćanje odredjene
takse. Kada je izdala skicu oštećenom kao tužiocu on je zamolio da ona na toj
skici ispiše dimenzije placa što je i učinila, ali nije morala to da uradi po
službenoj dužnosti već mu je to uradila na njegovu molbu, čisto da mu učini
uslugu.Nadalje je istakla da u njihovoj službi svi imaju svoje zaduženje tako
što jedni izdaju skice lica mjesta drugi uvjerenja o posjedu a načelnik Uprave
za nekretnine je D. M. i on ne izdaje nikakve skice niti posjedovne listove
već to rade druge službe, a D.potpisuje ono što se izdaje. Skica koju je ona
izdala oštećenom nije zvaničan dokumenat što znači da je zvaničan dokument
skica parcele sa koordinatama potpisana i ovjerena od Uprave za
nekretnine.Dakle, skica koju je oštećeni prikazao sudu nije zvaničan dokument
jer je svjedokinja ručno, grafitnom olovkom, ispisala tražene dimenzije.
Medjutim, ista objašnjava da ova skica nije falsifikat jer su u nju ispisani
istiniti podaci.Tom prilikom oštećenom su dati svi podaci kao i svakom drugom
gradjaninu i to svi podaci sa kojima raspolaže katastar i koji su mogu izdati
u zakonskoj formi. Takodje je istakla da skice sa koordinatama svima izdaje na
zahtjev stranke ali kada je neko zamoli da upiše u skicu dimenzije to učini
pod uslovom da to služi samo kao interni dokument. Ako je to zvaničan dokument
onda nikome ne upisuje ništa ručno već izdaje ono što je sačinjeno u
digitalnoj formi.
Sud je cijenio odbranu okrivljenog i istu prihvatio jer je saglasna sa iskazom
svjedoka D.Lj. koji iskaz je sud takodje prihvatio obzirom da je po ocjeni
suda objektivno svjedočila u vezi onoga što joj je poznato.
Sud je cijenio iskaz oštećenog kao tužioca koji je saslušan u svojstvu
svjedoka ali isti nije prihvatio,obzirom da nema utemeljenje u izvedenim
dokazima tokom postupka. Naime, uvidom u zahtjev broj 107-162/1-2011 od
21.06.2011.godiine sud je utvrdio da je oštećeni kao tužilac tražio od Uprave
za nekretnine da mu se izda skica parcele sa upisanim dimenzijama, dužinom,
širinom i trećom dimenzijom. Iz sadržine dopisa Uprave za nekretnine PJ
Pljevlja br.014-162/1, 158/1 od 23.06.2011.godine, koji je naslovljen na
oštećenog kao tužioca Č.M. i fotokopije dostavnice Uprave za nekretnine PJ
Pljevlja broj 014-162,158/1, proizilazi da je oštećenom kao tužiocu Č.M.
dostavljena skica posjeda sa koordinatama,dana 24.06.2011.godine te da je
dopisom objašnjeno šta predstavljaju priložene koordinate i na šta se odnose
priložene uplatnice taksi. Iz sadržine dopisa Uprave za nekretnine PJ Pljevlja
broj 014-166/1 od 27.06.2011.godine, koji je naslovljen na oštećenog kao
tužioca Č.M. proizilazi da su oštećenom kao tužiocu traženi podaci dostavljeni
aktom broj 014-162/1, da su takse uplaćene shodno zakonu o taksama za
propisane usluge, te da je taksa uplaćena na žiro račun državnih taksi a ne na
račun organa. U dopisu je takodje naznačeno da je izdavanje izvoda iz
evidencije katastra šalterski posao i da se uz uplatu zakonom propisane takse
izdaju isprave koje čine službenu evidenciju formi u načinu propisanom
zakonom. Nazančeno je takodje da u trenutnoj evidenciji ne postoje podaci koje
je traži oštećeni Čepić Miloš niti obaveza da se dostavljaju pismeno.Iz
fotokopije povraćene dostavnice proizilazi da je oštećeni kao tužilac
Č.M.dopis primio dana 01.07.2011.godine.
Sud je cijenio i ostale izvedene dokaze ali su isti, imajući u vidu prednje
izloženo, ostali bez posebnog uticaja na drugačije odlučivanje.
Naime, da bi postojalo krivično djelo zloupotreba službenog položaja iz
čl.416.st.1 Krivičnog zakonika potrebno je da službeno lice protivpravnim
iskorišćavanjem svog službenog položaja ili ovlašćenja, prekoračenjem granica
svog službenog ovlašćenja ili nevršenjem svoje službene dužnost pribavi sebi
ili drugom korist, drugom nanese štetu ili teže povrijedi prava drugog.
Dakle, imajući u vidu izloženo a posebno činjenicu da je Uprava za nekretnine
PJ Pljevlja oštećenom kao tužiocu Č.M.izdala skicu parcele sa koordinatama
koju je oštećeni uredno primio nakon plaćenih taksi, te zakonska obilježja
krivičnog djela iz čl.416.st.1.KZ sud je zaključka da nije dokazano da je
okrivljeni učinio djelo za koje je optužen zbog čega ga je u nedostatku dokaza
oslobodio od optužbe, shodno čl.373.tač.2. ZKP-a.
Troškovi postupka padaju na teret budžetskih sredstava, shodno čl.230.ZKP-a.
Sa izloženog je odlučeno kao u izreci presude.
OSNOVNI SUD U BIJELOM POLJU
Dana, 03.04.2013.godine
Zapisničar, S u d i j a ,
Ljiljana Joksimović s.r. Violeta Raičević s.r