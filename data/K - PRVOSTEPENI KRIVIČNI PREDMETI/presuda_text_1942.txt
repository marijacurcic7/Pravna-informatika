Po sl.br.K. 434/08 
U IME NARODA 
Osnovni sud u Kotoru kao nadležni prvostepeni krivični sud, u vijeću
sastavljenom od Predsjednika vijeća -sudije Dr Vesne Vučković i članova vijeća
-sudija porotnika Vukašina Vujovića i Petra Mršulje, uz učešće zapisničara
Aleksandre Zečević, u krivičnom predmetu protiv okriv. R.M., M. S. i J. Z.
, zbog krivičnog djela mučenje i zlostavljanje iz člana 167 st. 3 u vezi st.1.
Krivičnog Zakonika, koji se vodi po optužnici ODT Kotor Kt.br.554/07 od
11.08.2008.g., nakon održanog glavnog i javnog pretresa dana 23.07.2010.g., u
prisustvu Osnovnog državnog tužioca iz Kotora Borisa Savića, okrivljenih i
njihovog branioca adv. J.Ž., donio je i javno objavio dana 28.07.2010.godine,
sledeću  
P R E S U D U 
Okrivljeni 
1. R.M. od oca M. i majke D., rodjene A., rodjen ...........g., u P.,
stalno nastanjen u B., K.M. bb, državljanin Crne Gore, službenik UP-a, sa
završenom srednjom školom, oženjen, otac jednog djeteta, srednjeg imovnog
stanja, neosudjivan, protiv kojeg se ne vodi postupak za drugo krivično djelo.  
2. M.S. od oca M. i majke M. rodjene Đ., rodjen ........g., u N., stalno
nastanjen u N., O......, državljanin Crne Gore, službenik UP-a, sa završenom
srednjom školom, oslobodjen od služenja vojnog roka, srednjeg imovnog stanja,
neosudjivan, protiv kojeg se ne vodi postupak za drugo krivično djelo.  
3. J.Z. od oca M. i majke M. rodjene S., rodjen ......g., u N., stalno
nastanjen u B., ......, državljanin Crne Gore, službenik UP-a, sa završenom
srednjom školom, oslobodjen od služenja vojnog roka, srednjeg imovnog stanja,
neosudjivan, protiv kojeg se ne vodi postupak za drugo krivično djelo.  
K r i v i         s u 
Što su  
dana 29.07.2007. godine oko 01,15 časova u B., kao službena lica Uprave
policije Područne jedinice B., u vršenju službe, zlostavljanjem na način kojim
se vrijeđa ljudsko dostojanstvo oštećenog mal. M.R. iz C., s ciljem da istog
nezakonito kazne, na način što su nakon što je maloljetni M. neovlašćeno
napustio svojim vozilom parking prostor na koji je isto bilo odloženo od
strane specijalnog vozila "Pauk", okrivljeni R. i M., kao dežurna patrola
istog zaustavili na Z., gdje mu je okrivljeni R. rekao da izadje iz vozila,
što je oštećeni i uradio, a isti počeo odmah da ga udara rukama po glavi i
tijelu ne pitajući ga pri tom ništa, nakon čega je po pozivu okr. R. stigao
okr. M. i počeo maloljetnog oštećenog udarati gumenom palicom po tijelu,
govoreći mu pri tom: "Majmune, debilu i sl".., nakon čega su istog "ubacili" u
njegovo vozilo na mjesto vozača, a u koje vozilo je ušao i okr. M. koji ga je
na putu do parkinga kod Pošte povremeno udarao po glavi i tijelu, dok je
okrivljeni R. išao službenim vozilom iza njih da bi po dolasku na parking sa
kojeg je oštećeni uzeo svoje vozilo iz specijalnog vozila "pauk" izašao okr.
j.Z. koji je zajedno sa svojim kolegama okr. M. i R. počeo da udara rukama i
nogama po glavi i tijelu oštećenog nakon čega je naišao stariji
neidentifikovani policajac i okrivljenima rekao "Što radite od ovog momka",
nakon čega su oni prestali da ga udaraju i rekli mu "Idi odspavaj na ležaljku
jedno dva sata i vuci se prema C.", a prilikom kojeg vršenja nasilja prema
njemu je mal. oštećeni zakobio lake tjelesne povrede u vidu nagnječenja glave
i preloma nosnih kostiju bez dislokacije koštanih okrajaka, otoka poglavine u
kosmatom dijelu glave i otoka u predjelu korjena nosa,  
- čime su učinili krivično djelo zlostavljanja iz člana 166 a st. 2 u vezi
st.1. Zakona o izmjenama i dopunama Krivičnog Zakonika  
Pa im sud na osnovu naprijed navedene krivičnopravne odredbe i čl. 2, 4, 5, 8,
13, 15, 36, 42, 52, 53. i 54. Krivičnog Zakonika i čl. 358. i 364. ZKP-a   i z
r i č e  
USLOVNU OSUDU 
Kojom utvrđuje kazne zatvora okrivljenima R..M., M.S. i J.Z. u trajanju od po
šest mjeseci i istovremeno određuje da se kazna neće izvršiti ukoliko
okrivljeni za vrijeme od dvije godine od dana pravosnažnosti presude ne učine
novo krivično djelo.  
Dužni su okrivljeni na ime troškova krivičnog postupka uplatitit iznos od po
50,00 eura i na ime sudskog paušala iznos od po 40,00 eura, u roku od mjesec
dana od dana pravosnažnosti presude na žiro račun Osnovnog suda Kotor br.
832-16-52 i dokaz o uplati dostaviti ovom sudu s pozivom na br. K. 434/08.  
Oštećeni M.R. sa imovinskopravnim zahtjevom se upućuje na parnicu.  
Obrazloženje 
ODT iz Kotora podnio je ovom sudu optužnicu Kt.br.554/07 od 11.08.2008.godine
protiv R.M., M.S. i J.Z. zbog izvršenja krivičnog djela mučenje i
zlostavljanje iz člana 167 st. 3 u vezi st.1. Krivičnog Zakonika.  
Postupajući po podnijetoj optužnici sud je zakazao i održao glavni pretres
dana 23.07.2010.godine u prisustvu ODT Kotor Borisa Savića, okrivljenih i
njihovog branioca adv.J.Ž., a dana 28.07.2010.godine nakon vijećanja i
glasanja donijeta je odluka u ovoj krivičnopravnoj stvari.  
U završnoj riječi Osnovni državni tužilac iz Kotora ostao je pri
podnijetoj optužnici i smatrao dokazanim da su okrivljeni učinili krivično
djelo koje im je stavljeno na teret, imajući u vidu da je nakon izvršenja
došlo do izmjene naziva krivičnog djela, ali da novi Zakon nije povoljniji za
okrivljene pa je ostao pri prethodnoj kvalifikaciji. Predložio je da ih sud
oglasi krivim i kazni po zakonu.  
U završnoj riječi branilac okrivljenih je izjavio da imajući u vidu
izvedene dokaze na glavnom pretresu donekle se moglo utvrditi činjenično
stanje uprkos naporima i pravosuđa i odbrane da se ono što bolje rasvjetli,
ali da nije bilo mogućnosti u potpunosti utvrditi činjenično stanje upravo iz
razloga što je ono kako je navedeno u dispozitivu odnosno činjeničnom opisu
djela zasnovano isključivo na iskazu oštećenog. Predložila je sudu da ukoliko
nađe da su njeni   branjenici krivi za učinjeno krivičnog djelo koje im je
stavljeno na teret uzme u obzir sve olakšavajuće okolnosti na njihvoj strani,
posebno njihove lične prilike da se radi o mladim ljudima koji su hranioci
porodica sa maloljetnom djecom i to jedini hranioci i što ranije nijesu
osuđivani.  
U završnoj riječi okr. R.M. je u svemu ostao kod navoda odbrane i završene
riječi svog branioca.
U svojoj odbrani okr.R. je izjavio da se kritične prilike sa kolegom
M. nalazio na Z.   gdje su vršili kontrolu saobraćaja, i negdje oko 01,00h
preko veze su obaviješteni da je jedan momak sa parkinga gdje se odlažu vozila
koja podigne pauk samovoljno uzeo vozilo bijele boje, napustio parking i pri
tome pokidao lanac. Dok su ih iz dežurne službe obavještavali što se desilo,
on je primijetio da nailazi vozilo čije su im podatke dali, pa je on to vozilo
zaustavio, i od vozača tražio na uvid dokumenta, i on mu je dao samo važeću
saobraćajnu dozvolu, dok je rekao da je zaboravio vozačku i ličnu kartu kući.
Pitao ga je zašto je uzeo vozilo sa parkinga bez odobrenja i on mu je
odgovorio da je mislio da su mu drugovi tamo premjestili vozilo, a ne da ga je
ponio pauk. Zatim je kontaktirao dežurnu službu i oni su mu rekli da ovog
momka vrati na parking kao i njegovo vozilo i da ih tamo čeka kolega J., tako
da je M. sa ovim licem njegovim vozilom uputio se prema parkingu, a on je
službenim vozilom pošao za njima. Kada su došli na parking  on je ovo lice
predao kolegi J., a zatim se sa M. vratio na Z. ne zadržavajući se na
parkingu. Prema ovom licu on i M. nijesu primjenjivali nikakvu silu kada su ga
zaustavili na Z., tj.nijesu ga udarali, a nijesu to radili ni za vrijeme
vožnje do parkinga, kao ni na parkingu, niti je vidio da je to uradio J. za to
kratko vrijeme koje su proveli na parkingu. Takođe nije vidio da je na
parkingu bilo policajaca osim J. i radnika koji su zaposleni na parkingu a bio
je policajac koji je vršio obezbjeđenje parkinga, a koji je inače došao kao
ispomoć iz R..  
U završnoj riječi okr. M.S. je u svemu ostao kod navoda odbrane i završne
riječi svog branioca.
U svojoj odbrani okr.M. je izjavio da je kritične prilike bio u patroli sa
kolegom R. na lokaciji Z. u B., i preko dežurne službe dobili su obavještenje
da se sa parking prostora ”parking servisa” koji se nalazi u blizini objekta
”C.” udaljio sa vozilom jedno lice i javili su im o kojem se vozilu radi i
koje su mu reg.oznake,pa kada je to vozilo naišlo oni su ga zaustavili i
tražili na uvid vozačku i saobraćajnu dozvolu, ali kako je lice koje je
upravljalo vozilom kod sebe imalo samo saobraćajnu dozvolu. Nakon konsultacije
sa dežurnom službom, zatražili su od njega da se sa svojim vozilom vrati na
parking ”parking servisa”, pa je on krenuo sa njim u vozilo, a R. je službenim
vozilom krenuo za njima. Kada su došli na parking i vozača i vozilo su predali
kolegama policajcima, a zatim se vratili na putni pravac B.-B.. Lice koje su
doveli na parking nijesu maltretirali tj.nijesu ga udarali ni on niti njegov
kolega R. niti na Z., gdje su ga zaustavili, niti kasnije na parkingu. Na
parkingu ”parking servisa” vidio je kolegu J. koji je kritične večeri radio na
vozilu ”pauk”, ali nije vidio ni da je on udarao navedeno lice, tako da su
navodi optužnice da su ga sva trojica udarla, a zatim ga oborili na zemlju i
nakon toga udarli palicom i nogama i gurali mu lice po pijesku, niti je tuda
nailazio njihov kolega   koji im je navodno nešto govorio i donosio vodu tom
licu.  
U završnoj riječi okr. J.Z.  je u  svemu ostao  kod navoda odbrane i
završne riječi svog branioca.
U svojoj odbrani okr.J. je izjavio da je kritične prilike radio na
vozilu ”Pauk”   i negdje oko 01,00 h kolega koji radi na parkingu servisa B.E.
ga je obavijestio da je vozilo marke ”ford” napustilo parking bez odobrenja,
pa je on to vozilo zbog pogrešnog parkiranja isključio iz saobraćaja oko 22,00
i vozilo je vozilom ”pauk” na parking. Takođe su mu rekli da je vozač tog
vozila prilikom napuštanja parkinga pokidao lance i slomio metalne šipke, o
čemu je on obavijestio dežurnu službu  i zatražio da se to vozilo zaustavi  i
vrati na parking. Poslije kraćeg vremena kolege R. i M. su na parking dovele
to vozilo i vozača i predali ga policajcu koji je radio na obezbjeđenju
parkinga B.E.. On je na parking došao naknadno i rekao je kolegi da s obzirom
da se radi o maloljetnom licu koje nema vozačku dozvolu, istog isključe iz
saobraćaja. Takođe je izjavio da ni on ni njegove kolege R. i M. nijesu imali
fizičkog kontakta sa maloljetnikom, jer za tim nijesu ni imali potrebe, a osim
toga M. i R. su minut-dva nakon što su vozilo i vozača predali policajcu B. E.
napustili parking. Kada je to lice dovedeno na parking on nije primijetio da
je imao bilo kakve povrede po licu ili u predjelu nosa, te da je netačno da je
izgovorio riječi koje su mu optužnicom stavljene na teret, kao i da su netačni
navodi optužnice da ih je njihov kolega opominjao da ne udaraju maloljetnika i
da mu je donosio vodu.  
U dokaznom postupku koji je proveden radi rasvetljenja činjeničnog stanja
i krivice okrivljenih sud je proveo sledeće dokaze: pročitan je   izvještaj
ljekara specijaliste  Opšte bolnice “Danilo I” br. 584 od 29.7. 2007.g. i
izvještaj ljekara KBC br. 4083 od 30.7. 2007.g.,sve na ime  M.R.,  izvod iz
kaznene evidencije za okr. R.M. UP P., za okr. M. i J.  UP Nikšić, neposredno
je saslušan stalni sudski vještak medicinske struke dr.K.N., a neposredno su
saslušani: oštećeni M. R., svjedoci K.M., I.F., B.V., K.B., Č.J., R.V. i Č.M.,
a na saglasnost stranaka pročitana je izjava B. E. data pred Osnovinim sudom u
Rožajama.  
Iz izvještaja ljekara specijaliste Opšte bolnice “Danilo I” br. 584 od
29.7. 2007.g. i izvještaj ljekara KBC br. 4083 od 30.7. 2007.g sud je utvrdio
da je M. R. zadobio povrede i da postoje otoci na kosmatom dijelu glave i u
predjelu korjena nosa.  
Vještak medicinske struke dr K.N. je navede da je kritične prilike
M.R. zadobio nagnječenje glave i prelom nosnih kostiju bez dislokacije
koštanih okrajaka, otoci poglavine na kosmatom dijelu glave, otok u pregledu
korijena nosa, da navedene povrede pojedinačno i u svom predstavljaju laku
tjelesnu povredu, a nanešene su višekratnim dejstvom tupine mehaničkog oruđa u
šta bi spadala stisnuta pesnica, šaka, noga i sl.
Vještak medicinske struke je neposredno na glavnom pretresu objasnio da   je u
izvještaju ljekara specijaliste opšte bolnice “Danilo I“ u Cetinju  od 29.07.
2007.g., dijagnostikovano je izmedju ostalog i potres mozga u opservaciji, a u
izvještaju  ljekara specijaliste neurohirurga KCCG od 30.07. 2007.g.,
dijagnostikovano je stanje poslije potresa mozga, pa je objasnio da,
kardinalni siptom potresa mozga  koji direktno i uslovljava težinu povrede je
gubitak svijesti, a isti se osim medicinskim nalazom  može utvrditi i izjavama
svjedoka i samog povrijedjenog. U svakodnevnoj praksi vrlo rijetko se gubitak
svijesti utvrdjuje medicinskim nalazom jer se obično povrijedjeni i prvi
ljekar susretnu u vrijeme kada je povrijedjeni svjestan. Na osnovu izjave
oštećenog M.R. kao i svih ostalih izjava svjedoka i optuženih, sasvim je jasno
da M.R. kritične prilike nije imao gubitak svijesti, obzirom da se oštećeni
veoma dobro sjeća svih detalja i dešavanja prije, za vrijeme i poslije
kritičnog dogadjaja. Dakle, M.R. kritične prilike nije pretrpio povredu potres
mozga. Sami gubitak svijesti  predstavlja dramatičnu kliničku sliku za
vrhunske profesionalce, a tek za laike i zahtjeva hitnu reakciju okoline u
cilju prebacivanja onesviješćenog u prvu zdrastvenu ustanovu, i zahtjeva
apsolutno bolničko liječenje.
Takođe je izjavio da prelom nosnih kostiju bez dislokacije koštanih okrajaka
podrazumijeva da nema nikakvog deformiteta nosa, da je nos stabilan, a prema
rasploživoj medicinskoj dokumentaciji kao spoljašnja povreda u predjelu nosa
notiran je samo otok u predjelu korjena nosa, te da su te dvije povrede
medjusobno povezane, i da su nastale od istog jednog udarca, a sam otok
odnosi se na kožu i potkožno tkivo u predjelu nosa i on može da izčezne veoma
brzo, čak i poslije nekoliko sati.  
Oštećeni M.R. je izjavio da je zajedno sa svojim drugovima K.M., I.F., B.
V., bio u B., bili su u jednom lokalu i nakon izvjesnog vremena on je krenuo
kući, dok su K., I. i B. ostali u lokalu. Krenuo je prema mjestu gdje je
parkirao svoje vozilo tj. neposredno blizu parking prostora kod pošte. Kada
je stigao primijetio je da njegovo vozilo nije na mjestu gdje ga je ostavio,
pa obzirom da je vozilo bilo otključano i u njemu je bio ključ kao i njegova
dokumentacija začudio se i produžio do parking prostora, računajući da je neko
od njegovih drugova vozilo parkirao unutar parkinga. Vozilo je bilo na parking
prostoru i on je sjeo u svoje vozilo i krenu u pravcu C.. Kada je stigao do
mjesta Z. naišao je jedan policajac u patroli i isti je upalio rotaciono
svjetlo zbog čega se parkirao na putu da vidi o čemu se radi. Prišao mu je
ovaj policajac i rekao da izađe iz vozila što je on i uradio. Prilikom izlaska
iz vozila isti je počeo da ga udara rukama po glavi i tijelu ne pitajući ga ni
za ime i prezime kao ni da li ima dokumenta. Taj policajac je zvao pojačanje
tako da je nakon nekoliko minuta stigao još jedan policajac koji ga je odmah
počeo udarati pendrekom po tijelu i rukama i nazivao ga raznim imenima
“majmune, debilu i sl.”. Ovi policajci su ga bukvalno ubacili u njegovo vozilo
na mjestu vozača, jedan policajac je bio pored njega, dok je drugi sa svojim
vozilom išao za njima. Policajac koji je bio sa njim u vozilu na putu do
parkinga kod pošte ga je povremeno udarao po glavi i po tijelu. Kada su stigli
do parkinga tu je i parkirao vozilo. Ova dva policajca kao i još jedan
policajac koji je došao iz vozila “pauk” su ga izvukli iz svog vozila i bacili
na zemlju da bi ga nakon toga isti udarali nogama i rukama po tijelu i glavi.
Policajac koji je izašao iz vozila “pauk” ga je podigao sa zemlje i udarao
pesnicama po glavi. Nakon toga prišao je jedna stariji policajac, čije ime i
prezime ne zna, i istima je rekao “što radite od ovog momka”, da bi oni nakon
toga prestali da ga udaraju. Ostavili su njegovo vozilo na parking prostoru i
isti mu rekli “idi odspavaj na ležajku jedno dva sata i vuci se prema C.”.
Njegovi drugovi su ga pozvali telefonom i rekli da su u blizini kao i da su
sve to vidjeli, i sa istima je pošao prema C., da bi na pola puta naišla
njegova majka i sa njom pošao do hitne službe u C.. Nakon toga bio je u
nesvjesnom stanju, imao je bolove u predjelu glave, nosa i tijela. Nije znao
razlog zbog čega su tako postupali prema njemu, da su vjerovatno mislili da je
pobjegao sa parkinga, a on nije znao da je njegovo vozilo odnio pauk, jer kada
je ušao u parking prostor rampa je bila podignuta.  
Svjedok K.M. je izjavio da je krajem jula 2007.g. sa svojim drugovima M.
R., I. F. i drugaricom B.V.   bio u jednom lokalu u B.. M.R. je prvi napustio
lokal, dok su oni ostali  još malo. Nakon izvjesnog vremena i oni su napustili
lokal, sjeli u svoje vozilo i uputili se u pravcu C.. Kada su stigli do mjesta
Z. primijetili su vozilo M. parkirano na magistralnom putu, a službeno vozilo
policije neposredno pored njegovog vozila. Nakon što su prošli nekih 50 m
zaustavili su svoje vozilo, izašli iz istog i uputili se u pravcu M.. Kako su
prišli primijetio  je kako su službenici policije M. pribili prema njegovom
vozilu i kako ga  isti udaraju rukama po tijelu, i tada nije primijetio da se
M. opirao ovim policajcima. Nakon ovog ubacili su ga u službeno vozilo, a on i
I. su se vratili  u svoje vozilo i uputili se za njima. Kada su stigli do B.
primijetili  da su se ovi  službenici policije uputili prema parking prostoru
blizu Pošte i oni su pošli za njima i parkirali svoje vozilo u blizini pošte.
Tada je primijetio da su ovi policajci vukli M. iz vozila, a jedan ga je
udarao rukom, tako da je M. od tog udara pao na tlo pokrivši glavu svojim
rukama, a ovi policajci su nastavili da ga udaraju rukama i nogama po tijelu.
Pored ova dva policajca bio je i neki momak koji je izašao iz kamiona koji je
bio parkiran na parking prostoru i on nije bio u uniformi ali je i on udarao
M.. Nakon što su se ovi policajci razišli oni su pozvali telefonom M. i rekli
mu da su u blizini i da su sve vidijeli. Nakon što je M. malo oporavio svi
zajedno su se uputi prema C. da  bi na pola puta sreli majku M. i on je prešao
kod nje u vozilo. Od svega što se desilo M. je bila pocijepana košulja i imao
je povrede po licu, a kosa mu je bila puna pijeska.  
Svjedok I.F. je izjavio u prisustvu svog zakonskog zastupnika oca D., da
je krajem juna 2007.g., zajedno sa svojim drugovima K. M., M.R., B. V., bio u
B. u jednom lokalu, M. je napustio lokal nešto ranije, a nakon izvjesnog
vremena i ostali su krenuli kući,   prema C.u. Kada su stigli do mjesta Z.
primijetili su vozilo M.R. parkirano na magistralnom putu, a službeno vozilo
policije neposredno pred ovog vozila M.. Nakon što su prošli nekoliko metara
zaustavili su se  i on i K. su izašli iz vozila da bi vidijeli o čemu se radi.
Primijetili su da policajci M. vuku iz vozila i pri tome ga udaraju rukama po
tijelu i da su ga okrenuli prema njihovim vozilu. Tom prilikom nije primijetio
da se M. odupirao policijskim službenicima, nakon čega su M.  odveli do
parking prostora blizu Pošte. Nakon toga  su on i K. se vratili do svog vozila
o odvezli se do tog parkinga u B., u medjuvremenu pokušavajući da obavijeste
njegove roditelje. Kada su došli do parkinga primijetili su da policajci vuku
iz vozila M., da bi jedan  policajac istog udario rukom i on pada na tlo, a
ostali policajci počinju da ga tuku rukama i nogama po tijelu. Nakon toga
policajci su  se razišli, a oni su pozvali M. i obavijestili ga da su u
blizini  kao i da su sve vidjeli. Nakon 10 minuta su zajedno sa M. otišli
prema C., na pola puta sreli su se njegovu majku i on je prešao kod nje u
vozilo, a tom prilikom ošt. M. je bila pocijepana košulja kao i pantalone, i
imao je povrede po glavi i tijelu, a kosa mu je bila puna pijeska.  
Svjedok B.V. je izjavila kao i prethodni svjedoci, da kada su stigli do
mjesta Z. primjetili su vozilo M. parkirano na magistralnom putu, a službeno
vozilo policije neposredno pored vozila M.. Nakon   što su prošli nekoliko
metara zaustavili su svoje vozilo. K. i I. su izašli iz vozila i uputili se u
pravcu M. dok je ona ostala da sjedi u vozilu. Istakla je da kada su se
zaustavili obzirom da su bili na 50 m udaljeni od vozila M. nije mogla vidjeti
što se dešava, ali prilikom prolaska pored njih primijetila je M. kako stoji
naslonjen na službeno vozilo i dva policajca koja su ga udarala rukama i
nogama po cijelom tijelu. I. i K. su se vratili vozilom prema B. jer su
vidjeli da M. policija odvodi za B. u službeno vozilo. Ona ih je čekala u
dvorištu zgrade nekih pola sata kada  su došli M.,K. i I., i tada je
primijetila da je M. povrijeđen, da je imao povrede po glavi i tijelu, a
košulja i pantalone su mu bile pocijepane.  
Svjedok K. B. je izjavio da nije neposredni očevidac događaja kada je
oštećeni zaustavljen od strane policije, ali je tog dana prethodno bio
parkiran na parkingu ispred "C." gdje je radio i u trenutku kada je bila
podignuta rampa vidio je da je to lice izašlo kolima sa parkinga, kako se
njemu učinilo na rikverc i tom prilikom je čuo da je došlo do neke lomljave, a
kasnije nakon izvjesnog vremena doveden je od strane policije oštećeni i a
kako se njemu činilo dovelo ga je lice koje je u sudnici prepoznao, a radilo
se o okr.J.Z.. Kada je doveden na parking M. je bila košulja pocjepana i
kasnije je sa tog parkinga pješke otišao.  
Svjedok Č.J. je izjavio da je kritične prilike radio kao   pomoćni radnik
i nadzirao vozila koja se nalaze na parkingu, a dio vozila koja se nalazi u
ograđenom prostoru u nadležnosti je policije tako da nije obraćao pažnju na
taj dio. Objasnio je da M. R. zna iz C. i u trenutku kada je jedno vozilo sa
parkinga regularno izlazilo dok je bila podignuta rampa R. je izašao u rikverc
sa vozilom i otišao. Nakon pola sata došlo je vozilo i kada sam prišao da ga
usmjerim za upravljačem je sjedao policajac i tada je rekao da nema obavezu, a
što su i znali i vozilom je otišao u ograđeni dio gdje oni vrše nadzor. Sa
njim u vozilu na mjestu suvozača bio je M. R., kasnije više nije obraćao
pažnju u tom smjeru tako da ništa nisam ni vidio, a nakon izvjesnog vremena je
prošao M. pored njih koji su radili u toj smjeni, i  pitali su ga šta se
desilo i rekao im je „ništa, idem za C.“. Nikakve povrede nije primijetio na
M., jedino je vidio da mu je košulja raskopčana, ali ne i da li je pocjepana,
a sa mjesta na kojem se nalazio nije vidio što se dešavalo nakon ulaska na
parking između M. i policije.  
Svjedok   R.V. je izjavio da je  kritičnog dana  radio kao pomoćnik  na
specijalnom vozilu Pauk, a kao saobraćajni policajac bio je J.Z.. Čuo je kada
je J. preko radio veze javio dežurnoj službi da je jedno lice neovlašćeno i
bez dozvole odvezlo sa parking prostora vozilo koje mu je prethodno pauk doveo
i ostavio na parkingu. Na parkingu je bilo vidljivo da su stubići pokidani i
lanac. Nije vidio oštećenog niti da je bilo nekog udaranja niti da je neko
oštećenog vukao po pijesku i slično.  
Svjedok Č.M. je izjavio da je kritične prilike radio kao kontrolor
parkinga na sasvim drugom kraju u blizini poslovnice "Jat" i obaviješten je od
K. B. i još jednog radnika da je na parkingu kod pošte gdje postoji inače
ograđeni dio za vozila koja su prethodno preuzeta sa vozila "pauk" i došao je
na lice mjesta i vidio da su polomljena tri stuba i tada je od radnika
parkinga saznao da je to vozilo na rikverc izašlo sa parkinga u vrijeme kada
je drugo vozilo regularno izlazilo i ranije se dešavalo da dolazi do izlaska
sa parkinga odnosno da mogu da izađu u vrijeme kada drugo vozilo regularno
izlazi. Nije bio prisutan kada je M. bio doveden na taj parking niti bilo što
zna o tom događaju obzirom da se udaljio sa parkinga nakon što je vidio lice
mjesta i obavijestio je policiju i time je njegova obaveza bila izvršena.  
Svjedok B. E. je izjavio da radi u Upravi policije R., kao policajac. U
julu mjesecu 2007.g., upućen je na ispomoć u PJ B. gdje je radio mjesec dana.
Kritične prilike bio je na dužnosti i imao zadatak da obezbjedjuje parking
prostor na kojem su paukom dovožena vozila koja bi se našla nepropisno
parkirano. Negdje oko 23,45 časova   je došao vlasnik jednog  vozila čije je
vozilo prethodno dovezao pauk, i istom je počeo da piše nalog  za plaćanje
kazne. Dok je ovo obavljao vidio je jedno lice pored vozila koje je dovezao
pauk kako ulazi u vozilo i istim napušta parking prostor. Pri tom je oštetio
dva stuba koja su bila povezana lancima i štitila da se ne može izaći sa
parkinga bez odobrenja. Kada je ove lance pokidao velikom brzinom se udaljio
iz grada, ne obazirući se na njegova upozorenja. Pozvao je dežurnu službu
preko radio stanice J. koji je u tom momentu stigao na parking.Nakon izvjesnog
vremena stigli su policajci R. i M. sa službenim vozilo, a za njima i vozilo
koje je napustilo parking. Ne sjeća se ko je upravljao sa tim vozilom.
Naplatio je kaznu ovom  vozaču, i patrola ga je odvezla u stanicu policije.
Svo vrijeme je bio prisutan J. Z.. Na parkingu  dok su sve svi nalazili niko
nije tukao oštećenog, niti mu je o tome što poznato.  
Iz izvoda iz kaznene evidencije sud je utvrdio da R. M., M. S. i J. Z.
ranije nijesu osuđivani.  
Nakon provedenog dokaznog postupka cijeneći sve provedene dokaze pojedinačno i
u njihovoj uzajamnoj povezanosti sud je utvrdio činjenično stanje kao u
izreci presude.
Naime,   činjenično stanje sud je utvrdio iz iskaza oštećenog koji je detaljno
opisao čitav događaj, a koji iskaz je sud prihavtio kao istinit i koji je
objasnio da je zajedno sa svojim drugovima K. M., I. F. i B. V., kritične
prilike bio u B., da su bili u jednom lokalu i nakon izvjesnog vremena on je
krenuo prema mjestu gdje je parkirao svoje vozilo tj. neposredno blizu parking
prostora kod pošte, međutim svoje vozilo nije zatekao na mjestu na kojem ga je
ostavio  pa kako je vozilo bilo otključano i u njemu je bio ključ kao i
njegova dokumentacija začudio se i produžio do parking prostora, misleći da je
neko od njegovih drugova vozilo parkirao unutar parkinga, da je vozilo bilo na
parking prostoru i on je sjeo u svoje vozilo i krenuo u pravcu C., obzirom da
je rampa bila podignuta. Kada je stigao do mjesta Z. naišao je jedan policajac
u patroli i isti je upalio rotaciono svjetlo zbog čega se on parkirao na putu
da vidi o čemu se radi. Prišao mu je policajac i rekao da izađe iz vozila što
je on i uradio, i prilikom izlaska iz vozila isti je počeo da ga udara rukama
po glavi i tijelu ne pitajući ga ni za ime i prezime kao ni da li ima
dokumenta, da bi nakon nekoliko minuta stigao još jedan policajac koji ga je
takođe odmah počeo udarati pendrekom po tijelu  kao i rukama i nazivao ga
raznim imenima “majmune, debilu i sl.”. Ovi policajci su ga bukvalno ubacili u
njegovo vozilo na mjestu vozača, jedan policajac je bio pored njega, dok je
ovaj drugi sa svojim vozilom išao za njima. Kada su stigli do parkinga tu je i
parkirao vozilo. Ova dva policajca kao i još jedan policajac koji je došao iz
vozila “pauk” su ga izvukli iz svog vozila i bacili na zemlju da bi ga nakon
toga udarali nogama i rukama po tijelu i glavi. Policajac koji je izašao iz
vozila “pauk” ga je podigao sa zemlje i udarao pesnicama po glavi. Nakon toga
prišao je jedna stariji policajac i  rekao im je “što radite od ovog momka”,
da bi oni nakon toga prestali da ga udaraju. Ostavili su njegovo vozilo na
parking prostoru i isti mu rekli “idi odspavaj na ležajku jedno dva sata i
vuci se prema C.”. Njegov iskaz je potkrijepljen i iskazom svjedoka K., I. i
B. koji su u potpunosti potvrdili iskaz oštećenog, kao i vještak sudsko
medicinske struke, na osnovu medicinskog izvještaja i iskaza svjedoka i
oštećenog. Nije sporno da je mehanizam nastanka povreda, po nalazu vještaka
onakav kako su to opisali ošt. i svjedoci.  
Sud nije mogao prihvatiti odbrane okrivljenih koji su tvrdili da oni oštećenog
kritične prilike nijesu zlostavljali niti mu nanosili povrede, a okr. M. i R.
su objasnili da su od dežurne službe obaviješteni da je oštećeni sa svojim
vozilom napustio parking prostor gdje mu je vozilo bilo odnešeno vozilom Pauk,
pa su ga zaustavili na Z., vratili na parking  i da ga nijesu tukli ni tu niti
na parkingu i da nijesu vidijeli da ga je okr.J. udarao, a što je i on sam
potvrdio u svojoj odbrani. Ovakva odbrana okrivljenih u potpunosti je
opovrgnuta saglasnima iskazima oštećenog i svjedoka K., I. i B. koji su
detaljno opisali na koji način su okrivljeni ponašali prema oštećenom kritične
prilike, odnosno da su oštećenom nanijeli povrede, a što je u svom nalazu
konatatovao vještak medicinske struke koji je naveo da je oštećeni zadobio
nagnječenje  glave i prelom nosnih kostiju bez dislokacije koštanih okrajaka,
otoci poglavine na kosmatom dijelu glave, otok u pregledu korijena nosa, a
koje povrede pojedinačno i u svom zbiru predstavljaju laku tjelesnu povredu, a
nanešene su višekratnim dejstvom tupine mehaničkog oruđa u što bi spadala
stisnuta pesnica, šaka, noga i sl. Nalaz vještaka sud je u potpunosti
prihvatio.  
Iskaze svjedoka Č.J., R.V., B. E., K. B. i Č. M. sud nije posebno cijenio
obzirom da isti nijesu bili očevidci događaja, već su samo iznosili činjenice
koje su nesporne oko odlaženja i dolaženja na parking, a što se konkretno
dešavalo između oštećenog i okrivljenih nije im bilo poznato.  
Dakle, okrivljeni su u svojim radnjama ostvarili sva bitna obilježja bića
krivičnog djela zlostavljanja i mučenja  iz člana 166a st.2. u vezi stava 1.
Krivičnog  Zakonika. Naime,  okrivljeni su  kao službena lica Uprave policije
B., u vršenju službe, zlostavljanjem koje vrijeđa ljudsko dostojanstvo, ošt.
primjenom sile nanijeli povrede koje je vještak medicinske struke kvalifikovao
kao lake tjelesne povrede, a sve u namjeri da istog nezakonito kazne zato što
je mal.oštećeni neovlašćeno napustio parking prostor na koji je njegovo vozilo
od strane specijalnog vozila „Pauk“, pa su ga prvo okr. R. i M. zaustavili na
Z. gdje mu je rekao okr.R. da izađe iz vozila a zatim ga je počeo udarati po
glavi i tijelu ne pitajući ga ništa, a zatim je došao i okr.M. i počeo ga
udarti gumenom palicom po tijelu i upućivati mu pogrdne riječi, da bi nakon
toga odveli oštećenog na parking prostor odakle je uzeo vozilo, i tamo su njih
dvojica i okr.J. počeli da udaraju oštećenog rukama i nogama po glavi i
tijelu, i na taj način su u njihovim radnjama ostvarena sva bitna obilježja
krivičnog djela iz čl. 166a Zakona o izmjenama i dopunama Krivičnog Zakonika.
Sud smatra da okrivljeni nijesu nanijeli veliki bol ošt. primjenom sile, a
nesporno je da su postupali kritične večeri kao službena lica u vršenju
službe, da su ošt. zlostavljali i time vrijeđali njegovo ljudsko dostojanstvo,
jer su ga i pored toga što je ošt. pao nastavili udarati po tijelu, a kada su
ga ubacivali u vozilo nazivali su ga „majmunom, debilom i sl“. Sud smatra da
su okr. zlostavljali ošt, jer su se prema njemu nehumano postupali, jer su ga
odmah po njegovom izlasku iz vozila u mjestu Z. počeli udarati i to prvo R., a
zatim i M., da bi ga dolaskom na parking ispred Pošte udarao i J. koji je
došao na lice mjesta, na način opisan u izreci presude. Po stanovištu suda
ponašanje okr. je bilo nehumano, a pod zlostavljanjem se i podrazumjeva
nehumano postupanje prema nekom licu, koje prevazilazi okvire svakog nehumanog
ponašanja i pretvara se u nanošenje fizičkog bola, a nesporno je da je ošt.
zadobio povrede, uz to vrijeđan je od strane okr. R., što se ima smatrati
povrijeđivanjem ljudskog dostojanstva, što je utvrđeno na osnovu ne samo
iskaza samog oštećenog već i svjedoka u postupku, koji su na jedinstven način
opisali kako je izgledao ošt., koje radnje su prema njemu preduzeli policajci,
a isto je konstatovano i izvještajem ljekara, na osnovu kojeg je dat nalaz
vještaka sudsko medicinske struke.
Nije sporno da su policajci prilikom zaustavljanja i kasnije povodom istog
događaja oštećenog istog tukli i vrijeđali nazivajući ga „majmunom, debilom i
sl“, da su na taj način postupali na način kojim se vrijeđa ljudsko
dostojanstvo, pa su učinili krivično djelo zlostave u službi.
Okrivljeni su postupali s umišljajem jer su bili svjesni da kao službena lica
UP B. u vršenju službe kažnjavaju mal.oštećenog na način kojim se vrijeđa
ljudsko dostojanstvo, da su to uradili zlostavljanjem.
Prilikom odluke o vrsti i visini krivične sankcije sud je cijenio sve
okolnosti, pa je na strani okr.R. cijenio da je porodičan čovjek, otac jednog
mal. djeteta, da ranije nije osuđivan, a kod okr.M. i J. sud je cijenio
njihovu mladost i raniju neosuđivanost, kao i da nije bilo otežavajućih
okolnosti na strani okrivljenih, pa im je sud utvrdio kaznu zatvora u trajanju
od po šest mjeseci uz  istovremeno određenje  da se kazna neće izvršiti
ukoliko okrivljeni za vrijeme od dvije godine od dana pravosnažnosti presude
ne učine novo krivično djelo-uslovna osuda.  
Sud smatra da su se stekli uslovi za izricanje uslovne osude i da će se
upozorenjem uz prijetnju kaznom dovoljno uticati na okrivljene da ubuduće ne
vrši ovakva i slična krivična djela, cijeneći sve okolnosti u smislu
čl.42.Krivičnog zakonika, cijeneći kod okr.R. da je porodičan čovjek, otac
jednog mal. djeteta, njegovu raniju neosuđivanost, a kod okr.M. i J. sud je
cijenio njihovu mladost, raniju neosuđivanost, a u nedostatku otežavajućih
okolnosti na strani okrivljenih, zbog čega sud smatra da su ispunjeni uslovi
za izricanje uslovne osude. Sud smatra da se može očekivati da će i
upozorenjem uz prijetnju kaznom dovoljno uticati na okrivljene da više ne vrše
ova i druga krivična djela i da će se njenim izricanjem ostvariti ciljevi
generalne i specijalne prevencije.  
Sud je na osnovu naprijed navedene krivično pravne odredbe i čl. 2,4, 5, 8,
13, 15, 36, 42, 52, 53 i  54. Krivičnog Zakonika i čl. 358. i 364. ZKP,
riješio kao u izreci.  
Sud je okrivljene obavezao da na ime troškova krivičnog postupka uplati iznos
od po 50,00 eura (vještačenje po vještaku medicinke struke) i na ime sudskog
paušala plati iznos od po 40,00 eura, u roku od mjesec dana od dana
pravosnažnosti presude, na žiro račun Osnovnog suda Kotor br. 832-16-52 i
dokaz o uplati dostave ovom sudu s pozivom na br. K.434/08, a shodno čl.199.
ZKP.  
Radi ostvarivanja postavljenog imovinskopravnog zahtjeva sud je oštećenog M.
R.  uputio na parnicu, shodno čl.212.ZKP, jer oštećeni u toku postupka nije
precizirao visinu imovinskopravnog zahtjeva.  
OSNOVNI SUD U KOTORU
Dana, 28.07. 2010.g. 
Zapisničar,
Predsjednik vijeća-sudija, 
Aleksandra Zečević                                                       Dr
Vesna Vučković  
PRAVNA POUKA: Protiv ove presude dozvoljena je žalba Višem sudu u
Podgorici u roku od 15 dana od dana prijema iste, a preko ovog suda.  
DNA: ODT; okr (3 x); adv; u spise. Oštećenom nakon pravosnažnosti: M.R., C.,
......  
Izrada, 27.10.2010. godine  