K.br.105/12
U IME CRNE GORE
Osnovni sud u Kolašinu kao prvostepeni krivični po predsjedniku suda Arsenu
Popoviću kao sudiji pojedincu uz učešće zapisničara Mrdak Ljiljane u krivičnom
predmetu protiv optuženog M.B. iz K. zbog krivičnog djela šumska kradja iz
čl.324.st.2. u vezi st.1. Krivičnog zakonika, postupajući po optužnom predlogu
ODT iz Kolašina Kt.br.79/12 od 06.12.2012. godine, nakon održanog glavnog
javnog pretresa dana 09.04.2013. godine u prisustvu ODT iz Kolašina Grujić
Vojislava, ovlašćenog predstavnika oštešećene U.za š. – PJ K. N.D., optuženog
M.B. i njegovog branioca adv. V.S. B., donio je i javno objavio,-
P R E S U D U
Optuženi:
M.B., jmbg. …, od oca R. i majke D. rodj. B., rodjen … godine u K., gdje i
živi – Ul. P.p. bb, Crnogorac, državljanin CG, govori crnogorskim jezikom,
nezaposlen, neoženjen, pismen, završio srednju školu, srednjeg imovnog stanja,
osudjivan presudom Osnovnog suda u Kolašinu 2007. godine za krivično djelo iz
čl. 324 Krivičnog zakonika kada mu je izrečena uslovna osuda.
K r i v j e:
Zato što je:
Dana 03.08.2012. godine, u mjestu K. – Opština K., na katastarskoj parceli br.
573 knjiženoj u listu nepokretnosti br. 90 KO B., u šumi vlasništvo Države
Crne Gore kojom gazduje U. za š. – Područna jedinica K., radi kradje oborio
šest stabala bukve ukupne drvne mase 8,36 m3,
-​ čime je izvršio krivično djelo šumska kradja iz čl. 324.st.2. u vezi st.1. Krivičnog zakonika.
Pa ga sud primjenom citirane zakonske odredbe te čl.39 Krivičnog zakonika i
čl. 374 ZKP-a,
O S U DJ U J E
Na novčanu kaznu u iznosu od 200,00 (dvesta) €, koju okrivljeni ima platiti u
roku od 30 (trideset) dana po pravosnažnosti ove presude. Ukoliko okrivljeni
ne plati naznačeni iznos novčane kazne ista će biti zamjenjena kaznom zatvora,
tako što će se za svakih započetih 25,00 € novčane kazne odrediti jedan dan
zatvora.
Sud optuženog na osnovu čl.4, 52, 53 i 54 Krivičnog zakonika i čl. 229 i 374
ZKP-a i z r i č e,-
USLOVNU OSUDU
Kojom optuženom utvrdjuje kaznu zatvora u trajanju od 6 (šest) mjeseci i
istovremeno odredjuje da se ista neće izvršiti ukoliko optuženi u roku od 1
(jedne) godine ne počini novo krivično djelo.
Obavezuje se optuženi na plaćanje troškova krivičnog postupka u iznosu od
390,50 €, te na plaćanje sudskog paušala u iznosu od 30,00 € prednje u roku od
15 dana po pravosnažnosti ove presude a uplatom na žiro-račun br.832-196-94
koji se vodi na ime Osnovnog suda Kolašin.
Oštećena U.za š. - PJ K. radi ostvarenja svog imovinsko-pravnog zahtjeva
upućuje se na parnični postupak.
O b r a z l o ž e nj e
Optužnim predlogom ODT iz Kolašina Kt.br.79/12 od 06.12.2012. godine stavljeno
je na teret optuženom M. B. iz K.da je počinio krivično djelo šumska kradja iz
čl. 324.st.2. u vezis t.1. Krivičnog zakonika. Pri podnijetom optužnom
predlogu do okončanja glavnog pretresa ostao je ODT iz Kolašina Grujić
Vojislav, u završnoj riječi predlažući da sud optuženog oglasi krivim i kazni
po zakonu.
Optuženi M.B. u svojoj odbrani u bitnom je naveo da mu je u maju mjesecu 2012.
godine od strane U. za š.– PJ K. izdato odobrenje za sanitarnu sječu na
lokalitetu V.a koje se odnosilo na 100 m3 ogrevnog drveta za šta je mjesečno
plaćao odgovarajući iznos U.za š.. Ta sječa se odnosila na preradjivanje
predhodnih oborenih stabala i drvni sortimenti kao i sječu stabala koja nijesu
oborena ali su oštećena. Naveo je da je dana 03.08.2012. godine vršio
preradjivanje predhodno oborenih stabala kada su došli službenici U. za š. I.
M. i D. R., pa je tada po naredjenju istih sa svog kamiona istovario nekih
pola metra bukovih kloceva koje je bio utovario. Negirao je da je on posjekao
tj. oborio bukova stabla, ali je naveo da su u pitanju bila zdrava stabla i
freška sječa. Naveo je da je komisija U. za š. nekoliko puta obilazila taj
teren i da su bili obilježili mjesto na kojem treba da se izvrši sanitarna
sječa i čišćenje šume, a stabla koja je dana 03.08.2012. godine preradjivao
nijesu od strane komisije pokazana kao stabla koja treba ukloniti iz šume.
Pojasnio je da je mjesto gdje mu je bila odobrena sanitarna sječa udaljena od
mjesta gdje su ga 03.08.2012. godine zatekli ovlašćeni službenici Š. U. – PJ
K.da siječe oborena stabla u trupce nekih 600 do 700 metara. U završnoj riječi
istakao je da prihvata završnu riječ svog branioca.
Branilac optuženog adv. V. S. B. u završnoj riječi je navela da tokom postupka
nije dokazano da je M. B.počinio krivično djelo koje mu se stavlja na teret,
te da ukoliko sud nadje da u njegovim radnjama ima elemenata krivičnog djela
stavljenog mu na teret cijeni sve okolnosti od značaja za opredjeljenje
krivične sankcije a posebno pri činjenici da je u konkretnom slučaju došlo do
nesporazuma izmedju optuženog i U. za š.. Traži je od suda da cijeni i ostale
okolnosti kod optuženog tj. njegovo korektno vladanje tokom postupka i
činjenicu da je relativno mlada osoba, što svakako utiče na opredjeljenje
krivične sankcije.
U dokaznom postupku sud je saslušao svjedoke I. M., D.R. i T.V., pročitao
zapisnik o izvršenoj kontroli sačinjen od U. za š. – PJ K.od 04.08.2012.
godine sa pregledom bespravno posječenih stabala, pročitao nalaz i mišljenje
vještaka šumarske struke F. A.od 03.12.2012. godine sa foto-elaboratom,
pročitao nalaz i mišljenje vještaka geodetske struke G.V. od 03.12.2012.
godine sa prikazom lista nepokretnosti te izvršio uvid u izvod iz kaznene
evidencije na ime optuženog izdat od Uprave policije – Ispostave Kolašin od
11.03.2013.godine.
Svjedok I. M.u svom iskazu u bitnom je naveo da je dana 03.08.2012. godine
zajedno sa kolegom D.R. ispred U. za š. - PJ K.bio u kontroli na lokalitetu V.
u mjestu zv. K., a sa razloga što je taj teren često predmet šumskih kradja.
Da su tada začuli zvuk motorne testere i zvuk obaranja stabala iz kog razloga
su otišli na lice mjesta gdje su zatekli M.B.koji je vršio rezanje stabala u
kloceve, da je isti već bio utovario nekoliko kloceva na svoje teretno vozilo.
Tada su upozorili M. B.da je riječ o šumi koja je državno vlasništvo i da
treba da istovari kloceve koje je bio utovario u kamion, a što je isti i
uradio, te da su nakon toga pozvali reonskog lugara T.V. kako bi izvršio
premjer posječenih stabala i o tome sačinio zapisnik. Naveo je da je M.B. imao
odobrenje za čišćenje šume koje se odnosilo na kupljenje otpadaka drveta
poslije izvršene sječe, ali da se to odobrenje nije odnosilo na lokalitet gdje
je M.B. kritičnog dana zatečen, već se isti odnosio na lokalitet sa druge
strane brda. Pojasnio je da je toga dana jasno čuo obaranje stabala na
lokalitetu Krivača gdje su zatekli M. B..
Svjedok D.R. u svom iskazu je istakao da je dana 03.08.2012. godine zajedno sa
kolegom I. M. ispred U.za š. - PJ K. bio u kontroli na lokalitetu V. u mjestu
zv. K., a sa razloga što je taj teren često predmet šumskih kradja. Da su tada
začuli zvuk motorne testere i zvuk obaranja stabala iz kog razloga su otišli
na lice mjesta gdje su zatekli M. B. koji je vršio rezanje stabala u kloceve,
da je isti već bio utovario nekoliko kloceva na svoje teretno vozilo. Tada su
upozorili M. B. da je riječ o šumi koja je državno vlasništvo i da treba da
istovari kloceve koje je bio utovario u kamion, a što je isti i uradio, te da
su nakon toga pozvali reonskog lugara T.V.kako bi izvršio premjer posječenih
stabala i o tome sačinio zapisnik. Naveo je da je M.B. imao odobrenje za
čišćenje šume koje se odnosilo na kupljenje otpadaka drveta poslije izvršene
sječe, ali da se to odobrenje nije odnosilo na lokalitet gdje je M.
B.kritičnog dana zatečen, već se isti odnosio na lokalitet sa druge strane
brda. Pojasnio je da je toga dana jasno čuo obaranje stabala na lokalitetu
Krivača gdje su zatekli M.B., te da je na licu mjesta bilo vidljivo i po
tragovima pilotine i po posječenim stablima da je sječa izvršena neposredno
prije njihovog dolaska.
Svjedok T.V. u svom iskazu je naveo da je po dobijenom obavještenju od strane
I.M. i D. R.., kao reonski lugar u U.za š. – PJ K., dana 04.08.2012. godine
izašao na lice mjesta gdje je izvršena bespravna sječa u šumu vlasništvo
Države Crne Gore na lokalitetu K. – gazdinska jedinica V.. Da su tada zajedno
sa njim na lice mjesta izašli M. B., I. M.i D. R., te da je u njihovom
prisustvu izvršio premjer posječenih bukovih stabala, kada je utvrdio da je u
pitanju šest bukovih stabala ukupne drvne mase oko 8,70 m3. Naveo je da je
toga dana M.B. lično priznao da je posjekao tih šest stabala bukve.
Iz zapisnika o izvršenoj kontroli sačinjen od U.za š.– PJ K. od 04.08.2012.
godine sa pregledom bespravno posječenih stabala, utvrdjeno je da je kontrola
izvršena od strane reonskog lugara T.V.dana 04.08.2012. godine u šumi
vlasništvo Države Crne Gore na lokalitetu K.. Da je bespravna sječa na tom
lokalitetu izvršena 03.08.2012. godine i to sječa šest bukovih stabala ukupne
drvne mase oko 8,36 m3.
Iz nalaza i mišljenja vještaka šumarske struke F. A. od 03.12.2012. godine sa
foto-elaboratom, utvrdjeno je da je na licu mjesta u mjestu zv. K. KO
B.konstatovana sječa šest bukovih stabala ukupne bruto mase 8,36 m3. Da je
kvalitet te drvne mase oko 30% tehničko drvo a da ostala količina predstavlja
ogrevno drvo. Da vrijednost posječenih stabala bukve iznosu 259,86 €.
Iz nalaza i mišljenja vještaka geodetske struke G.V.od 03.12.2012. godine sa
prikazom lista nepokretnosti, utvrdjeno je da se mjesto sječe šest stabala
bukve nalazi u mjestu K. KO B.na katastarskoj parceli br. 573 koja je knjižena
u listu nepokretnosti br.90 kao vlasništvo Države Crne Gore.
Iz izvoda iz kaznene evidencije na ime M. B. izdat od Uprave policije –
Ispostave Kolašin, od 11.03.2013. godine, utvrdjeno je da je imenovani
osudjivan presudom Osnovnog suda u Kolašinu 2007. godine za krivično djelo iz
čl. 324 Krivičnog zakonika kada mu je izrečena uslovna osuda.
Nakon sprovedenog dokaznog postupka cijeneći svaki od provedenih dokaza
pojedinačno kao i sve njih zajedno, a uzimajući u obzir odbranu optuženog i
navode optužbe, sud je našao da je optuženi M.B. počinio krivično djelo šumska
kradja iz čl. 324.st.2. u vezis t.1. Krivičnog zakonika i to na način što je
dana 03.08.2012. godine u mjestu K.– Opština K.na katastarskoj parceli br.573
knjiženoj u listu nepokretnosti br.90 KO B.u šumi vlasništvo Države Crne Gore
radi kradje oborio šest stabala bukve ukupne drvne mase 8,36 m3.
Ovakav zaključak sud je temeljio na iskazima svjedoka I.M. i D.R. koji iskazi
su jasni i ubjedljivi i isti su potvrdjeni provedenim pismenim dokazima.
Naime, navedeni svjedoci u svojim iskazima su naveli da su kritičnog dana kao
ovlašćeni službenici U.za š. – PJ K.bili u kontroli na lokalitetu V. u mjestu
zvanom K.i da su tada čuli zvuk motorne testere i obaranje stabala i na licu
mjesta zatekli M. B. koji je vršio rezanje stabala u kloceve u šumi vlasništvo
Države Crne Gore, da su tom prilikom primjetili da je izvršena sječa zdravih
stabala bukve a po tragovima na licu mjesta bilo je vidljivo da je sječa
izvršena neposredno prije njihovog dolaska. Takvi iskazi svjedoka
potkrijepljeni su pismenim dokazima i to zapisnikom o izvršenoj kontroli
sačinjen od U. za š. – PJ K. sa pregledom bespravno posječenih stabala te iz
nalaza i mišljenja vještaka šumarske i geodetske struke, iz kojih dokaza je
utvrdjeno da se lokalitet bespravne sječe nalazi u mjestu K.– Opština K.na
katastarskoj parceli br. 573 koja je knjižena u listu nepokretnosti br. 90 KO
B., da je u pitanju šuma vlasništvo Države Crne Gore kojom gazduje U. za š. –
PJ K.i da je posječeno šest stabala bukve ukupne drvne mase 8,36 m3 a da je
što se tiče kvaliteta posječenog drveta u pitanju 30% tehničkog a da su ostalo
drvo tretira kao ogrevno. Nadalje, iz iskaza svjedoka T. V. sud je utvrdio da
je on kao reonski lugar izašao na lice mjesta i u prisustvu samog optuženog
M.B. utvrdio da je bespravna sječa izvršena u šumi koje je vlasništvo Države
Crne Gore.
Sud je cijenio i odbranu optuženog M.B. i istu nije prihvatio sa razloga što
je usmjerena na izbjegavanje krivično-pravne odgovornosti, a ista odbrana je
demantovana kako pismenim dokazima tako i izjavama saslušanih svjedoka.
Iz navedenih dokaza i pravnom ocjenom istih sud je utvrdio činjenično stanje i
našao da su u radnjama optuženog sadržani svi bitni elementi krivičnog djela
šumska kradja iz čl.324.st.2. u vezi st.1. Krivičnog zakonika.
Sud je cijenio i vinost tj. psihički odnos optuženog u odnosu na radnju
izvršenja ovog krivičnog djela, pa je našao da je optuženi postupao sa
direknim umišljajem tj. isti je bio svjestan da obaranje stabala vrši u tudjoj
šumi a imao je namjeru prisvajanja oborenih stabala.
Za izvršeno krivično djelo optuženi je krivično-pravno odgovoran, pa ga je sud
pošto je našao da nema elemenata koji bi isključivali njegovu krivično-pravnu
odgovornost, za isto oglasio krivim.
Opredjeljujući se za krivičnu sankciju sud je cijenio sve okolnosti od značaja
za individualizaciju iste, a tiču se ličnosti optuženog i djela koje mu se
stavlja na teret, pa je od olakšavajućih okolnosti našao da je riječ o
relativno mladom čovjeku, lošeg imovnog stanja i da se korektno ponašao tokom
sudskog postupka, a njegovu raniju osudjivanost sud nije uzeo kao otežavajuću
okolnost sa razloga što je od ranije osude prošlo više od pet godina.
Na osnovu prednjeg, a obzirom na to da su za predmetno krivično djelo
kumulativno predvidjene dvije krivične sankcije, to je sud optuženom u zakonom
predvidjenim granicama izrekao novčanu kaznu u iznosu od 200,00 € i uslovnu
osudu sa rokom provjere od jedne godine , koje sankcije su po mišljenju suda
adekvatne težini počinjenog krivičnog djela i kojima će se ostvariti opšta
svrha propisivanja i izricanja krivičnih sankcija.
Shodno čl.229 ZKP-a sud je obavezao okrivljenog na plaćanje troškova krivičnog
postupka u iznosu od 390,50 €, a koji troškovi se odnose na pismeno uradjene
nalaze i mišljenje vještaka šumarske i geodetske struke, te istog obavezao na
plaćanje sudskog paušala u iznosu od 30,00 € a imajući u vidu trajanje i
složenost krivičnog postupka.
Shodno čl. 239 ZKP-a, sud je oštećenu U. za š.– Područna jedinica K. radi
ostvarenja imovinsko-pravnog zahtjeva uputio na parnični postupak.
Na osnovu izloženog, a shodno čl.374 ZKP-a, odlučeno je kao u izreci presude.
OSNOVNI SUD U KOLAŠINU,
Dana, 09.04.2013. godine
Zapisničar, PREDSJEDNIK SUDA,
Mrdak Ljiljana s.r. Arsen Popović s.r.
PRAVNA POUKA: protiv ove presude dozvoljena je žalba u roku od 8. dana od dana
prijema pismenog otpravka iste. Žalba se podnosi Višem sudu u Bijelom Polju a
preko ovog suda.