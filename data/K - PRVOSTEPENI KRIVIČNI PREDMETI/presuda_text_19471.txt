K.br.6/13
U IME CRNE GORE
Osnovni sud u Kolašinu kao prvostepeni krivični po predsjedniku suda Arsenu
Popoviću, kao sudiji pojedincu uz učešće zapisničara Ljiljane Mrdak u
krivičnom predmetu protiv optuženog B. S.iz M. – P., zbog krivičnog djela laka
tjelesna povreda iz čl. 152 st.2 u vezi sa st.1 Krivičnoga zakonika,
postupajući po optužnom predlogu ODT iz Kolašina Kt.br. 81/12 od 14.12.2012
godine nakon održanog glavnog i javnog pretresa, u prisustvu zastupnika
optužnog akta zamjenika ODT Kolašin Šćepanović Maje, optuženog B. S., njegovog
branioca adv. V. S. B. i oštećeng V. Ž., dana 20.03.2013 godine donio je i
javno objavio, -
P R E S U D U
Optuženi:
B. S. JMBG …od oca M.i majke S., rođene P., rođen … godine u B. P., sa
prebivalištem u M. – P. bb, S., Državljanin Crne Gore, nezaposlen, oženjen,
otac jednog djeteta, pismen, završio srednju školu, srednjeg imovnog stanja,
govori srpskim jezikom, do sada osuđivan i to: presudom Osnovnog suda Bijelo
Polje K.br.519/09 od 26.01.2010 godine za krivično djelo iz čl.376/3-1 KZCG na
kaznu zatvora od 45 dana , koju kaznu je izdržao; presudom Osnovnog suda
Bijelo Polje K.br. 3/10 od 15.09.2010 godine, za krivično djelo iz čl.. 152/1
KZCG, na novčanu kaznu od 600,00€ koja je zamijenjena zatvorskom kaznom od 24
dana i presudom Osnovnog suda u Bijelom Polju K.br. 499/09 , za krivično djelo
iz čl. 375/3-1 KZCG, na kaznu zatvora od 30 dana, koju kaznu je izdržao.
Na osnovu čl.373 st.1 tačka 2 Zakonika o krivičnom postupku-
OSLOBAĐA SE OD OPTUŽBE
Da je:
Dana19.10.2012 godine, na planini S. u mjestu S., Opština K., lako tjelesno
povrijedio oštećenog V.Ž., na način što je dok se oštećeni nalazio u svom
vozilu najprije sjekirom polomio šoferšajbnu i bočno staklo na mjestu vozača,
pa je komad polomljenog stakla zahvatio oštećenog u predjelu lica, a zatim
drvenim dijelom držala sjekire, sredstvom podobnim da tijelo teško povrijedi
ili zdravlje teško naruši udario oštećenog u predjelu podlaktice lijeve ruke,
nanijevši mu tom prilikom lake tjelesne povrede manifestovane u vidu
oguljotine kože donje trećine podlaktice lijeve ruke, te ogrebotine kože
desnog jagodičnog predjela ličnog dijela glave.
-čime bi izvršio krivično djelo laka tjelesna povreda iz čl. 152 st.2 u vezi st.1 Krivičnog zakonika.
Troškovi krivičnog postupka padaju na teret budžetskih sredstava.
Oštećeni V. Ž. upućuje se na parnični postupak, radi ostvarenja svog imovinsko
pravnog zahtjeva.
O b r a z l o ž e nj e
ODT iz Kolašina je svojim optužnim predlogom Kt.br. 81/12 od 14.12.2012 godine
stavio na teret optuženi B. S.da je počinio krivično djelo laka tjelesna
povreda iz čl.152 st.2 u vezi st.1 Krivičnog zakona, na način mjesto i vrijeme
činjenično i pravno opisano izrekom ove presude. Pri podnijetom optužnom
predlogu zamjenica ODT Kolašin Maja Šćepanović ostala je do okončanja glavnog
pretresa i u završnoj riječi zatražila da sud optuženog oglasi krivim i osudi
po zakonu.
Optuženi B. S.u svojoj odbrani datoj na glavnom pretresu održanim pred ovim
sudom dana 20.03.2013 godine naveo je da u svemu ostaje pri odbrani koju je
dao kod ODT Kolašin u kojoj je naveo da je dana 19.10.2012 godine, svojim
putničkim vozilom marke "passat" teget plave boje otišao na planinu Semolj,
jer se inače bavi otkupom šumskih plodova, tačnije pečuraka, da se godinama
unazad bavi tom djelatnošću , a da je vezano za taj posao došlo do konflikta
između njega i oštećenog V. Ž., tako da njih dvojica već godinama ne govore.
Naveo je da je konkretnom prilikom skrenuo sa asfalta na makadamski put gdje
je jedno veće proširenje i tu je zatekao V. Ž.i D. D., koji su stajali pored
kombi vozila,za koje je znao da je vlasništvo V. Ž., te da je odmah po izlasku
iz njegovog vozila primijetio da su na tom vozilu polomljena prednja
šoferšajbna i prednje lijevo staklo. Na navedeno proširenje se zaustavio kako
bi pitao D. D.oko cijene pečuraka, jer ne bi volio da bilo koga prevari za
cijenu. Dalje je naveo, da kada je vidio da je vozilo oštećeno, pitao ih je da
nijesu imali saobraćajnu nezgodu, na šta se V. Ž. nasmijao i rekao mu da će
sve to on da plati i pri tom mu uputio psovke i prijetnje da on tu više neće
raditi, da mu je tu kraj i da će ga ubiti, nakon čega su V. i D. krenuli put
njega što ga je navelo na pretpostavku da će doći do fizičkog obračuna , pa je
on zbog toga sjeo u svoje vozilo i pobjegao sa lica mjesta. Pojasnio je da je
svoje vozilo zaustavio na nekih 2-3 metra udaljeno od V.,da kritičnom prilikom
nije imao kod sebe bilo kakvo podobno sredstvo kojim bi nanio povrede V.,
smatra da je cjelokupan događaj iskonstruisan od strane V. kako bi naplatio
štetu za nešto što se nije dogodilo, a sve to iz razloga da bi ga V.izbacio iz
posla otkupa pečuraka, jer je to i inače povod za njihovu netrpeljivost, a da
je V. zbog sličniih djela i osuđivan. Istakao je da je Istog dana , nakon
predmetnog događaja oštećeni V. otišao kod njega kući , gdje je zatekao
njegovu majku i suprugu kojom prilikom im je uputio razne prijetnje iz kog
razloga je smatrao da je ugrožena njegova i sigurnost njegove porodice pa je i
podnio krivičnu prijavu protiv V., te da se povodom toga vodi odgovarajući
postupak. U završnoj riječi je istakao da se ne osjeća krivim za predmetno
krivično djelo.
Branilac optuženog advokat V.S. – B. u svojoj završnoj riječi je navela da
tokom postupka nije dokazano da je optuženi počinio krivično djelo koje mu se
stavlja na teret , te da su u cjelosti potvrđeni njegovi navodi da je
cjelokupan događaj iskonstruisan od strane oštećenog V., te da se to događa iz
razloga netrpeljivosti u pogledu obavljanja istog posla, a kako bi se optuženi
eliminisao iz tog posla. Svi provedeni dokazi negiraju navode iz optužnog
akta, a samim tim i postojanje djela koje se optuženom stavlja na teret , pa
stoga traži da sud istog oslobodi od optužbe.
U dokaznom postupku sud je saslušao oštećenog V. Ž.; svjedoka D. D.; pročitao
službenu zabilješku uprave policije - Ispostave Kolašin br. 051- 10/925 od
25.10.2012 godine; pročitao službenu zabilješku Uprave policije - Ispostave
Mojkovac od 24.10.2012 godine, sa foto tehničkom dokumentacijom; izvršio uvid
u fotoelaborat Uprave policije- Ispostave Kolašin od 19.10.2012 godine ;
pročitao izvještaj ljekara specijaliste za hitnu medicinsku pomoć u Kolašinu;
pročitao nalaz i mišljenje vještaka medicinske struke dr. B.B. od 7.11.2012
god , sa dopunom istog od 06.12.2012 god. , te izvršio uvid u izvod iz KE na
ime okrivljenog B.S. izdat od Uprave policije - PJ Bijelo Polje od 23.01.2013
godine. Sud je odbio predlog zamjenika ODT Kolašin za neposrednim saslušanjem
vještaka medicinske struke dr. B.B. i to na okolnost nastanka povrede
podlaktice, iz razloga jer se vještak u svom osnovnom i dopunskom nalazu i
mišljenju decidno izjasnio na koji način su mogle nastati povrede kod
oštećenog u vidu rane oguljotine kože donjeg okrajka podlaktice lijeve ruke,
te da bi izvođenje predloženog dokaza samo vodilo odugovlačenju postupka i
povećanju troškova istog, a po mišljenju suda činjenično stanje je utvrđeno u
mjeri dovoljnoj za presuđanje predmetne krivično - pravne stvari.
Oštećeni V. Ž. u svom iskazu datom na glavnom pretresu izjavio je da u svemu
ostaje pri svom iskazu datom pred ODT Kolašin dana 12.11.2012 godine u kojem
je naveo da se dana 19.10.2012 godine nalazio na planini Sinjajevina tačnije
na lokalitetu S., gdje je vršio otkup pečuraka od mještana, kojim poslom se
inače i bavi. Naveo je da je sa njim toga dana bio i njegov šura D. D. koji mu
je pomagao. Njih dvojica su skrenuli sa glavnog puta na makadamski i parkirali
se na jedno proširenje. On je sjeo na jedan kamen ispred vozila, a ispred
njega je bio D. sa dva momka od kojih su prethodno otkupili šumske plodove. U
tom trenutku je put njih krenuulo vozilo "Pasat" plave boje kojim je upravljao
B.S., koji se velikom brzinom kretao u njihovom pravcu, odakle su se sklonili
da ih ne bi udario. Tom prilikom B. je predjom stranom svog vozila udario u
zadnji branik njegovog vozila marke "Wolsvagen T4". Dalje je pojasnio da je on
bukvalno uspio da se baci jednim dijelom tijela preko kamena na koji je sjedio
iza kombija, na koji način izbjegao udarac. Nakon zaustavljanja B.je izašao sa
sjekirom u rukama, koju je podigao i krenuo ka njemu govoreći "sad ću ti jebat
majku, da vidiš ti gdje si došao da kupuješ". Tada ja B.prišao D.i držao ga
rukama, nedozvoljavajući B. da mu priđe i da ga udari sjekirom. Kada je
B.izašao sa sjekirom , dva momka koja su do tad sa njima stajala su upalili
auto i udaljili se sa lica mjesta, tako da nijesu mogli vidjeti napad B.. Kada
je vidio da D.više ne može da zadržava B., na vrata suvozača je ušao u kombi
sa namjerom da isto upali i ode sa lica mjesta, ali u tom trenutku B. je uspio
da se otrgne i sjekirom najprije udari u njegovu šoferšajbnu u dijelu u kom se
on nalazio, da bi zatim drugim udarcem sjekirom polomio i staklo kombija na
mjestu vozača, nakon čega je došlo do trećeg udarca kroz polomljeno staklo u
pravcu njegove glave, koji je uspio da izbjegne tako što se izmakao, tako da
ga je B.tupim metalnim dijelom sjekire udario u predjelu ramena. Istakao je da
je imao povrede po licu koje su nastale od krhotine polomljenog stakla, a iste
takve povrede je imao i po lijevij ruci. D.je uspio nakon ovoga da zaustavi B.
u daljem napadu, a on je upalio vozilo i udaljio se nekih 150 m od mjesta
događaja, gdje je sačekao D.. Posebno je napomenuo da sa osumnjičenim B.već
duži niz godina ne govori , a da je tome razlog posao kojim se bave. Njegov
šura D. je istog dana prije kritičnog događaja primio poziv od B. u kojem mu
je upućivao prijetnje vezane za otkup pečuraka na S.. Ovaj događaj je prijavio
policiji, nakon čega mu je ukazana pomoć u zavodu za hitnu medicinsku pomoć
Kolašin. Pojasnio je da se tom potezu puta zaustavio jer se tu skupljaju ljudi
koji prodaju pečurke, a da je tu prvi put poslije 7 godina vršio otkup, a da
su oštćenja na njegovom vozilu konstatovana, fotogrfisana. Nakon svega
posjetio je porodicu B.sa namjerom da se požali majci B.na ponašanje njenog
sina i da od istih zahtijeva da mu plate štetu , kako se ne bi vodio krivični
postupak. Na glavnom pretresu je pojasnio da pretpostavlja da ga je optuženi
kritične prilike udario u predjelu ramena tupim metalnim dijelom sjekire, jer
taj trenutak nije mogao vidjeti iz razloga jer je rukom bio zaklonio glavu i
glavu bio okrenuo, nadalje je pojasnio da je povrede koje je dobio po lijevoj
ruci zadobio ne od krhotine stakla već takođe od sjekire i to najvjerovatnije
njenog oštrog dijela i to u trenutku kad je optuženi sjekiru povlačio nazad a
nakon udara po ramenu. U završnoj riječi je naveo da se pridružuje krivičnom
gonjrnju protiv optuženog i da postavlja imovinsko pravni zahtjev koji će
ostvariti u posebnom postupku.
Svjedok D.D. u svom iskazu datom na glavnom pretresu naveo je da ostaje pri
svom iskazu datom pred ODT Kolašin u kojem je naveo da je dana 19.10.2012 god
bio na planini S.zajedno sa V. Ž. i tom prilikom su otkupljivali pečurke. U
jednom trenutku ga je pozvao telefonom B.S. koji ga je pitao da li je na
njegovom terenu i pri tom prijetio V.Ž. da će mu "otvoriti lobanju" i rekao
"čekajte me, sad ću ja doći". Dalje je naveo da su se on i V.bili parkirali na
jednom proširenju i otkupljivali su pečurku od dva njima nepoznata momka,
nakon čega je V.sjeo na jedan kamen pored kombija, a on je stajao pored
vozila. Tada je u njihovom pravcu velikom brzinom naišlo vozilo "pasat
karavan" kojim je upravljao B. S., koji je nakon što je njih ugledao svojim
vozilom udario direktno u kombi otpozadi. Tom prilikom V. je uspio da se
izmakne i da se bukvalno odbaci sa tog kamena, nakon čega je izašao B.držeći
sjekiru u ruci. Momci koji su do tad stajali sa njima su odmah nakon izlaska
B. napustili lice mjesta. Naveo je da je on držao B. u predjelu ruke ,
pokušavajući da spriječi njegov napad, za to vrijeme V. je sjeo u kombi, a tom
prilikom nije bilo nikakvog verbalnog konflikta između njega i B. S.. Jedno
izvjesno vrijeme je uspijevao da zadrži B. , ali kad je osjetio opasnosti za
svoj život on ga je pustio . B. je najprije oštricom sjekire udario u
šoferšajbnu kombija, potom takođe oštricom u staklo vozača na kojoj poziciji
je sjedio V., a V. se nalazio na toj poziciji u tenutku lomljenja stakla.
Treći udarac B.S.je uputio ka V. kroz polomljeno staklo, takođe oštricom
sjekire u pravcu njegove glave. Međutim V. je uspio da se izmakne i B. ga je
zakačio u predjelu ramena, nakon čega je je on uhvatio B. i odvukao ga, V.je
uspio da se udalji sa lica mjesta. Na glavnom pretresu je pojasnio da je
prilikom trećeg udaca B.oštrim dijelom sjekire udario V. u predjelu ramena.
U službenoj zabilješci Uprave policije - Ispostave Kolašin od 25.10.2012
godine , navodi se da je ista sastavljena u vezi sa oštećenjima na pmv kombi -
transporter, registarskih oznaka MK ..,kojim je upravljao V. Ž., a koja su
nastala prilikom svađe i tuče između B. S. i V.Ž. u mjestu S., a da se
oštećenja sastoje u polomljenoj šoferšajbni na mjestu vozača, polomljenom
lijevom bočnom staklu do mjesta vozača i oštećenju zadnjeg branika na vozilu.
U službenoj zabillješci Uprave policije - Ispostave Mojkovac od 24.10.2012
godine navodi se da je ista sastavljena dana 19.10.2012 godine u vezi
izvršenog pregleda PMV "Pasat" registarskih oznaka BP … tamno plave metalik
boje, sa kojim upravlja B. S.. Pregledom predmetnog vozila nijesu utvrđena
oštećenja na prednjoj strani, a pregledom unutrašnjosti nije pronađena sjekira
u istom, dok se iz pratećeg foto-elaborata bliže utvrđuje izgled prednjeg
dijela predmetnog vozila, na kojem nema vidljivih oštećenja.
Iz foto-elaborata Uprave policije - Ispostave Kolašin utvrđuju se oštećenja na
kombi vozilu- transporter i to tri oštećenja, šoferšajbne kod mjesta vozača,
bočnog stakla na strani vozača i zadnjeg branika.
Iz izvještaja dežurnog ljekara Hitne medicinske pomoći u Kolašinu o urađenom
pregledu kod V. Ž. , utvrđuje se da je ljekar konstatovao povrede na latinskom
jeziku, da se pregledani žali na glavobolju, bolove u lijevom ramenu i
krsrtima, da na koži podlaktice lijeve ruke iznad zgloba postoji oguljotina
kože, te ogrebotina kože na desnom obrazu.
Iz nalaza i mišljenja vještaka medicinske struke dr B.B. utvrđuje se da je
V.Ž. zadobio povredu lijeve ruke u predjelu donje trećine podlaktice ove ruke
neposredno iznad zgloba ručja u vidu oguljotine kože, koja je moglo nastati
djelovanjem zamahnute tupo-tvrde sile ravne povšine, slabog inteziteta
djelovanja. Navedena povreda je po vještaku mogla nastati zamahnutim drvenim
dijelom držala sjekire, ali da se ne može isključiti i mogućnost nastanka
ovakve povrede lijeve ruke povlačenjem tim dijelom podlaktice po kakvoj tvrdoj
i ravnoj podlozi, kao što je dio unutrašnjosti motornog vozila u kom se
povrijeđeni nalazio. U svojoj dopuni nalaza od 06.12.2012. godine vještak je
naveo da povreda oštećenog u vidu rane oguljotine kože donjeg okrajka
podlaktice lijeve ruke nije mogla nastati djelovanjem zamahnute sjekire –
njenim tupim metalnim dijelom jer bi u tom slučaju moralo doći do obimnije i
teže povrede tog dijela ruke a u vidu npr.rane razderotine kože, eventualnog
preloma kosti podlaktice ili kosti ručnog zgloba, a sa razloga što zamahnuti
metalni dio sjekire ima veći intezitet sile. Na osnovu navedenog opisana
povreda praktično je jedino mogla nastati povlačenjem tim dijelom tijela po
kakvoj tvrdoj i ravnoj podlozi kao što je unutrašnjost morotnog vozila u kom
se oštećeni nalazi.
Nadalje je vještak medicinske struke u svom nalazu istakao da je povreda kod
oštećenog i to ličnog dijela glave u vidu ogrebotine kože desne strane u
predjelu jagodičnog dijela lica, mogla nastati povlačenjem ovim dijelom lica
po tvrdoj i neravnoj podlozi, kao što je na primjer dio unutrašnjosti motornog
vozila. Nakon ove povrede moglo je doći do glavobolje kod povrijeđenog. U
svojoj dopuni nalaza od 6.12.2012. godine vještak je pojasnio da je manja
vjerovatnoća da navedena povreda nastane djelovanjem sitnih djelova slomljenog
stakla a sa razloga što kod loma stakla dolazi do djelovanja ne jednog već
obično nekoliko ili više sitnih djelova slomljenog stakla na otkriveni dio
tijela, a kao što je lični dio glave u predmetnom slučaju.
Bolna osjetljivost u predjelu lijevog ramena po vještaku medicinske struke
nije mogla nastati djelovanjem zamahnute sjekire, njenim tupim metalnim
dijelom , jer u medicinskoj dokumentaciji ljekar ne navodi nikakvu vidljivu
povredu ovog dijela tijela, a što bi svakako moralo biti uočljivo prilikom
pregleda od strane ljekara, a u vidu na primjer krvnog podliva kože,
razderotine kože ili teže povrede sa eventualnim prelomom neke od kostiju
ramenog zgloba. Osim toga ljekar ne navodi da je konstatovao bolnu
osjetljivost u predjelu lijevog ramena povrijeđenog, već samo navodi njegove
riječi da se žali na bolove u lijevom ramenu, pa je sa svega iznijetog vještak
mišljenja da oštećeni V. Ž. u spornom događaju nije zadobio nikakvu povredu u
predjelu lijevog ramena.
Iz izvoda iz KE izdatog na ime B. S. utvrđuje se da je isti do sada osuđivan i
to presudom Osnovnog suda Bijelo Polje K.br.519/09 od 26.01.2010 godine za
krivično djelo iz čl.376/3-1 KZCG na kaznu zatvora od 45 dana , koju kaznu je
izdržao; presudom Osnovnog suda Bijelo Polje K.br. 3/10 od 15.09.2010 godine,
za krivično djelo iz čl.. 152/1 KZCG, na novčanu kaznu od 600,00€ koja je
zamijenjena zatvorskom kaznom od 24 dana i presudom Osnovnog suda u Bijelom
Polju K.br. 499/09, za krivično djelo iz čl. 375/3-1 KZCG, na kaznu zatvora od
30 dana, koju kaznu je izdržao.
Utvrđujući činjenice i cijeneći navode optužbe, odbrane i sve provedene dokaze
kako pojedinačno tako i u njihovom međusobnom odnosu sud je mišljenja da u
toku postupka nije dokazano da je optuženi B.S. počinio krivično djelo laka
tjelesna povreda iz čl.152 st.2 u vezi sa st.1 Krivičnog zakonika. Naime, iako
je sud nesporno utvrdio da su se optuženi i oštećeni istovremeno našli na
planini S.nijednim dokazom nije potvrđeno da je optuženi B. S. nanio povrede
oštećenom V.Ž. na način kako je to stavljeno na teret optužnim aktom optuženom
B.. Naprotiv, iz nalaza i mišljenja vještaka medicinske struke jasno
proizilazi da povreda lijeve ruke u predjelu donje trećine podlaktice ove
ruke, neposredno iznad zgloba ručja u vidu oguljotine kože nije mogla nastati
djelovnjem zamahnute sjekire, njenim tupim metalnim dijelom , kako to u svojim
iskazima navode oštećeni i svjedok D. D., jer bi u tom slučaju moralo doći do
obimnije i teže povrede ovog dijela ruke, a u vidu na primjer rane razderotne
kože, eventualnog preloma kosti podlaktice ili kosti ručnog zgloba, a prednje
zbog toda što zamahnuti metalni dio sjekire ima veći intezitet sile, niti je
ta povreda mogla nastati zamahnutim krhotinama stakla jer bi u tom slučaju
nastala povreda u vidu ogrebotine kože, pa ostaje jedina izvjesnost i logičan
zaključak i po ocjeni suda i samog vještaka medicinske struke da je ta povreda
nastala povlačenjem podlaktice lijeve ruke po kakvoj tvrdoj i ravnoj podlozi
kao što je dio unutrašnjosti motornog vozila u kom se oštećeni nalazio. Takođe
iz nalaza i mišljenja vještaka medicinske struke sud zaključuje da je pvoreda
ličnog dijela glave u vidu ogrebotine kože desne strane u predjelu jagodičnog
dijela lica nastala povlačenjem ovim dijelom lica po tvrdoj i neravnoj
podlozi, kao što je na primjer dio unutrašnjosti motornog vozila, a mogućnost
nastanka ove povredeti djelovanjem zamahnutog, sitnog dijela slomljenog stakla
je po vještaku manje vjerovatna iz razloga što kod loma stakla dolazi i do
djelovanja ne jednog, već obično nekoliko ili više sitnih djelova slomljenog
stakla na otkriveni dio tijela, a kao što je lični dio glave. Vještak je
odbacio i mogućnost povređivanja lijevog ramena kod oštećenog, a iz razloga
jer bolna osjetljivost lijevog ramena nije mogla nastati djelovanjem zamahnute
sjekire kako se oštećeni izjasnio, jer da je tako ljekar koji je je pregledao
oštećenog morao bi konstaovati takvu povredu koja bi morala biti uočljiva. Sud
je cijeneći nalaz i mšljenje vještaka medicinske struke, istom poklonio punu
vjeru, dok je iskaze oštećenog i svjedoka D.odbacio iz razloga jer se vještak
decidno izjasnio da povrede nijesu mogle nastati na način kako su to oni
opisali, te da su u iskazima oštećeni i svjedok Delić bili vođeni subjektivnim
stavovima, koji su priozašli iz ranije netrpeljivosti sa optuženim.
Sud je cijenio i ostale provedene dokaze tj. službene zabilješke Uprave
policije – Ispostave Kolašin i Uprave policije – Ispostave Mojkovac sa foto-
elaboratima kao i odbranu optuženog, pa je našao da isti nijesu mogli uticati
na drugačije odlučivanje suda u ovoj krivično-pravnoj stvari.
Kod ovako utvrđenog činjeničnog stanja, a imajući u vidu da se osuđujuća
presuda može zasnovati samo na činjenicama iz kojih proističe izvjesnost da je
optuženi počinio krivično djelo za koje se tereti, sud nalazi da nije dokazano
da je optuženi kritične prilike sjekirom – sredstvom podobnim da tijelo teško
povrijedi ili zdravlje teško naruši nanio lake tjelesne povrede oštećenom V.
Ž., niti je dokazano da su komadi polomljenog stakla mogli nanijeti takvu
vrstu povreda kod oštećenog, zbog čega je sud optuženog shodno čl.
373.st.1.t.2. ZKP-a oslobodio od optužbe za krivično djelo stavljeno mu na
teret.
Sud je Shodno čl. 230 st.1 u vezi sa čl. 226 ZKP-a, a obzirom da je okrivljeni
oslobođen od optužbe, odlučio da troškovi krivičnog postupka padaju na teret
budzetskih sredstava.
Sud je shodno čl. 239 st.3 u vezi st.1 ZKP-a, uputio oštećenog V.Ž. da svoj
imovinsko pravni zahtjev ostvaruje u parničnom postupku.
Na osnovu naprijed navedenog, a primjenom citiranih zakonskih odredbi,
odlučeno je kao u izreci presude.
OSNOVNI SUD U KOLAŠINU,
Dana, 20.03.2013. godine
Zapisničar, PREDSJEDNIK SUDA,
Mrdak Ljiljana s.r. Arsen Popović s.r.
PRAVNA POUKA: Protiv ove presude dozvoljena je žalba u roku od 8. dana od dana
prijema iste. Žalba se podnosi Višem sudu u Bijelom Polju a preko ovog suda.