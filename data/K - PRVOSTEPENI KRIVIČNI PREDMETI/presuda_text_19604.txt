OSNOVNI SUD U PLAVU
K.br. 10/2013
U IME CRNE GORE
OSNOVNI SUD U PLAVU, sudija Elica Pantović, sa zapisničarem Feridom Gutić, u
krivičnom predmetu okrivljenog J. B., iz sela B., opština P., zbog krivičnog
djela razbojništvo u pokušaju iz čl. 242.stav 1. u vezi sa članom 20.
Krivičnog zakonika Crne Gore, po optužnici Osnovnog državnog tužilaštva u
Plavu KT.br. 8/2013 od 19.02.2013 godine, po održanom usmenom, javnom, glavnom
pretresu u prisustvu Osnovnog državnog tužioca u Plavu, Erdana Feratovića,
okrivljenog, negovog branioca V.Đ., advokata iz P., postavljenog po službenoj
dužnosti i oštećene I. R., donio je i javno objavio dana 25.03.2013 godine,
P R E S U D U
Optuženi J. B., JMBG ..., od oca I. i majke M. rođ. K., rođen ... godine u P.,
Republika K., sa prebivalištem, u selu P., opština P., državljanin Crne Gore,
neoženjen, nezaposlen, pismen, završio tri godine srednje škole-turistički
tehničar, dobrog imovnog stanja, neosuđivan,
K r i v j e
Što je :
noću 25.01.2013. godine, oko 23,50 časova, u mjestu R., opština P., u ulici
pored Doma kulture, ispred objekta Turističke organizacije P., upotrebom sile
pokušao da od oštećene R. I., iz P., oduzme njenu ručnu torbu sa njenog
lijevog ramena u kojoj se nalazilo 1.150,00 eura, njen mobilni telefon i
nekoliko vaučera za elektronsku dopunu Telekoma, u namjeri da sa eventualnim
prisvajanjem navedenih stvari za sebe pribavi protivpravnu imovinsku korist,
na način što je dobro maskiran sačekao istu na navedenom mjestu i dok je ista
prolazila pored njega odmah je nasrnuo na nju, udario je u njeno desno rame,
čime ju je oborio na zemlju prekrivenu snijegom pokušavajući da joj sa lijevog
ramena skine navedenu ručnu torbu i pošto je oštećena u jednom trenutku
uspjela da se djelimično otrgne od njega i naglas pozvala policiju i zakukala,
isti ju ostavlja na licu mjesta i bježi putem pored Doma kulture i preko
livade vlasništvo P. V., na kojoj livadi su ga uhvatili B. Š. i B. D. i držali
za ruke sve dok nije došla policija, koja ga je privela sa sobom.
-čime je izvršio krivično djelo razbojništvo u pokušaju iz člana 242. stav 1. u vezi sa članom 20. Krivićnog zakonika.
Pa ga sud za izvršeno krivično djelo na osnovu navedenog zakonskog propisa te
primjenom člana 4, 32, 36, 42, 45 i 46 KZ CG i člana 374 ZKP-a
O S U Đ U J E
Na kaznu zatvora u trajanju od 6( šest ) mjeseci, u koju mu se ima uračunati
vrijeme provedeno u pritvoru od 26.01.2013.godine do 25.03.2013.godine.
Optuženi se obavezuje da naknadi troškove krivičnog postupka u ukupnom iznosu
od 797,00 (sedamstodevedesetsedameura) eura, u roku od 15 dana po
pravosnažnosti presude, pod prijetnjom prinudnog izvršenja.
Oštećena R. I. se radi ostvarivanja imovinsko–pravnog zahtjeva za naknadu
štete upućuje na parnicu.
O b r a z l o ž e nj e
Osnovno državno tužilaštvo u Plavu, optužnicom KT br. 8/2013 od
19.02.2013.godine, optužilo je B. J. iz P., za krivično djelo razbojništvo u
pokušaju iz čl. 242.stav 1. u vezi sa članom 20. KZ
U završnoj riječi, Osnovni državni tužilac u Plavu, Erdan Feratović, je
precizirao optužnicu u pogledu načina primjene sile od strane okrivljenog
prema oštećenoj, pa je pri tako preciziranom optužnicom ostao u svemu i
predložio sudu da optuženog J. B. oglasi krivim za navedeno krivično djelo i
osudi ga na kaznu zatvora u trajanju od 6(šest) mjeseci .
Oštećena I. R., u završnoj riječi je istakla da se pridružuje krivičnom
gonjenju protiv okrivljenog B. J. i da zadržava pravo da imovinsko-pravni
zahtjev za naknadu štete ostavaruje u parnici.
Izjašnjavajući se o optužnici ODT-a u Plavu, okrivljeni B. J., na glavnom
pretresu u potpunosti priznaje izvršenje krivičnog djela koje mu je javnom
optužbom stavljeno na teret. U svojim odbranama iz prethodnog postupka i sa
glavnog pretresa navodi da se dana 25.01.2013. godine, oko 23.30.časova
nalazio na glavnoj ulici ispred Doma kulture u P., gdje je čekao da naiđe
jedna osoba, muškarac. Pošto se od glavne ulice uputio sporednom ulicom ispred
Doma kulture, ispred jednog parkiranog kombija žute boje zastao je da tu
sačeka osobu koju je čekao da naiđe, pa pošto je bilo mračno u tom mjestu, jer
taj dio ulice nije osvijetljen, tada je naišla neka osoba za koju je smatrao
da je to osoba koju čeka, nije obraćao pažnju da li je žensko ili muško, pa je
tada nasrnuo na nju, uhvatio je za rame i u tom rvanju ona pada na snijeg, na
ulici i čim je ona pala prestao je da se sa njom rva, ostavio je tu na licu
mjesta, zatim uputio dalje putem prema jednoj livadi iza Doma kulture, gdje su
ga uhvatili B. Š. i B. D., a odmah za njim došla R. I., pa su ga oni držali,
mada se on nije ni opirao, sve dok je došla policija koja ga privela u stanicu
policije u P. Napomenuo je da prilikom navedenog napada na osobu za koju je
kasnije saznao da je R. I., on nije istoj, pošto ju je oborio na zemlju,
stavljao na usta nikakvu krpu, niti hemijsko sredstvo, samo joj stavljao
njegovu desnu šaku kako ne bi vikala i kako je ne bi neko čuo. Ovom prilikom
na rukama je imao gumene rukavice i pamučne čarape preko patika. Gumene
rukavice na rukama i čarape na patikama je imao iz razloga kako ne bi ostavio
bilo kakave otiske od ruku –prstiju kao i od stopala. Na navedenu osobu je
nasrnuo iz razloga što je smatrao da je to jedan muškarac sa kojim se ranije
svađao, te da nemože i ne želi da mu kaže ime i prezime. Naveo je da se za
navedeni slučaj duboko kaje i žao mu je što se ovo desilo, ponovio je da je
smatrao da je to druga osoba, kako je naprijed i naveo. Napomenuo je da je
ranije sa porodicom živio u P., na K., u selu V., sve do 1999.godine kada su
prešli u P. da žive, da tamo ima bližu rodbin –rođake i to porodice B. Đ. i
B.M., gdje je kasnije ponekad išao za P., kratko boravio, ali unazad dvije tri
godine nije išao tamo. Na glavnom pretresu je dodao da nije imao namjeru da
oštećenoj oduzme torbu, te i da je dobrovoljno ostavio oštećenu na zemlju, žao
mu je što se to desilo i kaje se.
U završnoj rijeći još jednom izjavio da priznaje izvršenje krivičnog djela
koje mu se javnom optužbom stavlja na teret, ponovio da žali i da se kaje što
se to desilo, izvinjava se oštećenoj za ono što je uradio i u potpunosti
prihvatio završnu riječ svog branioca, predložio sudu da ga za ovo krivično
djelo oslobodi od optužbe.
Branilac optuženog, V. Đ., iz P., postavljen okrivljenom po službenoj
dužnosti, je u završnoj riječi izjavio da njegov branjenik nije imao namjeru
da oštećenoj oduzme tašnu i na taj način sebi ili drugom pribavi protivpravnu
imovinsku korist. Bio je u zabludi o ličnosti i kada je to utvrdio dobrovoljno
je odustao od izvršenja krivičnog djela, pa su ispunjeni uslovi iz čl. 22.
stav 1. KZ da se oslobodi od kazne. No, ukoliko sud nađe da nijesu ispunjeni
zakonski uslovi da se njegov branjenik oslobodi kazne, predložio je da se
propisana kazna za djelo koje mu se stavlja na teret neograničeno ublaži zašta
su ispunjeni zakonski uslovi. Naime, njegov branjenik je priznao izvršenje
krivičnog djela koje mu se stavlja na teret, izvršenjem djela nije nastupila
teža posledica, okrivljeni je mlad, tek mu je 21 godina, do sada nije
osuđivan, odustao je od izvršenja krivičnog djela, izrazio je žaljenje za
učinjeno djelo, bio je u zabludi o ličnosti, pa s toga su ispunjeni uslovi da
se propisana kazna za djelo iz optužbe neograničeno ublaži.
Sud je cijenio priznanje optuženog J. B., pa je našao da je isto jasno,
logično, potpuno i u svemu u skladu sa izvedenim dokazima, te ga je kao takvo
u potpunosti prihvatio. Naime, sud je radi provjere priznanja okrivljenog,
odnosno radi što pravilnijeg i zakonitijeg rješavanja ove krivične stvari u
dokaznom postupku izveo sledeće dokaze: saslušao u svojstvu svjedoka oštećenu
R. I., saslušao svjedoke B. D. i R. G., a na saglasan predlog stranaka
pročitao iskaz svjedoka B. Š., pročitao potvrdu o privremeno oduzetim
predmetima Ispostave policije P. od 26.01.2013. godine, pročitao zapisnik o
uviđaju Ispostave policije u P., od 26.01.2013. godine, izvještaj ljekara
Zavoda za hitnu medicinsku pomoć dr. S. Č., iz P., specijaliste urgentne
mrdicine broj protokola ... na ime R. I. i izvršio uvid u izvod iz kaznene
evidencije za okrivljenog B.J. izdat od Uprave policije- Ispostave P., broj
... od 19.02.2013. godine, pa je svestranom ocjenom izvedenih dokaza svakog
pojedinačno i u njihovoj međusobnoj vezi i njihovim upoređivanjem sa navodima
javne optužbe i odbranom okrivljenog, utvrdio da isti u potpunosti potvrđuju
njegovo priznanje.
U toku krivičnog postupka je nesporno utvrđeno, kako na osnovu priznanja
okrivljenog tako i na osnovu svih izvedenih dokaza da je okrivljeni B. J. ,
noću 25.01.2013. godine, oko 23,50 časova, u mjestu R., opština P., u ulici
pored Doma kulture, ispred objekta Turističke organizacije P., pored nekog
žutog kombija koji je tu bio parkiran, pokušao da upotrebom sile od oštećene
R. I. iz P., oduzme njenu ručnu torbu sa lijevog ramena u kojoj se nalazilo
1.150,00 eura, njen mobilni telefon i nekoliko vaučera za elektronsku dopunu
Telekoma, u namjeri da sa eventualnim prisvajanjem navedenih stvari za sebe
pribavi protivpravnu imovinsku korist i to na način što je dobro maskiran, na
rukama imao navučene gumene rukavice, ženske čarape preko obuće- patika, to sa
razloga kako ne bi ostavio bilo kakve otiske od ruku –prstiju kao i od
stopala, sačekao oštećenu R. I. i dok je ista prolazila pored njega, nasrnuo
na nju, udario je u njeno desno rame, čime ju je oborio na zemlju prekrivenu
snijegom, pokušavajući da joj sa lijevog ramena skine ručnu torbu, stavljajući
joj svoju desnu šaku na usta kako ne bi vikala i kako je ne bi neko čuo, pa
pošto je oštećena u jednom trenutku uspjela da se djelimično otrgne od njega i
naglas pozvala policiju i zakukala, ostavio ju je na licu mjesta i pobjegao
pored Doma kulture i preko livade P. V., na kojoj livadi su ga uhvatili ćerka
i zet oštećene, B. D. i B. Š., držali ga dok nije došla policija i povela ga
sa sobom u Ispostavi policije u P.
Tako je oštećena R. I.,koju je sud saslušao u svojstvu svjedoka, u potpunosti
potvrdila priznanje okrivljenog istakavši da radi kao trgovac i posjeduje
kiosk DOO“A.“ u P., u Centru Č., u kojem prodaje cigarete, štampu, elektronske
dopune i drugo. Živi u P. iza Doma kulture, sa sjeverne strane, u svojoj
porodičnoj kući sa suprugom S., ćerkom D. i zetom B. Š., kao i unučadima.
Kritične prilike, oko 23,40 časova zatvorila je navedeni kiosk i uputila se
prema njenoj kući, putem koji do njene kuće vodi ispod Doma kulture sa
sjeverne strane i kada je došla oko 23,50 časova ispod Doma kulture i iza
objekta Turističke organizacije i prošla pored jednog kombija, parkiranog do
samog puta, vlasništvo B. E., odjednom primijetila je da se veoma brzo prema
njoj kreće jedno lice, dosta visoko, koje je na sebi imalo jednu ili više
dukserica i jakni sa kapuljačama na glavi, koje je odmah nasrnulo na nju,
dohvatilo je za desno rame oborilo na snijeg na ulici, odmah joj stavilo na
usta neku gazu, natopljenu nkim hemijskim sredstvom od kojeg je počela da se
guši, dok se ona branila pošto su joj noge bile slobodne kao i jedna ruka
kasnije i to desna, pokušavala je da ga odbije od sebe, a on je za svo to
vrijeme nastojao da joj sa ramena skine tašnu- ručnu torbu u kojoj se nalazilo
1.150,00 eura, njen mobilni telefon,vnekoliko vaučera za elektronsku dopunu i
ona za svo to vrijeme nastojeći da ga odbije i da se odbrani, sa svojom
lijevom rukom čvrsto držala torbu da joj je ne oduzme, pa pošto je u jednom
momentu uspjela da vikne “policija“ te počela da kuka i vrišti, okrivljeni je
tada ostavio na licu mjesta, na zemlji i pobjegao putem- iza Doma kulture
pored njene kuće, pa nastavio da bježi prema naselju M., kroz livadu P. V., a
ona čim ju je napustio, nekako je uspjela putem mobilnog telefona da pozove
svoju kćerku D., kojoj je rekla da je neko napao ispod Doma kulture, da je
pobjegao u navedenom pravcu, da odmah pozove policiju i rekla im da odmah
potrče za njim ne bi li ga uhvatili. Zatim, nakon što je malo došla k sebi,
ustala, uputila se za navedenim licem, vidjela je da je on prilikom bježanja
često puta posrćao tj. padao i ustajao, kada je došla na livadi V. P., pri
vrhu livade, vidjela je da su ga njen zet B. Š. i ćerka B. D. uhvatili, da je
on sa njima, rekli su joj da su odmah pozvali policiju, koja je došla nakon
pet minuta, kojoj je ona ispričala navedeni slučaj, a oni su ga odmah priveli
u stanicu policije, a ona je odmah pošla u Dom zdravlja u P. da joj pruže
zdravstvenu zaštitu u vidu davanja ljekova za smirenje, jer je bila veoma
uznemirena, uplašena i izmorena. Napomenula je da joj navedenu torbu i druge
stvari nije oduzeo, iako je to pokušavao više puta na grub i veoma nasilan
način, da navedeno lice je od ranije poznavala po izgledu, ali nije znala kako
se zove, jer je on kod nje, u njenom kiosku, često kupovao cigarete i drugu
robu. Izjavila je da njen zet i ćerka kada su uhvatili navedeno lice nisu ga
udarali i maltretirali, samo su ga držali za ruke, jer su se plašili da nema
nož da ih povrijedi ili da im pobjegne, a to je i ona vidjela da je tako to
bilo, a vidjela i da je policija kada je došla prema njemu korektno se
ponašala, a i primijetila je da ovo lice – napadač preko lica imao navučenu
ili pamučnu kapu ili čarapu.
Svjedok B. D. je u svom iskazu iz prethodnog postupka i sa glavnom pretresu u
svemu potvrdila priznanje okrivljenog, istakavši da živi sa suprugom Š., dvoje
svoje djece i njenim roditeljima, ocem S. i majkom I. u porodičnoj kući koja
se nalazi u mjestu R., sa sjeverne strane Doma Kulture u P. U noći
25.01.2013.godine oko 23.47 časova na mobilni telefon pozvala ju je majka I.
plačući izgovarajući riječi „ja sam ovdje ispred Doma kulture napadnuta od
strane nekog lica odmah zovite policiju i trčite k meni“, nakon čega je ona
odmah zakukala i pošla prema licu mjesta gdje se nalazi njena majka, koja se
jedva držala na nogama, od straha tresla i djelovala jako izmorena i uplašena,
odmah im je rekla trčite eno ga na livadi P. V., koja se nalazi ispred njihove
kuće te i odmah zovite policiju, pa su se ona i Š. trčeći uputili prema tom
licu koje je napalo njenu majku i pri vrhu livade ga uhvatili, a uhvatili ga
zahvaljujući tome što je on prilikom bežanja posrćao tj. padao i ustajao.
Nakon što su ga uhvatili, držali su ga ruke dok nije došla policija. Tom
prilikom vidjela je da je ovo lice na glavi imalo dvije tri kape i da je jednu
kapu ili čarapu imao navučenu preko lica, da je na rukama imao gumene
rukavice, da im je za svo vrijeme govorio „pustite me, naši smo“. Primijetila
je da je za svo to vrijeme pokušavao da nešto rukom izbaci iz džepa iz jakne i
nezna da li je to izbacio, jer je bila jako uznemirena. Nakon što su ovo lice
predali policiji i ispričali šta se desilo, oni su I. odveli u Dom zdravlja da
joj se pruži pomoć i da joj se da neko srdstvo za smirenje. Pa kada su se
vraćali prema kući ponovio su razgledali mjesto gdje je Ismeta napadnuta, na
tom mjestu su primijetili jednu pamučnu tkaninu u obliku trake koja se stavlja
na čelu glave, ali rukama je nijesu dirali jer je mjesto policija čuvala.
Istakla je da je čula u vrijeme kada je policija ovo lice privodila, dok je
još bio na navedenoj livadi, da mu je zazvonio telefon.
Izjašnjavajućise o konkretnom događaju i okolnostima koji su mu prethodili i
svjedok R. G. u svemu je potvrdio priznanje okrivljenog istakavši da je dana
26.01.2013. godine od strane Ispostave policije P. i to inspektora Đ. E.,
njega kao inspektora, Č. D. kao krim. tehničara i Š. O., vođe bezbjednog
sektora, izvršen uviđaj na licu mjesta po ovlašćenju ODT u P., a to na putu
kod Doma kulture u ulici R., povodom izvršenog krivičnog djela razbojništvo u
pokušaju iz čl. 242. stav1. u vezi sa članom 20. KZ , protiv NN lica. Naveo je
da prilikom vršenja uviđaja na mjestu gdje je R. I. napadnuta, pronađena plava
tkanina, oblika –u vidu trake za glavu i to plave boje, koja je bila
natopljena tečnošću koji je odavao jak miris. Ovaj predmet je oduzet sa tog
lica mjesta i pripremljen za vještačenje a posebno radi utvrđivanja sa kojom
tečnošću je natopljena. Na livadi P. V., koja se nalazi ispred kuće oštećene
R. I. i to pri vrhu livade pronašli su žensku čarapu, a u blizini tog mjesta
pronašli su još jednu žensku čarapu, sa jednom plastičnom bocom,bijele boje,
koja je bila otvorenog čepa i u njoj se nalazila tečnost, blijedo bijele boje,
jakog mirisa a on osjetio potpuno isti miris kao kod navedene pamučne tkanine,
koja je pronađena na mjestu gdje je napadnuta R. I. Napomenuo je da ovo mjesto
na livadi gdje su pronašli ove predmete je isto mjesto gdje je zatečen i
uhvaćen osumnjičeni B. J. i da je čep od navedene plastične boce pronađen u
neposrednoj blizini ovog mjesta na udaljenosti od 2-3 m i ove stvari su
oduzeli radi vještačenja, kako bi se utvrdio sadržaj iste tečnosti iz boce.
Svjedok B. Š., u svom iskazu dat kod ODT u Plavu, na zapisnik dana 28.01.2013.
godine, čiji iskaz je sud na saglasan predlog stranaka pročitao na glavnom
pretresu od 25.03.2013.godine, takođe je u svemu potvrdio priznanje
okrivljenog istakavši da se dana 25.01.2013. godine oko 23.47 časova, nalazio
u kući koja se nalazi u mjestu R., sa sjeverne strane Doma kulture, sa svojom
suprugom D., njihovom djecom, kada je zazvonio telefon na koji se javila
njegova supruga D., koja je odmah zavrištala i izgovorila riječi “kuku majko“
i odmah istrčala napolje, tako da nije imala vremena da mu kaže šta se desilo,
a on vidio da se radi o nekom ozbiljnom slučaju, čim je ona tako postupila, pa
je odmah za njom potrčao i na putu pored Doma kulture koji vodi do njihove
kuće na udaljenosti od oko 20 m zatekli su R. I.- njegovu taštu, koja se jedva
držala na naogama, sva se tresla od straha i bila vidno uznemirena i djelovala
uplašeno, pa im je odmah rekla da ju je neka muška osoba napala i pokušala da
joj uzme ručnu torbu i odmah rekla eno ga na livadu P. V. trčite za njim,
nakon čega su on i njegova supruga D. trčeći pošli za njim i uhvatili ga pri
vrhu ove livade, pa su oni tu zadržali ovo lice ubrzo zatim pristigla i R. I.,
možda nakon 5-7 minuta jer je jedva hodala, , a čim su ga uhvatili odmah su
pozvali policiju, koja je odmah nakon 5 minuta došla na licu mjesta i to dva
policajca a odmah nakon toga došao je i treći policajac, tu su ovo lice
predali policiji i I. saopštila šta se desilo. Dodao je da im je kritične
prilikom I. odmah rekla da zovu policiju i tom prilikom vidio je da ovo lice
ima na rukama gumene rukavice, a na glavi 2-3 kape, s tim što mu je jedna kapa
ili čarapa bila navučena preko lica. Nakon što je navedeno lice predato
policiji, oni su I. odveli u Dom zdravlja jer je bila toliko uplašena,
izmorena i uznemirena da je jedva disala i u Domu zdravlja su joj dali
određene tablete za smirenja. On kritične prilike nije gledao šta okrivljeni
ima na nogama, jer je za svo vrijeme pazio da im ne pobjegne dok ne dođe
policija. Kada je došla policija i skinula mu kapu sa lica on nije mogao da
zna kako se zove to lice jer ga nije poznavao, a kasnije se sjetio da su ga
gledali negdje, da ga zna iz viđenja. Pošto su se vratili iz bolnice sa I.
ponovo su gledali mjesto gdje je I. napadnuta i na tom mjestu vidjeli jednu
pamučnu krpu, čini mu se plave boje, koja je bila u obliku trake koja se
stavlja preko čela glave, istu nijesu dirali rukama jer je to policija čuvala.
Napomenuo je da za svo vrijeme dok su pazili da im ne pobjegne ovo lice
pokušavalo da izbaci nešto iz džepa jakne, pa pošto je bio uznemiren nije
mogao da primijeti da li je nešto izvacilo iz džepa ili nije.
Konačno, priznanje okrivljenog u pogledu vremena i mjesta izvršenja predmetnog
krivičnog djela, je u svemu potvrđeno i izvedenim pismenim dokazima. Tako na
osnovu potrvde o privremeno oduzetim predmetima od strane Ispostave policije
P. od 26.01.2013. godine utvrđeno je da je dana 26.01.2013. godine policijski
službenik Uprave Policije od okrivljenog B. J. privremeno oduzeo 2(dvije)
plastične prljave bijele rukavice, 2 (dvije) ženske unihop čarape i mobilni
telefon alkatel sa karticom. Na osnovu zapisnika o uviđaju sačinjen dana
26.01.2013. godine, oko 08.10 časova, od strane ovlašćenih policijskih
službenika Đ. E. i R. G. i krim. tehničara Č. D., utvrđeno je da je uviđaj OPS
Ispostave P. izvršen po ovlašćenju ODT u Plavu Erdana Feratovića, isti započet
u 08,10 časova, da se lice mjesta gdje se vrši uviđaj nalazi u ulici R., sa
desne strane lokalnog puta ulice Č. u pravcu benzinske pumpe na pješačkoj
stazi između zgrade Doma kulture u P. i poslovno stambenih objekata. Na
udaljenossti od 10m od središnjeg dijela zgrade i pomoćnih vrata Doma kulture
na zemljanom dijelu koji je prekriven snijegom vidan je trag-staza u snijegu
širine 40cm i dubine od oko 20cm. Da se na udaljenosti od 2m od ivice sniježne
staze prema stambeno poslovnom objektu nalazi parkirano PMV reg. oznaka BA
..., a na udaljenosti od zadnjeg lijevog pneumatika u pravcu zgrade Doma
kulture pronađen je veći broj otisaka obuće na snijegu i tkanina svijetlo
plave boje, koja je fotografisana i izuzeta sa lice mjesta. Da je u pravcu
zgrade Doma kulture prema sporednim vratima primjetan trag -otisak u snijegu,
stopala koji vodi u pravcu pronađene tkanine svijetlo plave boje. Da utabana
staza u snijegu vodi u pravcu kuće oštećene R. I. Na livadi koja se nalazi sa
sjeverne strane zgrade Doma kulture gledano u pravcu centra grada vidan je
trag otisaka stopala-obuće u snijegu u pravcu porodične kuće R. R. gdje je
pronađen dio ženske providne braon boje čarapa koja je fotografisana i izuzeta
sa lica mjesta. Na udaljenosti od oko 12m od porodične kuće R. R. prema kući
R. I. u snijegu vidan je veći broj otisaka sstopala –obuće i bijele boje
plastična bočica sa etiketom bijele boje u kojoj se nalazila nepoznata
tečnost, a boca je bez čepa, ista je fotografisana i izuzeta sa lica mjesta.
Pronađen je veći broj otisaka obuće na snijegu i tkanina svijetlo plave bije,
koja je fotografisana i izuzeta sa lica mjesta. Na udaljenosti od 7m prema
sjevernoj strani porodične kuće R. pronađena je još jedna ženska providna
braon boje čarapa i plastični čep plave boje, koji su fotografisani i izuzeti
sa lica mjesta. Da od ovog traga u pravcu juga vodi trag u snijegu od stopla-
obuće preko drvene ograde i livade vlasništvo P. V. u pravcu objekta Doma
Kulture u P. Uviđaj je završen u 10.45 časova, čime su potvrđeni kako iskaz
oštećene tako i priznanje okrivljenog u dijelu mjesta izvršenja krivičnog
djela. Dalje na osnovu izvještaja ljekara Zavoda za hitnu medicinsku pomoć dr.
Č. S. iz P., specijaliste urgentne medicine broj protokola ... koji se odnosi
na R. I. je utvrđeno da je u Zavodu za HMP u P., oštećena R. I. dovedena u
pratnji policije zbog pregleda posle fizičkog napada od njoj nepoznatog lica.
Na prijemu svjesna, orijentisana, bez vidljivih taragova povrede, vidno
uznemirena i prepadnuta.
Kako iz svega izloženog proizilazi da u pogledu utvrđivanja krivičnog djela
koje je optužnicom ODT u Plavu, stavljeno na teret okrivljenom B.J., nije bila
sporna nijedna činjenica, sud je stao na stanovište da su činjenice iz
činjeničnog opisa izreke presude u svemu dokazane i da je optuženi i počinio
predmetno krivično djelo.
Ocjenjujući pravno utvrđeno činjenično stanje, sud nalazi da su u radnji
optuženog sadržana sva bitna obilježja, subjektivna i objektivna, krivičnog
djela razbojništvo u pokušaju iz člana 242. stav 1. u vezi sa članom 20.
Krivićnog zakonika, pa mu je za izvršeno krivično djelo i izrekao kaznu bliže
opisanu u izreci presude. Dakle i pored toga što u konkretnom slučaju nije
nastupila zabranjena posledica predmetnog krivičnog djela  u vidu ostvarene
protivpravne imovinske koristi, na račun oštećene, oduzimanjem njene pokretne
stvari, ručnu torbu u kojoj se nalazilo 1.150,00 eura, njen mobilni telefon i
nekoliko vaučera za elektronsku dopunu Telekoma, u radnjama okrivljenog B. J.,
činjenično opisanim u izreci presude,  su sadržana sva bitna obilježja  bića
krivičnog djela  stavljeno mu nateret, jer je okrivljeni započeo radnju
izvršenja krivičnog djela koja se sastojala u upotrebi sile, nasrnuo na
oštećenu, udario je u njeno desno rame, čime ju je oborio na zemlju prekrivenu
snijegom i pokušavao da joj sa lijevog ramena skine navedenu ručnu torbu, a
sve u namjeri pribavljanja protivpravne imovinske koristi, pa bez obzira što
okrivljeni nije uspio u toj svojoj namjeri, nije oduzeo ručnu torbu oštećenoj,
pa kako nije mogao oduzeti stvari koje su se nalazile u toj torbi i dovesti ih
u svoje pritežanje, a započeo je oduzimanje istih upotrebom sile, s toga je
krivično djelo razbojništvo ostalo u pokušaju.
Sud je cijenio i vinost, odnosno psihički odnos okrivljenog u odnosu na radnju
izvršenja predmetnog krivičnog djela, pa je našao da je optuženi prilikom
izvršenja ovog djela postupao sa direktnim umišljajem. Optuženi je bio
svjestan da upotrebom sile prema oštećenoj R. I., oduzima tuđe pokretne stvari
i da na taj način ćini krivično djelo, što je u konkretnom slučaju i htio, a
sve u namjeri pribavljanja protivpravne imovinske koristi, pa se njegov
psihički odnos prema izvršenom krivičnom djelu manifestvuje kao direktni
umišljaj.
Prilikom izbora vrste i visine krivične sankcije koju treba primjeniti prema
optuženom za izvršeno krivično djelo, sud je pored težine, načina izvršenja i
društvene opasnosti krivičnog djela uzeo u obzir i stepen krivične
odgovornosti optuženog kao i sve ostale okolnosti koje su relevantne u tom
pogledu.Tako je od olakšavajućih okolnosti sud optuženom cijenio i uzeo u
obzir : da je mlad čovjek, neoženjen, nezaposlen, da je priznao izvršenje
krivičnog djela, da je izrazio kajanje, da se izvinuo oštećenoj, te da ranije
nije osuđivan, pa je s obzirom na ove okolnosti, koje je i po broju i po
značaju cijenio kao osobito olakšavajućeg karaktera, našao da ima mjesta
primjeni kazne ispod zakonskog minimuma propisanog za predmetno krivično
djelo, pa mu je shodno čl. 45 i 46 KZ CG, izrekao kaznu zatvora u trajanju od
6 mjeseca, iako je zakonski minimum za ovo krivično djelo 1(jedna) godina.
Sud je uvjerenja da je izrečena kazna zatvora srazmjerna težini izvršenog
krivičnog djela i stepenu krivično-pravne odgovornosti optuženog i da će se u
konkretnom slučaju i ovako ublaženom kaznom, u okviru opšte svrhe izricanja
krivičnih sankcija predviđene čl.4 st.2 KZ CG, postići svrha kažnjavanja
propisana čl.32 istog Zakona. Osnovano se može očekivati da će izrečena kazna
pozitivno djelovati na prevaspitanje optuženog i da će ista uticati na njega
da ubuduće ne vrši krivična djela.
Sud je okrivljenom u kaznu zatvora uračunao vrijeme provedeno u privoru kao u
izreci presude, osnovom čl. 51. st. 1. Krivičnog zakonika.
Odluka o troškovima krivičnog postupka je zasnovana na odredbi čl.229 st.1
ZKP-a. Visina troškova krivičnog postupka u iznosu od 797,00eura, predstavlja
izdatke iz buđetskih sredstava, od čega iznos od 747,00 eura predstavlja
nagrada za branioca Đ. V., advokata iz P., postavljenog po službenoj dužnosti
okrivljenom, dok iznos od 50,00 eura paušal koji je odmjeren s obzirom na
složenost i trajanje krivičnog postupka, te obzirom na imovno stanje
okrivljenog, shodno čl. 226. stav 3. ZKP-a.
Na osnovu iznijetih razloga odlučeno je kao u izreci presude.
OSNOVNI SUD U PLAVU
Dana, 25.03.2013.godine.
Zapisničar S U D I J A
Gutić Ferida Elica Pantović,s.r.
PRAVNA POUKA:
Protiv ove presude može se izjaviti žalba
Višem sudu u Bijelom Polju u roku od 15 dana
od dana prijema iste, a preko ovog suda.
DNA:
1 x ODT u Plavu,
1 x okrivljenom,
1 x braniocu okrivljenog V. Đ., advokatu iz P.,
1 x oštećenoj R. I. iz P.