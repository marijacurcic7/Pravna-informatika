K.br.159/13
U IME CRNE GORE
OSNOVNI SUD U PODGORICI, po sudiji Đuković Goranu,uz učešće namještenika suda
Maraš Ane,kao zapisničara, u krivičnom predmetu protiv okrivljene R. Lj. iz
P., zbog krivičnog djela skidanje i povreda službenog pečata i znaka iz čl.381
st.1 Krivičnog zakonika, odlučujući po optužnom predlogu Osnovnog državnog
tužilaštva Kt. br.984/12 od 08.02.2013. godine(izmijenjenog na glavnom
pretresu) kojeg je zastupala savjetnik ODT-a Kažić Marija, nakon glavnog,
javnog pretresa održanog dana 08.05.2013. godine u prisustvu zastupnika
optužbe i okrivljene R. Lj., izrekao je i istog dana javno objavio
PRESUDU
Okrivljena: R. Lj., od oca S. i majke I. rođene B., rođena 03.10.1965. godine
u P., sa prebivalištem u P.- M., državljanka Cerne Gore, završila srednju
školu, po zanimanju službenica u P.C. G., udata, majka jednog djeteta, lošeg
imovnog stanja, ranije neosuđivana,
KRIVA JE
Zato što je:
Dana 02.03.2012.godine svom stanu u ul. P. bb u P., svjesna svog djlea čije je
izvršenje htjela, znajući da je njeno djelo zabranjeno, skinula službeni pečat
koji su ovlašćena lica „Elektrodistribucije“ Podgorica stavila radiosiguranja
predmeta- brojila, na način što je na brojilu marke „Iskra“ broj 5488303
skinula plombu broj AA02183, u čemu je otkrivena prilikom kontrole radnika
„Elektrodistribucije“ P. dana 02.03.2012.godine.
-čime je izvršila krivično djelo skidanje i povreda službenog pečata i znaka iz čl.381 st.1 Krivičnog zakonika.
Pa joj sud primjenom citiranih zakonskih propisa te čl.3, 4, 5, 13, 15, 32,
42, 52, 53 i 54 Krivičnog zakonika te čl. 226 i 374 Zakonika o krivičnom
postupku, izriče:
USLOVNU OSUDU
Kojom joj prethodno utvrđuje kaznu zatvora u trajanju od 30 (trideset) dana i
istovremeno odredjuje da se utvrđena kazna neće izvršiti ukoliko okrivljena u
roku od 1 (jedne) godine po pravosnažnosti presude ne izvrši novo krivično
djelo.
Obavezuje se okrivljena da ovom sudu na ime paušala isplati novčani iznos od
30,00 eura u roku od 15 dana po pravosnažnosti presude pod prijetnjom
prinudnog izvršenja.
O b r a z l o ž e nj e
Optužnim predlogom Osnovnog državnog tužilaštva iz Podgorice Kt. br.984/12 od
08.02.2013. godine, okrivljenoj R. Lj. stavljeno je na teret izvršenje
krivičnog djela skidanje i povreda službenog pečata i znaka iz čl.381 st.1
Krivičnog zakonika. Zastupnik optužbe je prije davanja završnih riječi
izmijenio činjenični opis dispozitiva optužnog predloga na način kao u izreci
presude. Zastupnik optužbe je u konačnom ostala pri preciziranom optužnom aktu
i predložila sudu da okrivljenu oglasi krivom i osudi po zakonu.
Okrivljena R. Lj. je u navodima svoje odbrane kako na glavnom pretresu tako i
u prethodnom postupku priznala izvršenje krivičnog djela navodeći da je tačno
da je dana 26.01.2012.godine Elektrodistribucija Podgorica isključila
napajanje električne energije u njen stan u ul.P. bb zbog prethodnog duga i
tada postavila pečat. Nadalje, dana 02.03.2012. godine, skinula je navedenu
plombu, a potom žice vratila u sat. Bila je svjesna da njena radnja
predstavlja krivično djelo, pojašnjavajući sudu da je u teškoj materijalnoj
situaciji jer je prije šest mjeseci izgubila sina.Priznala je izvršenje
krivičnog djela i krivicu.
U završnoj riječi okrivljena je ostala pri navodima svoje odbrane.
Sud je, u cilju utvrdjivanja potpunog i pravilnog činjeničnog stanja, u
dokaznom postupku proveo sledeće dokaze: saslušao svjedoka P. D. ,pročitao
zapisnik Elektrodistribucije Podgorica o kontroli mjernog mjesta broj 000655
od 26.01.2012.godine, pročitao zapisnik o kontroli mjernog mjesta ED Podgorica
broj 000807 od 02.03.2012.godine, pročitao izvod iz KE za okrivljenu izdat od
UP PJ Podgorica broj 29-245/13-3544/2-636 od 27.02.2010.godine.
Nakon provedenog dokaznog postupka, ocjenom navoda optužbe,odbrane
okrivljene,provedenih dokaza,kako pojedinačno,tako u međusobnoj povezanosti
sud je nesumnjivo utvrdio da je okrivljena R. Lj. izvršila krivično djelo koje
joj se optužnim aktom stavlja na teret, na način,mjesto i vrijeme kako je to
bliže opisano izrekom ove presude, iz kojih razloga je sud okrivljenu oglasio
krivom i izrekao kaznu kao u dispozitivu presude sve iz sledećih razloga:
Iz zapisnika Elektrodistribucije Podgorica o kontroli mjernog mjesta od
26.01.2012.godine proizilazi da su radnici ED Podgorica navedenog dana
izvršili kontrolu u kući R. B. u T. i tom prilikom konstatovali činjenično
stanje koje se sastojalo u tome da je potrošač isključen na brojilu zbog duga
za utrošenu energiju u iznosu od 3.604,65 eura po nalogu OJ Snadbijevanje
Podgorica. Zapisnik je potpisan od strane R. Lj.
Iz zapisnika Elektrodistribucije Podgorica o kontroli mjernog mjesta od
02.03.2012.godine proizilazi da su radnici ED Podgorica navedenog dana
izvršili kontrolu u kući R. B. u T. i tom prilikom konstatovali činjenično
stanje koje se sastojalo u tome da je kupac skinuo distributivnu plombu AA
02183 sa navedenog brojila, postavljenu dana 26.01.2012.godine i samovoljno se
priključila na distributivni sistem. Potrošač je ponovo isključen sa napajanja
na stubnom brojilu, o čemu je sačinjen zapisnik o kontroli mjernog mjesta koji
nije potpisan od strane potrošača i tom prilikom je na brojjilu postavljena
plomba br.AA 02140.
Saslušan na glavnom pretresu, svjedok P. D. je istakao da se ne može sjetiti
svih detalja predmetne kontrole, ali da ostaje pri zapisnicima o kontroli
mjernog mjesta koje je potpisao.Takođe je istakao da se ne može sjetiti
kontrole zbog veće brojnosti kontrola koje ima kao radnik Elektrodistribucije
Podgorica.
Iz izvoda iz KE za okrivljenu R. Lj. , izdatog od UP PJ Podgorica
br.29-245/13-3544/2-636 od 27.02.2013.godine proizilazi da okrivljena nije
evidentirana u kaznenoj evidenciji te Područne jedinice.
Naime,okrivljena je u potpunosti priznala izvršenje krivičnog djela stavljenog
joj na teret u bitnom navodeći da je tačno da je dana 26.01.2012.godine
Elektrodistribucija Podgorica isključila napajanje električne energije u njen
stan u ul.P. bb zbog prethodnog duga i tada postavila pečat. Nadalje, dana
02.03.2012. godine, skinula je navedenu plombu, a potom žice vratila u sat.
Bila je svjesna da njena radnja predstavlja krivično djelo. Ovakvu odbranu
okrivljene sud je cijenio kao istinitu,jasnu i objektivnu, a samo priznanje
okrivljene u potpunosti je potvrđeno zapisnicima o kontroli mjernog mjesta u
čiju vjerodostojnost sud nije imao razloga da sumnja iz kojih je utvrđeno da
je potrošač dana 26.01.2012.godine isključen na brojilu zbog duga za utrošenu
energiju u iznosu od 3.604,65 eura po nalogu OJ Snadbijevanje Podgorica.
Zapisnik je potpisan od strane R. Lj.Naime, dana 02.03.2012.godine radnici ED
Podgorica su izvršili kontrolu u kući R. B. u T. i tom prilikom konstatovali
činjenično stanje koje se sastojalo u tome da je kupac skinuo distributivnu
plombu AA 02183 sa navedenog brojila, postavljenu dana 26.01.2012.godine i
samovoljno se priključila na distributivni sistem. Potrošač je ponovo
isključen sa napajanja na stubnom brojilu, o čemu je sačinjen zapisnik o
kontroli mjernog mjesta koji nije potpisan od strane potrošača i tom prilikom
je na brojilu postavljena plomba br.AA 02140. Valja istaći da je sud iskaz
svjedoka P. D. cijenio kao istinit,iako se na glavnom pretresu nije mogao
sjetiti predmetne kontrole zbog veće brojnosti kontrola koje ima kao radnik
distribucije, ali je ostao pri zapisnicima o kontroli mjernog mjesta.
Sud u dokaznom postupku nije saslušao svjedoka L. S. imajući u vidu navode
odbrane okrivljene i dokaze provedene na glavnom pretresu i činjenicu da je
činjenično stanje u dovoljnoj mjeri utvrđeno radi donošenja odluke i bez
saslušanja navedenog svjedoka.
Pravno kvalifikujući utvrđeno činjenično stanje, sud je našao da su se u
naprijed utvrđenim radnjama okrivljene ostvarila sva bitna obilježja bića
krivičnog djela skidanje i povreda službenog pečata i znaka iz čl.381 st.1
Krivičnog zakonika, u odnosu na koje je okrivljena postupala sa direktnim
umišljajem obzirom da je bila svjesna svog djela i htjela njegovo
izvršenje.Oblik vinosti okrivljene sud je utvrdio iz priznanja okrivljene i
provedenih dokaza na glavnom pretresu kojima je poklonio vjeru.
Prilikom izbora vrste i visine krivične sankcije sud je cijenio sve okolnosti
iz čl. 42 Krivičnog zakonika, koje su od uticaja da kazna bude manja ili veća,
pa je u odsustvu otežavajućih okolnosti, kao olakšavajuće okolnosti na strani
okrivljene cijenio njeno loše imovno stanje,činjenicu da je majka jednog
djeteta, kao i činjenicu porodične situacije okrivljene odnosno činjenicu da
je prije 6 mjeseci preminuo sin, kao i raniju neosuđivanost koju je utvrdio iz
izvoda iz KE Uprave policije PJ Podgorica br. 29-245/13-3544/2-636 od
27.02.2013. godine, pa je sud okrivljenoj izrekao uslovnu osudu kojoj joj je
prethodno utvrdio kaznu zatvora u trajanju od 30(trideset) dana, a zatim
nalazeći da nije neophodno da okrivljena radi krivičnopravne zaštite prethodno
utvrđenu kaznu i efektivno izdržava, istu uslovio sa rokom provjere u trajanju
od 1(jedne) godine, čime će se po nalaženju ovog suda u dovoljnoj mjeri
uticati na okrivljenu da ubuduće ne vrši ovakva ili slična krivična djela, te
da će se u konkretnom slučaju u potpunosti ostvariti svrha uslovne osude iz
čl.52 st.2 Krivičnog zakonika, a u okviru opšte svrhe propisivanja i izricanja
krivičnih sankcija iz čl.4 st.2 Krivičnog zakonika.
Odluku o paušalu sud je donio shodno odredbi čl.226.st.2 tač.9 Zakonika o
krivičnom postupku, na način što je obavezao okrivljenu da na ime paušala ovom
sudu uplati iznos od 30,00 eura.Visinu paušala sud je odmjerio shodno imovnom
stanju okrivljene,dužini trajanja i složenosti krivičnog postupka.
Na osnovu izloženog, a u smislu člana 374 ZKP-a, odlučeno je kao u izreci
presude.
OSNOVNI SUD U PODGORICI
Dana 08.05.2013. godine
SUDIJA
Đuković Goran
DN-a: Po primjerak presude dostaviti
-ODT Podgorica
-Okrivljenoj Rubežić Ljiljani
Postupljeno dana____
Namještenik suda____