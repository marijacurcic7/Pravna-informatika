K. br. 14/13
U IME CRNE GORE
Osnovni sud u Pljevljima kao prvostepeni krivični sud, po sudiji Branku
Pejoviću uz sudjelovanje zapisničara Đondović Milenke, u krivičnom predmetu
protiv okrivljene K. N. iz sela Z., opština P., zbog krivičnog djela
ugrožavanje sigurnosti iz čl. 168 st. 1 Krivičnog zakonika, po optužnom
predlogu oštećene kao tužioca L.M. iz sela Z. opština P. od dana
05.02.2013.godine, nakon održaog glavnog i javog pretresa u prisustvu oštećene
kao tužioca, njenog punomoćnika advokata N.Z.iz P.i okrivljene K.N. dana
14.03.2013. godine, donio je i javno objavio
P R E S U D U
Okrivljena K.N. JMBG:...od oca V.i majke D.rođ. Ć. rođena dana ....godine u
selu O., opština P., živi u selu Z., opština P., po zanimanju ugostitelj bez
zaposlenja, udata, majka 5 djece, pismena, završila ugostiteljsku školu treći
stepen za konobara, govori Crnogorskim jezikom, lošeg imovnog stanja jer nije
zaposlena ni ona ni suprug, ranije neosuđivana.
Na osnovu čl. 373 st. 1 tač. 2 ZKP CG
OSLOBAĐA SE OD OPTUŽBE
Da je:
Dana 05.08.2012.godine u mjestu Z., opština P., dok je oštećena putem išla
prema svojoj kući, ugrozila sigurnost oštećene prijetnjom da će napasti na
život i tijelo oštećene, na način što je oštećenoj uputila riječi prijetnje
"ubiću te, kuću ću ti zapaliti",-
čime bi izvršila krivično djelo ugrožavanje sigurnosti iz čl. 168 st. 1
Krivičnog zakonika.
Jer nije dokazano da je okrivljena izvršila krivično djelo za koje je
optužena.
Troškovi krivičnog postupka padaju na teret budžetskih sredstava ovog suda.
O b r a z l o ž e nj e
-2-
Oštećena kao tužilac L. M. iz sela Z., opština P., optužnim predlogom od dana
05.02.2013.godine, optužila je okrivljenu K. N. iz sela Z., opština P., zbog
krivičnog djela ugrožavanje sigurnosti iz čl. 168 st. 1 Krivičnog zakonika,
navodeći da je okrivljena krivično djelo izvršila na način, mjesto i vrijeme
kako je to bliže opisano u izreci ove presude.
U završnoj riječi oštećena i njen punomoćnik su istakli da je tokom glavnog
pretresa na osnovu izvedenih dokaza pouzdano utvrđeno da je okrivljena
počinila krivično djelo koje joj se stavlja na teret, pa su na kraju
predložile da sud okrivljenu oglasi krivom i osudi po zakonu.
Oštećena kao tužilac je istakla da se pridružuje krivičnom gonjenju protiv
orkivljene i predlaže da je sud oglalsi krivom i osudi po zakonu.
Okrivljena K. N. u svoju odbranu na glavnom pretresu je istakla da dana
05.08.2012.godine, nije bila kod svoje kuće jer je toga dana, a sjeća se da je
bila nedjelja, sa cjelokupnom porodicom otišla na Ž. kod zaove i cijeli dan su
bili na Ž. porodično. Posebno ističe da toga dana nigdje nije primijejtila
oštećenu L. M. niti bilo koga od njene porodice. Dalje dodaje da je njina kuća
od kuće oštećene udaljena oko 1 km. Dalje ističe da sve što je navedeno u
optužnom predlogu ništa nije tačno, a posebno ističe da u zadnjih 10 godina sa
oštećenom ne govori niti bilo koji član njene porodice govori sa oštećenom i
njenim članovima. Posebno napominje, da joj je ta porodica nanijela dosta zla.
Dalje ističe da sa M. Đ. takođe ne priča zadnju godinu dana jer je dolazio
njenoj kući u pijanom stanju kada je bila sama sa dvoje maloljetno djece i
provocirao je, pa iz tog razloga sa njim ne govori. Takođe ističe da ne govori
ni sa L. Z.-snahom oštećene. Posebno ističe da uopšte ne prolazi putem pored
kuće oštećene niti ima potrebe da prolazi tim putem, pošto ima drugim pravcem
da prolazi, međutim ističe da je to javni put i da tim putem mogu svi komotno
prolaziti.
U završnoj riječi je istakla da se ne osjeća krivom da ne priznaje krivicu, pa
je na kraju predložila da je sud oslobodi od krivične odgovornosti.
U dokaznom postupku sud je saslušao oštećenu kao tužioca L. M., kao i svjedoke
L. Z. i M. Đ., izvršio uvid u cjelokupan spis ODT Pljevlja Kt.br. 220/12 i
pročitao izvještaj iz KE za okrivljenu br. 03-245/12-8509/2 od
31.08.2012.godine izdat od strane UP - PJ Pljevlja.
Nakon provedenog dokaznog postupka i nakon ocjene izvedenih dokaza sud je
utvrdio da činjenice koje slijede iz dokaza izvedenih na glavnom pretresu ne
pružaju dovoljno osnova za utvrđivanje krivice okrivljene, pa je sud iz tog
razloga orkivljenu u nedostatku dokaza i oslobodio od optužbe.
Naime, okrivljena se brani time da kritičnog dana nije bila u selu Z., opština
P., već da je bila sa cjelokupnom porodicom u Ž., da nigdje kritičnog dana
nije vidjela oštećenu niti je bilo šta tačno što je navedeno u optužnom
predlogu.
Sud nije prihvatio odbranu okrivljene jer je izvedenim dokazima sud pouzdano
utvrdio da je okrivljena kritičnog dana bila u selu te da je prolazila u
blizini kuće oštećene, i da je izgovarala oštećenoj uvredljive riječi, ali sud
nije utvrdio da je okrivljena oštećenoj izgovorila riječi prijetnje "ubiću te,
kuću ću ti zapaliti", jer to ne pominje niko od saslušanih svjedoka osim
oštećene.
Oštećena L. M. u svom iskazu je istakla da je kritičnog dana nešto oko 15,00
časova došla u svoj vrt koji se nalazi malo podalje od njene kuće, a između
kuće okrivljene i njihove kuće sa namjerom da zalije vrt, pa pošto nije bilo
vode odlučila je da se vrati kući. Tada je vidjela okrivljenu da je prošla
putem pored njihove kuće i da je otišla kod Ć. V. koja je svojta sa
-3-
njinom porodicom. Dalje ističe da je došla do u blizini svoje kuće i da je
bila blizu jednog improvizovanog staklenika koji je postavio njen sin i tu je
stajala pored staklenika i u tom momentu je naišao njihov komšija M. Đ. koji
je nešto govorio u smislu kako su oni bogata porodica, a stavili su najlon na
plastenik. Tada je Đ. bio blizu nje. Međutim, kada su oni bili blizu jedno
drugog naišla je okrivljena vraćajući se od V., pa kada je prošla i otišla od
njih nekih 15-naestak metara počela je da viče sledeće "viđeste li ovo, u
jada, sva će gornja i donja Z. znati da se M. jaše sa Đ.M. po pasulju", dalje
ističe da je ona reagovala na njene riječi i rekla okrivljenoj "kako ti jadi
padoše napamet, bože se utrla", a okrivljena se okrenula i odgovorila joj
"sjedi kurvo, kurvetino, najposlje ću te ubiti i kuću ću ti zapaliti" pa je
dalje produžila prema svojoj kući dok je ona sa Đ. otišla svojoj kući.
Napomenula je da je tu u blizini bila prisutna i njena snaha L.Z.koja je bila
došla sa posla i ulazila je u kolibu i mogla je čuti sve što je njoj
okrivljena rekla. Nakon toga slučaj je prijavila policiji, a sjutri dan je
otišla da dadne izjavu. Posebno napominje da njena porodica sa porodicom
okrivljene nije u govoru više od 10 godina. Posebno je istakla da je ovako sve
ispričala i pred policijom, a zašto policija nije upisala u zapisnik riječi
prijetnje ona ne zna. Takođe je istakla da je OSL policije glasno diktirao
zapisnik daktilografu i da je ona sve čula šta je uneseno u zapisnik, a takođe
ističe da ona nije ništa intervenisala kod službenika policije da joj nešto
drugo upiše od onoga što je upisao.
Sud je u cjelosti odbacio iskaz oštećene, jer je sud mišljenja da je oštećena
naknadno se prisjetila da istakne da joj je okrivljena pored uvreda izrekla i
riječi prijetnje, a sve u cilju da bi na bilo koji način okrivila okrivljenu
pošto je njena krivična prijava odbačena od strane ODT Pljevlja.
Svjedokinja L. Z. je istakla da je snaha ošećene jer je ista udata za njenog
sina i svi žive u porodičnoj kući u selu Z. Dana 05.08.2012.godine oko 17,00
časova ona je izlazila iz kuće i otišla u kolibu da uzme so, jer je mijesila
hljeb i vidjela je da je okrivljena prošla prema kući Ć. V. koju posjećuje,
dok je njena svekrva-oštećena bila od nje udaljena nekih 200 metara pored vrta
i bila je zajedno sa M.Đ. njihovim komšijom. Umijesila je hljeb i kada je
ponovo izašla iz kuće vidjela je da se okrivljena vratila i prolazeći pored
oštećene i M. čula je da je oštećenoj rekla sledeće "u jada vidi kako se hvata
sa Đ. M. u pasulju". Nakon toga okrivljena je produžila dalje svojoj kući, a
oštećena je došla sa M. kući i bilo joj je došlo teško pa joj je svjedokinja
dala slatku vodu da dođe sebi. Opet napominje da je to sve čula sa udaljenosti
od 200 metara i da su to jedine riječi koje je čula. Posebno ističe da nije
čula da je okrivljena izgovarala riječi prijetnje oštećenoj.
Svjedok M. Đ. je istakao da živi u selu B., opština P., pa je dana
05.08.2012.godine oko 19,30 časova, a u glavnom bilo je pred noć došao u selo
Z. sa namjerom da vrati pozajmljeni novac mužu oštećene V.. Došao je blizu
jednog njihovog vrta i tu je zatekao oštećenu koja mu je ispričala da nije
uspjela da zalije vrt jer je nestalo vode. To mjesto je bilo udaljeno od kuće
oštećene nekih najviše 100 metara. Jednog momenta je vidio da putem prolazi
okrivljena sa kojom svjedok nije u dobrim odnosima i ne govori. Kada je prošla
pored njih nekih 100 metara od njih jednog momenta se okrenula prema njima,
prekrstila se i rekla sledeće "bože sačuvaj, sva će gornja i donja Zenica
znati da se fataju u boraniji". Nakon tih riječi on je sa oštećenom otišao
njenoj kući i zna da je oštećenoj njena snaha davala slatku vodu, a nakon toga
slučaj je prijavila policiji. Posebno ističe da okrivljena više ništa tu nije
rekla oštećenoj, osim ovoga što je istakao i tako je rekao i u policiji. Još
jedanput ističe da je sve ovo tačno što je istakao i da ništa drugo ne može
biti istina osim ovoga što je istakao.
Sud je u cjelosti prihvatio iskaze svjedoka L. Z. i M. Đ. iz čijih iskaza je
sud utvrdio da je okrivljena dakle, kritičnog dana bila u selu te da je
prolazila u blizini kuće oštećene, te da je oštećenoj izgovarala uvredljive
riječi, ali takođe sud nije utvrdio da je okrivljena oštećenoj
-4-
izgovorila i prijeteće riječi "ubiću te, kuću ću ti zapaliti". U tom smislu
oboje saslušanih svjedoka su bili kategorični da okrivljena ništa drugo nije
izgovorila osim uvredljivih riječi koje navode, a da nema govora da je
okrivljena oštećenoj izgovorila prijeteće riječi. U svemu tome je posebno
kategoričan bio svjedok M. Đ. I svjedokinja L. Z., iako je snaha oštećene u
svom iskazu nije htjela da bude neobjektivna već je po mišljenju suda kako ona
tako i svjedok M. da su bili krajnje objektivni i da nisu htjeli da posvjedoče
ono što nije bilo i što nisu čuli.
Uvidom u spis ODT Pljevlja Kt.br. 220/12 koji je sud pribavio sud je utvrdio
da je oštećena na zapisniku prilikom prikupljanja potrebnih obavještenja pred
policijom istakla da je nju okrivljena kritičnog dana vrijeđala, međutim, u
svom iskazu nigdje ne pominje da joj je okrivljena izgovorila bilo kakvu
prijeteću riječ.
Tome treba dodati i činjenicu da je oštećena na glavnom pretresu istakla da je
ona sve čula prilikom saslušanja šta je OSL policije diktirao daktilografu, da
je dakle diktirao glasno, te da ona nije intervenisala kod službenika policije
da su joj riječi pogrešno upisane ili da je ostalo nešto neupisano što je
istakla. I to upućuje na zaključak da je oštećena na bilo koji način htjela da
okrivljenoj stavi na teret predmetno krivično djelo.
Iz izvještaja KE za okrivljenu sud je utvrdio da okrivljena ranije nije
osuđivana.
Kod ovakvog činjeničnog stanja sud je mišljenja da izvedeni dokazi ne pružaju
dovoljno činjeničnog osnova, te da nije utvrđeno da je okrivljena izvršila
krivično djelo koje joj se stavlja na teret pa je sud okrivljenu shodno čl.
373 st. 1 tač. 2 ZKP CG i oslobodio od optužbe.
Pošto je okrivljena oslobođena od optužbe sud je u smislu čl. 230 ZKP CG,
odlučio da troškovi krivičnog postupka padaju na teret budžetskih sredstava
ovog suda.
Sa iznijetih razloga odlučeno je kao u izreci presude.
OSNOVNI SUD U PLJEVLJIMA
Dana 14.03.2013.godine.
Zapisničar S u d i j a
Milenka Đondović Branko Pejović
PRAVNA POUKA: Protiv ove presude dozvoljena je žalba u roku od 8 dana po
prijemu iste Višem sudu u Bijelo Polje, a preko ovog suda.
DOSTAVLJENO:
1 x oštećenoj
1 x okrivljenoj
1 x punomoćniku oštećene
4 x u predmet