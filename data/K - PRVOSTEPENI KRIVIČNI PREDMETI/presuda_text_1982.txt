VIŠI SUD U PODGORICI
K.br.314/10
Dana, 31.01.2011. godine  
U IME NARODA
VIŠI SUD U PODGORICI, u vijeću satavljenom od sudije Tabaš Predraga, kao
predsjednika vijeća i sudija porotnika Dulović Jovana i Ramović Dragana, kao
članova vijeća, uz učešće namještenika Novičić Slobodanke kao zapisničara, u
predmetu protiv optuženog G.M., zbog krivičnog djela neovlašćena proizvodnja,
držanje i stavljanje u promet opojnih droga iz čl.300 st.1 Krivičnog zakonika,
po optužnici Višeg državnog tužioca u Podgorici Kt.br.220/10 od 06.12.2010
godine, koju je na glavnom pretresu zastupala Ljiljana Lakić zamjenik VDT-a u
Podgorici, nakon održanog usmenog, glavnog i javnog pretresa, započetog i
završenog  27.01.2011 godine, u prisustvu zastupnika optužbe, optuženog i
njegovog branioca, nakon tajnog vijećanja i glasanja, donio je 31.01.2011
godine i istog dana javno objavio  
P R E S U D U
Optuženi:  
G.M,  rođen ..........godine u B., sa prebivalištem u B., državljanin Crene
Gore, redovni student Pravnog fakulteta u B., nezaposlen, neoženjen, lošeg
imovnog stanja, neosuđivanog, u pritvoru od 21.10.2010 godine od 17,00 časova
do 31.01.2011. godine.  
KRIV  JE
Zato što je:  
Dana 21.10.2010 godine u mjestu Virpazar, Opština Bar, novlašćeno radi dalje
prodaje prenosio opojnu drogu heroin-supstancu proglašenu za opojnu drogu
Rješenjem o utvrđivanju opojnih droga ( Sl.list SRJ br.44/02), na način što je
koristeći usluge taksi vozila marke „Golf V“, reg.br........., vlasništvo
taksi firme „Hit“ iz Bara, za račun NN lica, kojem je dugovao novac u iznosu
od 500 eura, prenosio opojnu drogu heroin u količini od 288,98 grama,
zapakovanu u tri ručno pravljena zamotuljka u obliku loptice oblijepljene
braon selotejp trakom i smještenu u ladici instrument table ispred sjedišta
na kojem je sjedio  okrivljeni, a koju opojnu drogu su prilikom kontrole
vozila i lica pronašli i oduzeli ovlašćeni policijski službenici Uprave
policije - Područne jedinice Bar, a koja droga je bila namijenjena daljoj
prodaji,  
- čime je izvršio krivično djelo neovlašćena proizvodnja, držanje i
stavljanje u promet opojnih droga iz čl. 300 st. 1 Krivičnog zakonika,  
Pa ga sud primjenom citiranih zakonskih odredbi, te odredbi čl.
4,5,6,7,8,14,15,32,36,42,51 Krivičnog zakonika, te odredbi čl.199, 202 i 364
Zakonika o krivičnom postupku  
O S U Đ U J E
Na kaznu zatvora u trajnju od 2 (dvije) godine i 6 ( šest) mjeseci u koju
kaznu mu se uračunava vrijeme provedeno u pritvoru od 21.10.2010 godine do
31.01.2011 godine.  
Dužan je optuženi da na ime krivičnog postupka-sudskog paušala ovom sudu,
plati novčani iznos od 100,00 eura, u roku od 15 dana po pravosnažnosti
presude, pod prijetnjom prinudne naplate.  
Na osnovu čl.75 i čl.300 st.6  Krivičnog zakonika optuženom se izriče:  
MJERA BEZBJEDNOSTI
ODUZIMANJE PREDMETA  
ODUZIMA SE 288,89 grama opojne droge heroin, koji se ima uništiti, nakon
pravosnažnosti presude.  
O b r a z l o ž e nj e
Optužnicom VDT-a u Podgorici Kt.br.220/10 od 06.12.2010 godine, optuženom G.M.
stavljeno je na teret izvršenje krivičnog djela neovlašćena proizvodnja,
držanje i stavljanje u promet opojnih droga iz čl. 300 st. 1 Krivičnog
zakonika, a pri kojoj optužnici je njen zastupnik ostao do završetka glavnog
pretresa, predlažući sudu u zaršnoj riječi, da optuženog oglasi krivim i osudi
po zakonu.  
Optuženi G.M. u svojoj odbrani u pretkrivičnom i prethodnom postupku navodi,
da je dana 21.10.2010 godine izvršio prenos opojne droge-heroin za račun
jednog čovjeka čije ime nije želio da saopšti iz razloga lične i porodične
bezbjednosti, jer je istom dugovao novac u iznosu od 500 €, ali da do momenta
hapšenja odnosno do trenutka dok mu to nijesu saopštili služebnici policije,
nije znao da je u pitanju heroin. Dalje navodi, da ga je taj čovjek stalno
pritiskao, a u zadnje vrjeme i maltretirao da mu vrati dug, da bi mu jednog
dana predložio, da za njega odradi neki posao, kojom prilikom mu je dao
instrukcije da treba da ode do Podgorice, te da u blizini firme "Rokšped" na
Starom aerodromu, prođe u uličicu iza velike roze kuće, gdje će ga čekati u
dogovoreno vrijeme momak u bijelom "Golfu II" podgoričkih tablica i koji će mu
predati to što treba da donese do Bara, iz kog razloga je istog dana u Baru,
angažovao taksistu J. J., da ga vozi do Podgorice, a koji nije znao gdje i
zašto ga vozi, da bi po dolasku u Podgoricu, kod velike roze kuće rekao
taksisti da ga sačeka,  dok je on pošao u uličicu iza roze kuće, gdje je
zatekao momka od koga je uzeo drogu i kome nije davao nikakav novac, niti je
taj momak od njega tražio novac, šta više, u trenutku kada mu je prišao i
rekao da je iz Bara po preporuci, taj momak nije izustio ni jednu riječ, već
je iz ladice svog automobila izvadio ono što je policija kasnije pronašla kod
njega, nakon čega se odvezao. U svojoj odbrani na glavnom pretresu, optuženi
je ponovio odbranu iz prethodnog postupka, stim što je pojasnio, da do dolaska
u prostorije policije u Baru, nije znao da se u tri zamotuljka u obliku
loptice nalazila opojna droga heroin, već je pretpostavljao da se radi o
oružju, s tim što nije mogao objasniti o kakvom bi se oružju moglo raditi,
pretpostavljajući da se radi o pištolju, te da čovjeka čiji identitet nije
htio da saopšti, prethodno nije pitao zašto ga šalje u Podgoricu, što treba da
prenese, a za koga mu nije bilo poznato da se bavi trgovinom droge.  
Branilac optuženog  je u završnoj riječi zamolio sud da prilikom odmjeravanja
kazne uzme u obzir sve olakšavajuće okolnosti na strani optuženog, okolnosti
pod kojima je djelo učinjeno, njegovu mladost, raniju neosudjivanost i osudi
ga na što blažu kaznu.  
Sud je u dokaznom postupku pročitao službenu zabilješku Uprave policije PJ Bar
Ku.br.440/2010 od 21.10.2010 godine, pročitao potvrdu  Uprave policije PJ Bar
o privremeno oduzetim predmetima Ku.br.440/10 od 21.10.2010 godine, pročitao
izvještaj Uprave policije Forenzičkog centra Danilovgrad o vještačenju
br.4917/10, izvršio uvid u fotodokumentaciju Uprave policije  PJ Podgorica
br.417/10, pročitao izvod iz kaznene evidencije na ime optuženog  Uprave
policije PJ Bar br.24-03-/3-245/10-9400/2 od 29.12.2010 godine.  
U službenoj zabilješci Uprave policije PJ Bar Ku.br.440/2010 od 21.10.2010
godine, je konstatovano da je dana 21.10.2010 godine u mjestu Virpazar
izvršena kontrola putničkog motornog vozila "Golf V", reg. oznaka
......vlasništvo taksi firme „Hit“ iz Bara u kome se na mjestu vozača nalazio
J.J. a na mjestu suvozača G.M, a koje vozilo se kretalo iz pravca Podgorice u
pravcu Bara, kojom prilikom je u vozilu, u ladici instrument table, koja se
nalazila ispred suvozača G. M. pronađeno tri ručna pravljena zamotuljka u
obliku loptice, koji su bili oblijepljeni kafenom selotej trakom, u kojima se
nalazila praškasta materija svijetlo braon boje ukupne težine 315 g, za koju
se sumnjalo da se radi o opojnoj drogi-heroin.  
Iz potvrde Uprave policije PJ Bar o privremeno oduzetim predmetima
Ku.br.440/10 od 21.10.2010 godine, proizilazi da su od G.M. privremeno
oduzeta: tri ručno pravljena zamotuljka u obliku loptice oblijepljena kafenom
selotejp trakom u kojima se nalazila praškasta materija svijetlo braon boje i
mobilni telefon marke „NOKIA“ sive boje sa znakom BMW ........  
Iz izvještaja o vještačenju Uprave policije Forenzički centar Danilovgrad
br.4917/10  utvrdjuje se da su tom centru dostavljeno na vještačenje: tri
ručno pravljena zamotuljka od plastične kese, oblijepljena braon selotejp
trakom, sa sadržajem praškaste supstance svijetlo braon boje neto mase
m1=96.78 g i m2=94.84g i m3=97.27g , a koji predmeti su izuzeti kontolom PMV „
Golf“, u kome se nalazio G.M, te da je detaljnom hemijskom  analizom ovih
uzoraka utvrđeno je da svi uzorci sadrže opojnu drogu diacetilmorfin-heroin,
koja supstanca djeluje na centralni nervni sistem izazivajući stanje
zavisnosti i nalazi se na listi opojnih droga (Sl.list SRJ, br.44/2002), dok
se iz fotodokumentacije koja je sastavni dio tog izvještaja utvrđen je izgled
uzoraka koji su bili predmet vještačenja.  
Sud je nalaz i mišljenjem cijenio kao stručan, jasan, objektivan, zasnovan na
pravilima struke i nauke, pa je isti u cjelosti i prihvatio.  
Iz izvoda kaznene evidencije na ime optuženog Uprave policije PJ Bar
br.24-03-/3-245/10-9400/2 od 29.12.2010 godine utvrđeno je da G.M nije
osuđivan.  
Cijeneći navode optužbe, odbranu optuženog, provedene dokaze, pojedinačno i u
njihovoj medjusobnoj povezanosti, ovaj sud snalazi, da je optuženi izvršio
krivično djelo neovlašćena proizvodnja, držanje i stavljanje u promet opojnih
droga iz čl.300 st.1. Krivičnog zakonika, na način, u vrijeme i na mjesto kako
je to predstavljeno izrekom presude.  
Naime, u postupku je nesumnjivo utvrđeno, da je optuženi G.M, dana 21.10.2010
godine, u mjestu Virpazar, Opština Bar, novlašćeno radi dalje prodaje prenosio
opojnu drogu heroin, tako što je koristeći usluge taksi vozila marke „Golf V“,
reg.br......., vlasništvo taksi firme „Hit“ iz Bara, sa kojim vozilom je
upravljao J.J, za račun nepoznatog lica, kome je dugovao iznos od 500 eura,
prenosio opojnu drogu heroin u količini od 288,98 grama, zapakovanu u tri
ručno pravljena zamotuljka u obliku loptica oblijepljenih braon selotejp
trakom i smještenih u ladici instrument table ispred sjedišta, na kojem je
sjedio optuženi, a koju opojnu drogu su prilikom kontrole vozila i lica u
mjestu Virpazar, pronašli i oduzeli od optuženog, ovlašćeni policijski
službenici Uprave policije- Područne jedinice Bar.  
Naprijed utvrdjeno činjenično stanje, ovaj sud je nesumnjivo utvrdio, kako iz
navoda odbrane optuženog, koji nije sporio činjenicu da je dana 21.10.2010.
godine, za račun NN lica, kojem je dugovao novac u iznosu od 500 eura,
prenosio tri ručno pravljena zamotuljka u obliku loptice oblijepljene selotejp
trakom, tako što je angažovao vozilo taksi firme „Hit“ iz Bara, radi prevoza
do Podgorice i nazad, da bi po preuzimanju navedena tri zamotuljka u Podgorici
od nepoznatog lica u naselju Stari aerodrom, iza firme "Rokšped, iste smjestio
u ladicu instrument table, ispred sjedišta na kojem je sjedio, a što se
potvrdjuje sadržinom službene zabilješke Uprave policije PJ Bar, od
21.10.2010. godine, iz koje proizilazi da su ovlašćeni policijski službenici
te područne jedinice navedenog dana u mjestu Vripazar, Opština Bar izvršili
kontrolu putničkog motornog vozila Golf V reg. oznaka......, vlasništvo taksi
firme „Hit“ iz Bara, u kome se na mjestu vozača nalazio J.J, a na mjestu
suvozača optuženi, a koje vozilo se kretalo iz pravca Podgorice u pravcu Bara,
kojom prilikom je u vozilu, u ladici instrument table, koja se nalazila ispred
sjedišta suvozača, na kojem je sjedio optuženi, pronađeno tri ručno pravljena
zamotuljka u obliku loptice, koji su bili oblijepljeni kafenom selotej trakom,
u kojima se nalazila praškasta materija svjetlo braon boje, za koje je
postojala sumnja da se radi o opojnoj drogi heroin, a koje zamotuljke su
privremeno oduzeti od optuženog, a što se utvrdjuje iz sadržine potvrde o
privremeno oduzetim predmetima na ime optuženog, potpisanu bez primjedbi, u
kojoj potvrdi je konstatovano da su od optuženog G.M. oduzeta tri ručno
pravljena zamotuljka u obliku loptice, oblijepljene kafenom selotejp trakom, u
kojoj se nalazila praškasta materija svjetlo braon boje. Da se u konkretnom
slučaju radilo o opojnoj drogi heroin u količinama od m1=96.78 g i m2=94.84g i
m3=97.27g, a koja opojna droga je pronadjena i oduzeta od optuženog G.M., sud
je utvrdio iz izvještaja o vještačenju Uprave policije-Forenzički centar
Danilovgrad broj 4917/10, iz koga se nesumnjivo proizilazi da je detaljnom
hemijskom analizom svih uzoraka utvrdjeno da sadrže opojnu drogu dijacetih
morfin-heroin, koja djeluje na centralni nervni sistem, izazivajući stanje
zavisnosti i koja se nalazi na listi opojnih droga (Sl. SRJ br. 44/2010).
Nadalje, za sud je nesporna činjenica da je opojna droga heroin, koji je
optuženi G.M. navedenog dana prenosio, bila namijenjena daljoj prodaji, a
imajući u vidu količinu opojne droge od 288,98 grama, te način pakovanja iste
u tri ručno pravljena zamotuljka u obliku loptice približno iste težine od 94
do 97 grama.  
Imajući u vidu ovakvo utvrdjeno činjenično stanje, sud nije prihvatio odbranu
optuženog, koji navodi da do dolaska u prostorije policije u Baru, nije znao,
da se u tri zamotuljka u obliku loptica nalazila opojna droga heroin, jer je
po ocjeni ovog suda krajnje nelogično, da je neko ko je relativno obrazovan-
student Pravnog fakulteta, sa odredjenim životnim iskustvom, može da bude
toliko lakomislen i naivan i da bez razmišljanja prihvati ponudu nekog lica,
za koga pritom ne zna ni čime se bavi, otputuje za Podgoricu, gdje od takodje
njemu nepoznatog lica preuzme pošiljku, koja je bila zapakovana u tri ručno
pravljena zamotuljka, oblijepljena selotejt trakom i da pri takvom načinu
pakovanja i okolnostima preuzimanja pošiljke ne posumnja u legalnost svojih
radnji i sadržinu pošiljke. Osim toga, sasvim su nelogični navodi odbrane
optuženog dati na glavnom pretresu, da je mislio da se u pošiljci nalazi neko
oružje, pištolj, a ovo imajući u vidu način pakovanja opojne droge u tri
zamotuljka u obliku loptica i konačno činjenica da je optuženi opojnu drogu
sakrio u ladicu instrument table, što sve ukazuje sudu na nesumnjiv zaključak,
da je optuženi bio svjestan da radi dalje prodaje prenosi upravo opojnu drogu
heroin, zbog čega je odbranu optuženog cijenio kao neosnovanu i sračunatu na
izbjegavanje krivice.  
Cijeneći naprijed utvrdjeno činjenično stanje, ovaj sud nalazi da su se u
radnjama optuženog G.M. stekli svi bitni elementi bića krivičnog djela
neovlašćena proizvodnja, držanje i stavljanje u promet opojnih droga iz čl.
300. st. 1. Krivičnog zakonika, obzirom da je u postupku nesumnjivo utvrdjeno,
da je optuženi dana 21.10.2010. godine, u mjestu Virpazar, Opština Bar,
neovlašćeno radi dalje prodaje prenosio opojnu dorogu heroin u količini od
288,98 grama, supstancu proglašenu za opojnu drogu rješenjem o utvrdjivanju
opojnih droga (Sl. list SRJ br. 44/02), koja se nalazi na spisku opojnih droga
pod rednim brojem 251. Iz okolnosti konkretnog slučaja proizilazi, da je
optuženi bio svjestan da prenosi opojnu drogu heroin, koja je namijenjena
daljoj prodaji, imajući u vidu količinu opojne droge, te način njenog
pakovanja, te da za to nema potrebna ovlašćenja,  da se radi o supstanci kojom
se može ugroziti zdravlje ljudi, pa je na to i pristao kako bi vratio dug u
iznosu od 500 eura, zbog čega se u radnjama optuženog kao subjektivni elemenat
bića predmetnog krivičnog djela, manifestuje njegov evenutalni umišljaj.  
Odlučujući o kazni za optuženog, sud je u smislu čl. 42. Krivičnog zakonika,
cijenio sve okolnosti, od koje zavisi da kazna bude manja i veća (u okviru
propisanog minimuma i maksimuma propisano za predmetno krivično djelo, pa je
od olakšavajućih okolnosti na strani optuženog cijenio njegove lične prilike,
da se radi o mladoj osobi, koja je u vrijeme izvršenje krivičnog djela imala
navršenih 21 godinu, dakle, bio je mladje punoljetno lice, njegov raniji
život, tj. neosudjivanost, a što je sud utvrdio iz izvoda iz KE za optuženog,
pobude zbog kojih je djelo izvršeno, tj. činjenica da je optuženi prenosio
opojnu drogu heroin radi dalje prodaje, kako bi otplatio dug u iznosu od 500
eura, dok je kao otežavajuću okolnost cijenio količinu opojne droge, pa je
cijeneći naprijed navedene olakšavajuće i otežavajuće okolnosti, optuženog
osudio na kaznu zatvora u trajanju od 2 godine i 6 mjeseci, koja kazna je po
ocjeni suda srazmjerna stepenu krivice optuženog i težini krivičnog djela, te
da će se istom postići svrha kažnjavanja iz čl.32 Krivičnog zakonika, u okviru
opšte svrhe izricanja krivičnih sankcija iz čl.4, st. 2.  Krivičnog zakonika,
da optuženi ubuduće ne vrši krivična djela.  
Sud je optuženom u smislu čl 51. Krivičnog zakonika, u izrečenu kaznu zatvora
uračunao i vrijeme provedeno u pritvoru, počev od 21.10.2010 godine do
31.01.2011 godine, a shodno čl.51 Krivičnog zakonika.  
Shodno čl.300 st.6 u vezi čl.75 Krivičnog zakonika, sud je od optuženog je
oduzeto 288,89 grama opojne droga heroin, kao predmeta izvršenja krivičnog
djela, a koji se ima uništiti nakon pravosnažnosti presude i za koje predmete
Zakon predviđa obavezno oduzimanje.  
Kako je optuženi oglašen krivim, sud ga je obavezao i na plaćanje troškova
krivičnog postupka i to sudskog paušala i to u iznosu od 100 eura, a koji je
odmjeren shodno dužini trajanja postupka, težini predmeta i imovinskim
prilikama optuženog, sve u roku od 15 dana po pravosnaćnosti presude, pod
prijetnjom prinudne naplate, a shodno čl. 199. i 202. Zakonika o krivičnom
postupku.  
Sa izloženog, odlučeno je kao u izreci presude  
Zapisničar
PREDSJEDNIK VIJEĆA-SUDIJA
Novčić Slobodanka s.r.
Predrag Tabaš s.r.  
PRAVNA POUKA : Protiv ove presude dozvoljena je žalba   Apelacionom sudu
Crne Gore u roku od 15 dana od dana prijema prepisa iste, a preko Višeg suda u
Podgorici  
Za tačnost otpravka tvrdi
i ovjerava
namještenik suda  
