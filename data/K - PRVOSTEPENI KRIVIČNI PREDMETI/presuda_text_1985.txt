Posl.K.br.21/10
U IME NARODA!  
Osnovni Sud u Herceg Novom, po sudiji Leković Branislavu, uz učešće
zapisničara Šušić Lidije, u krivičnom predmetu protiv okrivljene
D. D. zbog krivičnog djela oduzimanje maloljetnog lica iz čl.217 st.2
Krivičnog zakonika, povodom optužnog predloga ODT H.Novi Kt.br.25/2010 od
18.02.2010.godine i optužnog predloga ODT Cetinje Kt.br.42/10 od
02.08.2010.godine, nakon održanog glavnog i javnog pretresa dana
29.04.2011.godine, u prisustvu okrivljene D. D. njenog branioca adv.Miljanović
Jovanke, zamjenika ODT-a Stijović Rista i oštećenog Đ. S. donio je i javno
objavio sljedeću  
P R E S U D U  
Okrivljena: D.D. od oca I. i majke N. rođene B. rođena 27.07.1972.godine u
Kotoru, sa prebivalištem u Njegušima-Krstac, opština Cetinje, po zanimanju
turistički tehničar, nezaposlena, razvedena, majka troje maloljetne djece,
srednjeg imovnog stanja, neosuđivana, protiv koje se ne vodi drugi krivični
postupak.  
OSLOBAĐA SE OD OPTUŽBE
                           Na osnovu čl.363.tač.3 ZKP-a,  
Da je:  
u periodu od 25.09.2009.godine pa do 26.04.2010.godine onemogućavala izvršenje
pravosnažne i izvršne presude Osnovnog suda u Cetinju P.br.544/08 od
01.06.2009.godine, kojom je okrivljenoj naloženo da omogući kontakt ocu-
oštećenom Đ.S. sa djecom, tako da njihova maloljetna djeca iz zajedničkog
braka i to: Đ. M., Đ.B. i Đ.I. borave kod oca u vremenu od petka od 18 časova
do nedjelje do 18 časova, neprekidno u vrijeme ljetnjeg raspusta 30 dana, i u
vrijeme zimskog raspusta 15 dana neprekidno, na način što se sa djecom
odselila iz Bijele i ne dozvoljava pristup djeci, te tako onemogućava
izvršenje sudske odluke kojom je određen način održavanja ličnih odnosa
maloljetnih lica sa roditeljom,
-čime bi izvršila krivično djelo oduzimanje maloljetnog lica iz čl.217.st.2. Krivičnog zakonika.
Na osnovu čl.203 st.1. ZKP-a, troškovi postupka padaju na teret budžetskih
sredstava.  
O b r a z l o ž e nj e:  
ODT Herceg Novi, podnio je optužni predlog Kt.25/2010 od 18.02.2010.godine,
protiv okrivljene D.D. zbog krivičnog djela oduzimanje maloljetnog lica, iz
čl.217 st.2 KZ. Na glavnom pretresu od 14.01.2011.godine, zamjenik ODT-a nakon
preuzimanja optužnog predloga ODT Cetinje, precizirao je činjenični opis
optužnog predloga, te je konačno  ostajući  pri preciziranom optužnom
predlogu, predložio da sud okrivljenu oglasi krivom i osudi na kaznu po
zakonu.  
Rješenjem Vrhovnog suda CG Kžr.br.67/10 od 13.10.2010.godine, delegirana je
mjesna nadležnost u krivičnom predmetu koji je vođen pred Osnovnim sudom na
Cetinju po optužnom predlogu ODT Cetinje Kt.br.42/10 od 02.08.2010.godine,
protiv okrivljene D.D. zbog krivičnog djela 217 st.2 KZ-a, s obzirom da je već
ranije pred Osnovnim sudom u Herceg Novom započet krivični postupak protiv
iste okrivljene, zasnovan povodom istog životnog događaja,  iz kojih razloga
je ovaj sud rješenjem na zapisniku o glavom pretresu od 14.01.2011.godine ova
dva postupka spojio, a radi vođenja jedinstvenog postupka i donošenja
jedinstvene presude.  
Okrivljena D.D. je u svojoj odbrani negirala izvršenje krivičnog djela koje
joj je stavljeno na teret i u bitnom je navela da oštećeni Đ.S. do novembra
2009.godine nije pokazivao nikakvo interesovanje za djecu, iako je u tom
periodu živio u Bijeloj na udaljenosti oko 200 metara od stana njene majke, a
u kome je živjela sa djecom od 25.09.2009.godine do 05.12.2009.godine, kada se
vratila i nastanila se sa djecom na Njegušima u kuću ,koja je zajedničko
vlasništvo nje i oštećenog. Istakla je da je oštećeni znao za njen povratak u
kuću u Njegušima, jer je dan nakon njenog povratka, zajedno sa svojim ocem u
istu provalio i iz iste odnio njenu i dječiju gardarobu, zbog čega je istog
dana pozvala policiju u Cetinju, koja je nakon toga naložila oštećenom da joj
stvari koje je odnio vrati u Njeguše. Dodala je da je zatim oštećeni sa svojim
ocem, navedene stvari ostavio ispred stana njene majke u Bijeloj, kojom
prilikom ju je pozvao telefonom i rekao joj gdje se stvari nalaze, a na njeno
pitanje da li zna gdje je stvari trebalo da vrati,  odgovorio joj je
prijetnjama da će je ubiti, zbog čega ga je prijavila policiji. Dalje je
navela da je nakon toga, oštećeni dana 20.12.2009.godine pokušao da uđe u kuću
u Njegušima preko jednih vrata na krovu, da je tom prilikom u kući bila sama
sa maloljetnom kćerkom I. i da nije vidjela oštećenog, već je samo čula
lupnjavu . Istakla je da ona nikada nije branila djeci da idu kod oca, da se
obraćala i Centru za socijalni rad u H.Novom, ali da djeca jednostavno ne žele
da idu kod oca, što su i rekli radnicima Centra za socijalni rad. Dalje je
navela da ju je oštećeni pozvao telefonom 25.12.2009.godine, čestitao joj
Božić i pitao je da li treba šta da joj donose s obzirom da se nalazio na
Njegušima, na šta je ona odgovorila da ne treba, ističući da je oštećeni tom
prilikom nijednom nije pitao za djecu, niti je tražio da ih vidi. Dodala je da
u periodu od 25.09.2009.godine do 05.02.2010.godine, oštećeni nijednom nije
dolazio u Njeguše, u njihovu zajedničku kuću u kojoj živi sa djecom, da bi
zatražio da ih vidi ili da ih uzme. Istakla je da u navedenom periodu oštećeni
ni telefonom od nje nije tražio da mu pošalje djecu ili da dođe da ih vidi,
kao i da ona oštećenom ne brani da se viđa sa djecom i da ih vodi kod sebe,
kako je naloženo navedenom presudom, te da je 17.06.2010.godine razgovarala sa
djecom i rekla im da pozovu oca da bi mu čestitali rođendan, na šta joj je sin
M. rekao da neće, jer ni otac njemu nije čestitao rođendan. Dalje je navela da
su ona i oštećeni suvlasnici kuće na Njegušima, ali da nije sprovedena dioba i
nije tačno određeno ko treba da koristi koji dio kuće,  da trenutno ona živi u
kući sa djecom, ali da nikada nije branila oštećenom da istu koristi, dodajući
još i to da ju je u spornom periodu oštećeni kontaktirao dva puta,
07.12.2009.godine i 25.12.2009.godine, te da ga je oba puta prijavila
policiji, iz razloga što joj je prijetio.Naglasila je da je ju je oštećeni u
novembru 2009.godine, dok je živjela sa djecom u Bijeloj, pozvao telefonom i
tražio da vidi djecu jer je bio petak pred vikend, nakon čega je ona spremila
djecu i izvela ispred zgrade, kojom prilikom su oštećenom djeca rekla da ne
žele da idu kod njega. Dodala  je i to da se u istom periodu  nije obraćala
Centru za socijalni rad u Herceg Novom, ali da ju je više puta telefonom
pozivala K.D. radnica tog Centra, koja je i kućni prijatelj sa porodicom
oštećenog, te da je istu zbog svoje pristrasnosti prijavila Centru za
socijalni rad, ističući još i to  da je po nalogu Centra za socijalni rad u
Cetinju, u decembru 2010.godine, došla u prostorije tog Centra zajedno sa
djecom, kako bi se isti vidjeli sa oštećenim, ali da je tada došlo do svađe
između djece i oštećenog, jer su djeca odbijala da idu sa oštećenim.  
U dokaznom postupku izvedeni su dokazi uvidom u presudu Osnovnog suda u
Cetinju posl.br.P.544/08 od 01.06.2009.godine, rješenje o izvršenju Osnovnog
suda H.Novi posl.br.I.205/09 od 29.12.2009.godine,te rješenje Osnovnog suda
I.br.205/09 od 17.09.2010 godine, te saslušanjem oštećenog Đ.S. i svjedoka
K.D. P.M. te u prisustvu psihologa saslušanjem maloljetnih svjedoka Đ.M. i
Đ.B. pročitani su izvještaji Multioperativnog tima za zaštitu djece (MOT) iz
Centra za socijalni rad Podgorica od 30.08.2010.godine, sa zaključkom od
30.08.2010.godine, izvještaj istog tima popisan na listama od 73 do 79 spisa,
te izvještaji Centra za socijalni rad opštine H.Novi od 02.12.2009.godine,
07.12.2010.godine i 23.12.2010.godine, uvid u dopis NVO Sigurna ženska kuća od
09.06.2010 godine i pismo okrivljene upućeno Ministarstvu rada i socijalnog
staranja od 01.06.2010 godine,te izvršen uvid u izvod iz KE za okrivljenu.  
Cijeneći odbranu okrivljene i sve dokaze pojedinačno i u njihovoj međusobnoj
vezi,te dovodeći ih u vezu sa odbranom okrivljene, sud je utvrdio sljedeće
činjenično stanje:
brak između okrivljene i oštećenog razveden je pravnosnažnom presudom Osnovnog
suda u Cetinju posl.br.P.544/08 od 10.04.2009.godine, kojom presudom su
malodobna djeca Đ.M. B. i I. povjerena na dalje čuvanje i vaspitanje majci
D.D. ovdje okrivljenoj, uz omogućavanje kontakta djece sa ocem Đ. S. ovdje
oštećenim, i to na način što će malodobna djeca boraviti kod oca od petka od
18 časova do nedjelje do 18 časova neprekidno, kao i u toku ljetnjeg rasputa
30 dana neprekidno, a u toku zimskog raspusta 15 dana neprekidno.Takođe je
utvrđeno da okrivljena sa djecom od 05.12.2009 godine živi na Njegušima, te da
je od tog perioda djecu uredno dovodila na organizovane sastanke sa oštećenim
u Centru za socijalni rad u Cetinju i Podgorici, te da je MOT tim Centra za
socijalni rad Podgorica bio uključen u rješavanje porodične situacije u vezi
održavanja odnosa djece i roditelja,u periodu od kada okrivljena sa djecom
živi na Njegušima,a do tada ,odnosno dok je okrivljena sa djecom živjela u
Bijeloj, bio je uključen Centar za socijalni rad Herceg Novi.  
Međutim, iz razloga kako slijedi, nije dokazano da je okrivljena D. D.
izvršila krivično djelo koje joj je stavljeno na teret, a kako je to naznačeno
u optužbi.
Ovaj zaključak suda proizilazi iz činjenice da okrivljena ne priznaje
izvršenje krivičnog djela, a da njena odbrana nije obezvrijeđena izvedenim
dokazima.  
Oštećeni Đ.S. je u svojstvu svjedoka u bitnom naveo da su nakon razvoda braka
sa okrivljenom, pravnosnažnom presudom Osnovnog suda u Cetinju, djeca
povjerena na čuvanje i vaspitavanje okrivljenoj, te da je istom presudom
uređen način viđanja djece sa njim, nakon čega se obratio Centru za socijalni
rad u Herceg Novom kako bi oni organizovali kontakte između njega i djece, te
da je nakon toga sastanak u Centru prvo imao sa okrivljenom kada je dogovoreno
da određenog dana, moguće da je to bilo u novembru mjesecu 2009.godine, dođe
ispred zgrade u kojoj je okrivljena tada živjela u Bijeloj, u 11 časova, kako
bi poveo djecu u šetnju. Istakao je da je tom prilikom, zajedno sa kumom O.D.
po dogovoru došao ispred zgrade, da su ispred iste čekali sat vremena, ali da
okrivljena nije izlazila niti je dovodila djecu, te da nije smio da je pozove
telefonom jer je okrivljena njegove pozive zloupotrebljavala i prijavljivala
ga policiji. Dodao je da je nakon toga, u prostrojima Centra za socijalni rad
u Cetinju kada je razgovaro sa djecom, od njih saznao da ih je okrivljena
navedenog dana 2009.godine izvela ispred zgrade u 13 časova i da im je tom
prilikom rekla: „Evo, otac ne želi da vas vidi.“ Dalje je naveo da je nakon
toga, u decembru 2009.godine, u petak u 18 časova, došao ispred zgrade
okrivljene u Bijeloj, te da je istu pozvao telefonom da izvede djecu, što je
ona i učinila, nakon čega je otvorio vrata vozila i rekao djeci da uđu i da je
tom prilikom kćerka I. koja je tada imala 4 godine, krenula da uđe u vozilo,
ali da ju je okrivljena zadržala rukama, a njemu je rekla da djeca neće da idu
sa njim, što su djeca zatim i ponovila gledajući u okrivljenu. Istakao je da
je o svemu tome obavijestio Centar za socijalni rad u Herceg Novom, na šta su
isti rekli da će razgovarati sa okrivljenom i djecom. Dalje je naveo da je u
tom periodu okrivljena provalila u objekat u Njegušima, koje je vlasništvo
njegove majke, nakon  čega se ponovo obratio Centru za socijalni rad u
H.Novom, gdje su mu rekli da oni više nijesu nadležni jer se okrivljena
odselila u Njeguše, te da je sada nadležan Centar za socijalni rad u Cetinju.
Dodao je i to da ga je u tom periodu okrivljena prijavila policiji za
zlostavljanje, jer je navodno provaljivao u kuću u Njegušima, te da zbog toga
u navedenom periodu nije ni išao u kuću u Njegušima da vidi djecu, niti je
pozivao okrivljenu telefonom kako bi se čuo sa djecom. Istakao je da su na
zahtjev Centra za socijalni rad Podgorice i Centra za socijalni rad Cetinja, u
novembru i decembru 2010.godine, pet puta organizovani susreti njega i djece u
prostorijama Centra, te da je jednom prilikom zajedno sa djecom otišao u
restoran i da prilikom tih susreta nije bilo svađe između njega i djece, kao i
da ga u spornom periodu od 25.09.2009.godine do 26.04.2010.godine,  okrivljena
nijednom nije kontaktirala radi eventualnog rješavanja problema, te da mu je u
navedenom periodu ista govorila da djeca ne žele da ga vide. Istakao je da je
on djecu u spornom periodu samo jednom u prostorijama Centra za socijalni rad,
i da su mu tada djeca, u prisustvu okrivljene, rekla da ne žele da ga vide,
kao i da su u novembru i decembru 2010.godine, prilikom prvog susreta djeca
bila rezervisana prema njemu, ali da je nakon drugog susreta njihov odnos bio
bliskiji, a da ih na treći sastanak okrivljena nije dovela, jer je vidjela da
se odnos između njih nomalizuje. Dalje je dodao, da što se tiče prvog susreta
njega i djece u novembru 2009.godine, nije bilo nikakvog nesporazuma oko
vremena kada su trebali da se nađu ispred zgrade, te da nije tačno da ga je
okrivljena pozvala telefonom da dođe i da je on rekao da ne može jer je ručao,
kao i da su u novembru mjesecu 2010.godine, na sastanku u prostorijama Centra
za socijalni rad u Cetinju, djeca izjavila da ne žele da ga viđaju, da uopšte
ne žele da imaju oca, da im otac ne treba, te da su ga tom prilikom djeca
pitala: "Gdje si bio do sada."  Dodao je još i to da je tačno da je odbio
predlog stručnog tima Centra za socijalni rad u Podgorici da se vidi sa djecom
početkom septembra 2010.godine, iz razloga što je tog dana imao punu kuću
turista i da istu nije mogao ostaviti praznu, te da je tačno da je taj datum
on predložio, ali da se kasnije desila neočekivana situacija i da je zbog iste
predložio drugi termin.  
Sud nije prihvatio iskaz oštećenog u svojstvu svjedoka jer je kontradiktoran,
neuvjerljiv i nelogičan, te u odnosu na odlučne okolnosti  suprotan izvedenim
pismenim dokazima-izvještaju MOT tima Podgorica , iskazima svjedoka P. M. i Đ.
M. i B.  
Naime, kontradiktornost i nelogičnost u izjavi svjedoka Đ.S. se ogleda u tom
što je prvo istakao da je novembru mjesecu 2009.godine, po dogovoru došao
ispred zgrade u kojoj je okrivljena tada živjela u Bijeloj, i to u 11,00
časova, kako bi poveo djecu u šetnju,da je tom prilikom,bio zajedno sa svojim
kumom O.D. te da su ispred zgrade čekali sat vremena, ali da okrivljena nije
izlazila niti je dovodila djecu, a da nije smio da je pozove telefonom jer je
okrivljena njegove pozive zloupotrebljavala i prijavljivala ga policiji.
S tim u vezi, oštećeni dalje ističe da je u decembru mjesecu 2009 godine u 18
časova, došao ispred iste zgrade u Bijeloj, te da je okrivljenu pozvao
telefonom da izvede djecu, što je ona i učinila, nakon čega je otvorio vrata
vozila i rekao djeci da uđu i da je tom prilikom kćerka I. koja je tada imala
4 godine, krenula da uđe u vozilo, ali da ju je okrivljena zadržala rukama.
Dakle, nelogična je tvrdnja oštećenog da u prvom slučaju nije smio da pozove
okrivljenu telefonom iz navedenog razloga,a da je drugi put nakon mjesec dana,
bez obzira na navedeni razlog, pozvao okrivljenu telefonom i ona mu izvela
djecu ispred zgrade.
Nadalje, nepotkrijepljena tvrdnja oštećenog-da okrivljena nije dovela djecu na
treći po redu sastanak u Centru za socijalni rad u decembru 2010 godine, jer
je vidjela da se odnos između njega i djece normalizuje, opovrgnuta je
izvještajem MOT tima Podgorica ,te iskazom svjedoka P. M. koji je član tog
tima, a koji je istakao da je okrivljena uvijek uredno u zakazano vrijeme
dovodila djecu u Centar na zakazane sastanke sa oštećenim,čak i po
nevremenu,te da je oštećeni jednom prilikom rekao da ne može doći na
dogovoreni sastanak i to na dan koji je upravo on predložio,te da je osim toga
tada rekao da ga takva vrsta kontakta u kancelarijama i ne interesuje, te da
on ima sudsku presudu po kojoj će djeca morati da mu budu dovedena.
Nadalje,tvrdnja oštećenog da u periodu od kada se okrivljena sa djecom
preselila na Njeguše,nije pozivao telefonom da se interesuje za njih i da dođe
da ih vidi jer bi okrivljena zloupotrebljavala te njegove pozive i
prijavljivala ga policiji,opovrgnuta je uvjerljivim iskazom svjedoka
maloljetnog Đ. M. koji je istakao da oštećeni ima njegov broj mobilnog
telefona više od četiri godine, a da ga je samo jednom pozvao na taj broj i to
prvom prilikom kada je došao u Njeguše,te da najviše zamjera oštećenom što ga
nije pozivao direktno na taj telefon ili došao da ga vidi,već nasuprot
insistira na kontaktima preko suda i Centra za socijalni rad.  
Stoga, kako se iskaz svjedoka mora sagledati i cijeniti u cjelini,to sud iskaz
svjedoka-oštećenog Đ. S.nije prihvatio kao pouzdan i uvjerljiv iz naprijed
navedenih razloga.  
Svjedok P. M. Specijalni pedagog pri Centru za socijalni rad u Podgorici, u
bitnom je naveo da se tom Centru za socijalni rad u junu mjesecu 2009.godine
pismom obratila okrivljena D.D. a zbog navodnog zlostavljanja od strane oca
Đ.S. te da je u navedenom pismu zlostavljanje opisano u smislu ne pružanja
dovoljno pažnje djeci, pokušajima oca da nasilno uđe u kuću u kojoj su djeca
živjela sa majkom i  maltretiranja majke od strane oca, te da je postupajući
po toj prijavi Multioperativni tim za zaštitu djece  koji radi pri ovom
Centru,(MOT tim) obišao kuću u kojoj žive D.i djeca, tražio izvještaj o toj
porodici Centru za socijalni rad u H.Novom i obavio razgovor sa oštećenim Đ.S.
okrivljenom D. D. kao i njihovom malodobnom djecom M. B. i I. na osnovu čega
je sačinio zaključak sa izvještajem i mišljenjem od 30.08.2010.godine, u kom
zaključku je naveo da se S. nije najbolje snašao u ulozi oca, pojasnivši da
pod tim podrazumjeva  činjenicu da u toku sastanaka sa djecom, u prostorijama
Centra za socijalni rad u Cetinju, oštećeni sa djecom nije vodio uvijek
adekvatne razgovore, navodeći kao primjer prvi susret oštećenog sa djecom kada
im je govorio da je kuća u Njegušima njegovo vlasništvo, odnosno vlasništvu
njegove majke i da treba da odu iz nje. Istakao je da su za pomenuti razgovor
saznali nakon što su po povratku iz šetnje, oštećeni i djeca došli u
prostorije CSR u Cetinju, kojom prilikom su djeca burno reagovala i saopštila
im pomenuti razgovor sa ocem, što je oštećeni negirao govoreći da su djeca
prva započela razgovor na tu temu. Nadalje je naveo, da je iz razgovra sa
malodobnom djecom oštećenog,  M. i B. saznao da je oštećeni  nakon razvoda sa
suprugom, a za vrijeme dok su svi živjeli u Bijeloj, imao neadekvatnu
komunikaciju sa djecom, pa bi tako prošao pored njih na ulici bez javljanja,
te da su djeca u određenim situacijama namjerno stajala na ulici kako bi ih on
primjetio, ali da im se isti nije obraćao. Dodao je i to da je njegovo
mišeljenje, kao i mišljenje ostalih članova njegovog tima, da okrivljena D.D.
nije vršila nikakav negativan uticaj na djecu, u smislu da ih okreće protiv
oca, da je uvijek pokazivala spremnost i volju za saradnju dovodeći djecu u
zakazano vrijeme u prostorije Centra za socijalni rad u Cetinju i Podgorici,
bez obzira na loše vremenske uslove, da je pokušavala da pospješi njihove
kontakte sa ocem,  te da su malodobni Đ.M.kao i njegova sestra Đ. B. dovoljno
odrasli da mogu iznijeti svoj stav o predmetnoj problematici. Istakao je da je
dok su organizovali posjete S. sa djecom, njihov usmeni dogovor bio da S.
odredi datum koji mu odgovara za viđanje sa djecom, čemu se okrivljena nije
protivila, te da se jednom prilikom desilo da je S. pozvao telefonom i rekao
da ne može doći u dogovoreno vrijeme, i da je osim toga u navedenom razgovoru
rekao da ga ovakva vrsta kontakta i ne interesuje u kancelarijama, te da on
ima sudsku presudu po kojoj će djeca morati da mu budu dovedena. Konačno je
istakao da je zaključak MOT-ovog tima, da je oštećeni Đ.S. dobar čovjek i
dobar otac, koji se nije najbolje snašao u ulozi oca, te da su djeci potrebna
oba roditelja i da im treba omogućiti kontakt sa ocem u početku posredstvom
Centra za socijalni rad, a da im docnije, kada njihov odnos postani
kvalitetniji, treba omogućiti da sami urede način i vrijeme viđanja.  
Tužilac je prigovorio iskazu ovog svjedoka, ističući da se u konkretnom
slučaju radi o djeci koja su psihički, emocionalno i fizički nesposobna da
razumiju pravne posljedice čitavog postupka, kao i da je iskaz ovog svjedoka
kontradiktoran jer navodi da je oštećeni u potpunosti podoban da bude otac
djece i da se radi o dobrom ocu, te da se iz tih razloga isti ne može
prihvatiti.  
Međutim, sud je prihvatio iskaz svjedoka P.M. kao jasan,
nedvosmislen,uvjerljiv i nepristrasan,jer je potkrijepljen pismenim dokazom
–izvještajem specijalnog MOT-tima iz Podgorice i u skaldu je sa iskazima
svjedoka mal.Đ. M. i Đ.B. Pored toga,kako je ovaj svjedok po profesiji
Specijalni pedagog pri Centru za socijalni rad u Podgorici,te član navedenog
MOT tima i bio je uključen u ispitivanje i obradu navedene porodične
situacije,te organizovanja sastanaka i razgovora sa oštećenim ,okrivljenom i
djecom,to je navedena primjedba tužioca neutemeljena i predstavlja uopštenu
ocjenu iskaza maloljetnih svjedoka. Nasuprot tome,navedeni svjedok se o
odlučnim okolnostima izjašnjavao na osnovu toga što je lično saznao tokom
detaljne obrade i ispitivanja uzroka neadekvatne komunikacije između
okrivljene i oštećenog,te njegovog odnosa sa djecom ,kao i njihove ukupne
porodične situacije,a o čemu je dao valjane argumente.  
Svjedok malodobna Đ.B. u bitnom je navela da sa svojim ocem od 2008.godine
nema odgovarajuće kontakte, da se svakog petka viđaju u Centru za socijalni
rad u Cetinju, kao i da njihov otac u periodu dok su svi živjeli u Bijeloj,
nije tražio da se viđa sa njima i da održavaju kontakt, te da je te kontakte
zatražio tek kada su se preselili u Njeguše, nakon čega su oni u dogovoreno
vrijeme dolazili u prostorije Centra za socijalni rad  u Cetinju, ističući da
je tada dolazila samo zato da bi ispunila tu svoju obavezu, te da inače nema
želju da se viđa sa ocem, a iz razloga što ih je napustio i otišao iz kuće u
Njegušima, gdje su svi tada zajedno živjeli. Navela je da se sjeća da ga je
tada, prilikom odlaska, njihova majka pitala: „Kako možeš, šta ćemo sada mi,
djeca“, na šta je on odgovorio: „Snaći ćete se.“  Dalje je navela da im
njihova majka D. nikada nije govorila nešto protiv oca, da im nije govorila o
njemu u lošem kontekstu i da im nije branila da se viđaju i održavaju kontakte
sa ocem, ali da ih nije ni primoravala da rade nešto protiv svoje volje.
Dodala je i to da je tokom njihovog prvog razgovora sa ocem, u prostorijama
Centra za socijalni rad u Cetinju, njihov otac započeo razgovor na temu čija
će biti kuća u Njegušima i sl., ali da tokom tih razgovora isti nije pominjao,
niti je pričao nešto loše o njihovoj majci. Istakla je i to da se sjeća da je
jednom dok su živjeli u Bijeloj, otac nazvao da pita šta rade, kao i da se
sjeća da joj je brat M. pričao da otac kada ga sretne na ulici samo prođe i da
se nekad pozdravi a nekad ne. Dodala je i to da je jednom prilikom bilo
dogovoreno da otac dođe po njih u 12 časova da idu negdje zajedno, te pošto ga
u to vrijeme nije bilo ispred zgrada, da ga je D.pozvala telefonom, a on joj
je tada rekao da je na ručku i da ne može prekidati. Dodala je da je od starta
bila upoznata o tome da su njeni roditelji razvedeni i da će tako ostati
zauvijek, kao i da je upozanata i sa tim da  su se tom prilikom dogovorili
međusobno o načinu na koji će se viđati sa ocem, te da je i tada izjavila da
ne želi da se viđa sa ocem.  Navela je još i to da joj je sada bolje kada žive
sa majkom, nego ranije dok su živjelli svi zajedno sa ocem jer se osjeća
drugačije, što ne zna kako da objasni, kao i to da je otac i ranije više puta
odlazio od kuće dok su živjeli svi zajedno, dodajući da ne bi sada pristala da
nastavi da se viđa sa ocem, i to ne samo zbog toga što je otišao od kuće, nego
i zbog toga što je bio loš prema njihovoj majci, jer se sjeća da joj je mlađa
sestra I. pričala da je vidjela kako je otac jednom prilikom majku gađao
novčanikom, kao i da ju je drugom prilikom gurnuo i da je ona tada udarila
glavom u zid, te da se sve to dešavalo još dok su svi zajedno živjeli u
Njegušima. Na kraju je istakla da je stavila tačku na kontakte sa ocem, te da
isti ne treba ništa da uradi u smislu popravljanja svog ponašanja, jer ne želi
da ga viđa.  
Svjedok malodobni Đ. M. u bitnom je naveo da u vrijeme dok su njegovi
roditelji bili u braku i dok su živjeli svi zajedno, njegov odnos sa ocem nije
bio loš, ali da se nisu pretjerano ni voljeli,  da ga je u tom periodu otac
vodio na plivanje koje je trenirao, kao i da su zajedno slavili rođendane i
sl., te da su loši odnosi sa ocem počeli od dana kada ih je napustio i kada je
otišao iz porodične kuće u Njegušima. Dalje je naveo da ih je povremeno zvao
telefonom u početku, ali da onda ne bi dolazio u dogovoreno vrijeme da se viđa
sa njima, kao i da u periodu dok su živjeli u Bijeloj sa majkom, otac nije
redovno dolazio da se viđa sa njima, zbog čega su oni kasnije odbijali da se
viđaju s njim, te da se sjeća da im je jednom prilikom otac došavši ispred
zgrade po njih, a nakon što su mu rekli da ne žele da idu sa njim, rekao: „Ako
bude trebalo, dovešće vas policija.“ Naveo je i to da  su za to vrijeme dok su
živeli u Bijeloj sa majkom, sa njom pričali o ocu, i da im je tada ona
govorila da bi trebali da idu kod njega i da se viđaju sa njim jer im je otac,
ali da su oni to odbili jer su bili ljuti na njega, s obzirom da ih nije tada
viđao ni kontaktirao, a živio je u njihovoj blizini u Bijeloj. Istakao je i to
da ga je u tom periodu dok su svi živjeli u Bijeloj, otac sretao na ulici više
puta i da bi često, samo prošao pored njega, te da mu se otac samo jednom
javio kada ga je sreo. Istakao je još i to da bi tokom razgovora sa njim u
Centru za socijalni rad u Cetinju, razgovar počinjali nekim normalnim temama,
nakon čega bi otac počinjao svađu pričom o kući u Njegušima, govoreći da je to
kuća njegove majke, kao i  da ih je tom prilikom zvao da pređu da žive kod
njega u Bijelu, gdje ima opremljene sobe za njih, što su oni odbili, nakon
čega im je prijetio da će ih dovesti policija ako ne budu dolazili na kontakte
sa njim  i da će ih smjestiti u dom za djecu. Dodao je i to da misli da sada
teško može popraviti odnos sa ocem jer je kasno da on promijenio svoje
ponašanje, te da je trebao da traži kontakte sa njima još dok su svi zajedno
živjeli u Bijeloj, a da je on te kontakte tražio tek kada su se preselili sa
majkom u Njeguše, zbog čega misli da mu je ta kuća u Njegušima i najvažnija,
jer bi u svim razgovorima on potenciorao pitanja oko te kuće. Istakao je i to
da su mu u Centru za socijalni rad objasnili da mu je potrebna ljubav oba
roditelja i da treba da se viđa sa ocem, na šta im je on rekao da ne želi, a
iz razloga što otac od početka nije želio da se viđa sa njima, i da to stvarno
želi ništa ga ne bi sprječavalo da ih gleda direktno u kontaktu sa njima, da
to ne mora da radi preko suda, kao i da otac ima njegov broj mobilnog telefona
više od četiri godine, a da ga je samo jednom pozvao na taj broj i to prvom
prilikom kada je došao u Njeguše. Dodao je još i to da voli svog oca, ali da
smatra da on nije vrijedan toga da zbog njega ide stalno po sudovima, jer da
zaista hoće da ga vidi, svaki dan može doći u Njeguše, te da se sjeća da je
ranije, tokom zime, dok su boravili sa majkom u Njegušima, otac preko krova
upadao u njihovu kuću, da ga je tada tada čuo i prepoznao po glasu. Naveo je
da je prije tog događaja, u njihovoj kući u Njegušima nestao namještaj,  da je
tom prilikom pozvao oca koji mu je rekao da je on uzeo namještaj i da je njime
opremio sobe za njih u Bijeloj.  
Oštećeni je prigovorio iskazu ovog svjedoka, iz razloga što je isti suprotan
njegovoj izjavi i izvedenim dokazima.  
Sud je iskaze svjedoka malojetnih Đ.M. i Đ.B. a koji su saslušani u prisustvu
psihologa pri Centru za socijalni rad H.Novi, prihvatio kao nepristrasne i
uvjerljive,jer su u odnosu na odlučne okolnosti decidni ,te u skladu sa
pismenim izvještajem MOT tima iz Podgorice,kao i iskazom svjedoka P. M. Iskazi
ovih svjedoka su od značaja za provjeru odbrane okrivljene,pa njihovim
iskazima odbrana okrivljene nije obezvrijeđena ,te sud iz istih nije našao da
je okrivljena kao majka negativno uticala na ove svjedoke u pravcu narušavanja
njihovog odnosa sa ocem.Ovo posebno kada se iskazi ovih svjedoka dovedu u vezu
sa iskazom svjedoka P.M. i pismenim izvještajem MOT tima iz Podgorice.  
Iz izvještaja  i zaključaka Multioperativnog tima za zaštitu djece Podgorica
(MOT) od 30.08.2010.godine,te izvještaja sa lista spisa od br.73 do 79,
proizilazi da su interpersonalni odnosi između bivših supružnika D.D. i Đ. S.
trajno narušeni, da je brak nakon uspješne medijacije sporazumno razveden pred
Osnovnim sudom u Cetinju,  te da su djeca uz saglasnost oca povjerena majci.
Dalje je navedeno da se S. nije najbolje snašao u ulozi oca, da nije davao
novčana sredstva za njihovo izdržavanje i da nije kontaktirao sa djecom na
adekvatan način, te da je majka jedini roditelj koja se starala o djeci u
proteklo periodu. U dijelu nalaza koji se odnosi na razgovor MOT-ovog tima sa
majkom D. D. i malodobnom djecom M. B. i I.  stoji da je nakon razvoda S.
živio u Bijeloj, kod svoje majke, u neposrednoj blizini djece, te da je sretao
djecu na ulici, rijetko ih pozdravljao i da se nije interesovao o njihovom
životu-kako uče, žive, kao i da nije redovno uplaćivao alimentaciju, niti je
uspostavio adekvatan kontakt sa djecom. Takođe se navodi da su malodobna djeca
tokom razgovora sa MOT-ovim timom izjavila da su ogorčena na oca i da ne žele
kontakt sa njim. U dijelu nalaza koji se odnosi na razgovor sa ocem Đ. S.
stoji da je isti na pitanje MOT-ovog tima zašto nije kontaktira sa djecom i
zašto im nije uplaćivao alimentaciju, izjavio da je u početnom periodu nakon
razvoda bio jako uznemiren i depresivan, da se liječio i da je svoj mir našao
u crkvi, da nije radio i imao sredstva za plaćanje alimentacije, kao i da je
želio da vidi djecu, ali je bio zastrašen od bivše supruge, njenog brata i
majke, koji su na svaki način onemogućavali da uspostavi kontakt sa djecom, te
da se njegova finansijska situacija poboljšala i da je prema svojim
mogućnostima počeo da uplaćuje novčana sredstva na ime alimentacije.
U svom mišljenu je MOT-ov tim naveo i to da su na licu mjesta konstatovali da
se djeca u potpunosti uklapaju u sredinu u kojoj žive, da pomažu majci u
izvršavanju obaveza, da svoje obaveze izvršavaju tačno i na vrijeme-odlični
đaci, da sa majkom imaju odlične emocionalne razmjene, da je dogovoren način
komunikacije među njima, da majka ima razumjevanja za dječije razvojne
potrebe, da ih uvažava, odnosi se prema njima na adekvatan način i da djeca
uzvrača. Dalje je naglašeno da se Đ.S. nije najbolje snašao u ulozi oca,nije
davao predviđena novčana sredstva za izdržavanje djece i nije kontaktirao sa
djecom na odgovarajući način. Djeca žele i vole svog oca,ali zbog njegovog
neadekvatnog ponašanja odbijaju saradnju i kontakt sa njim. Zaključeno je da
majka iskazuje spremnost da sarađuje sa Centrom za socijalni rad,te da ista
savjetuje i utiče na djecu da uspostave saradnju sa ocem.  
Sud je prihvatio kao jasan,stručan i uvjerljiv navedeni pismeni izvještaj MOT
tima iz Podgorice,jer je sačinjen na osnovu detaljne i stručne obrade
konkretne porodične situacije,od strane stručnih lica –pedagoga nadležnog
Centra za socijalni rad,pri čemu sud nije našao razloge koji bi doveli u
pitanje objektivnost ovog izvještaja. Ovaj izvještaj je od značaja za provjeru
odbrane okrivljene i utvrđivanje odlučne okolnosti ,te se istim potvrđuje
tvrdnja okrivljene da nije uticala na djecu,niti im onemogućavala kontakt sa
ocem na bilo koji način.  
Svjedok K. D.- radnik Centra za socijalni rad Herceg Novi u bitnom je izjavila
da je oštećeni Đ. S. dana 21.07.2009 godine podnio zahtjev da mu Centar za
socijalni rad omogući i organizuje viđanje sa djecom a prema presudi kojom je
uređen način viđanja.Istakla je da je u tom slučaju radila timski sa kolegama
Đ.J. i K.Ž. te da je sve to što su zapazili i preduzeli konstatovano u
pismenim izvještajima CSR H.Novi .  
Iz izvještaja JU Centra za socijalni rad opštine H.Novi broj 08-17/2010-2564
od 23.12.2010.godine, proizilazi da je Đ.S.  tokom učestvovanja u postupcima
pred ocim Centrom manifestovao visok stepen kooperativnosti i tolerantne
stavove, ostavljajući utisak osobe koja teži mitnom rješavanju problema i
preferira odnose međusobne saradnje i podrške u relacijama drugima, kao i da
isti nije sklon interpersonalnim konfliktima već da će se radije skloniti od
neprijatne situacije. Dalje je navedeno da raspoloživi podaci ne upućuju na
postojanje elemenata zlostavljanja ili zanemarivanja djece od strane
roditelja, ali da sa druge strane niz podataka upućuje na visok stepen
involviranosti djece u imovinski sukob roditelja, što bi s obzirom da je majka
roditelj kome su djeca povjerena i koji ima praktično neograničen uticaj na
njih, impliciralo da majka potencijalno opterećuje djecu nerješenim imovinskim
pitanjima, indikujući njihov negativan stav prema ocu, predstavljajući djeci
oca kao nekog ko im uskraćuje ono što je njihovo, ko hoće da ih ostavi bez
krova nad glavom, te da iskustva i praksa pokazuju da je otpor djece da
kontaktiraju sa drugim roditeljom, najčešće posljedica negativnih stavova
roditelja sa kojim žive, kao i suštinske nespremnosti i nemogućnosti da se
ostvari odgovarajući vaspitni uticaj. Na kraju je stručni tim dao mišljenje da
Đ.S. imajući u vidu sve socio-ekonomske prilike, stambene i materijalne
uslove, zainteresovanost za djecu i motivisanost za brigu o njima, te njegove
opšte roditeljske kapacitete, ispunjava sve uslove za adekvatno vršenje
roditeljske uloge, posebno cjeneći da bih  na takav način  djeca stranaka
imala nesmetane kontakte sa majkom kao drugim roditeljom.  
Međutim, s obzirom na prihvaćeni nalaz Multioprativnog tima za zaštitu djece-
Podgorica, da se oštećeni nije najbolje snašao u ulozi oca, nakon što je
njegov brak sa okrivljenom sporazumno razveden, te da su djeca u više navrata
u razgovorima sa MOT-ovim timom ponovila da ne žele kontakt sa ocem, te da ih
majka ni na koji način ne sprječava da sa  istim kontakt održavaju održavaju,
to sud nije mogao prihvatati kao osnovan zaključak u  izvještaju Centra za
socijalni rad u H.Novom, da okrivljena na negativan način vrši uticaj na svoju
djecu, te da onemogućava kontakt djece sa oštećenim.Naime,ovakav zaključak
Centra za socijalni rad Herceg Novi opovrgnut je navedenim izvještajem i
zaključkom specijalnog  MOT tima Podgorica,tim prije što je ovaj tim svoj
izvještaj bazirao na detaljnoj obradi i razgovoru i sa oštećenim i
okrivljenom,te sa maloljetnom djecom,te učestvovao u organizovanim sastancima
istih.  
Iz presude Osnovnog suda u Cetinju posl.br.P.544/08 od
01.06.2009.godine,proizilazi da je istom razveden brak između okrivljene i
oštećenog ,te da su stranke sporazumno uredile svoje buduće odnose,a tako da
se malodobna djeca Đ. M. B. i I. povjerena na dalje čuvanje i vaspitanje majci
D. D. ovdje okrivljenoj, uz omogućavanje kontakta djece sa ocem Đ. S.  ovdje
oštećenim, i to na način što će malodobna djeca boraviti kod oca od petka od
18 časova do nedjelje do 18 časova neprekidno, kao i u toku ljetnjeg rasputa
30 dana neprekidno, a u toku zimskog raspusta 15 dana neprekidno.  
Iz rješenja o izvršenju Osnovnog suda H.Novi posl.br.I.205/09 od
29.12.2009.godine,proizilazi da je na predlog izvršnog povjerioca Đ. S. ,a po
osnovu izvršne isprave-navedene pravosnažne presude Osnovnog suda u Cetinju
P.544/08 od 01.06.2009 godine,naloženo izvršnom dužniku D.D. da u roku od 3
dana omogućiizvršnom povjeriocu održavanje kontakata sa djecom u svemu prema
izreci navedene pravosnažne presude.
Iz rješenja Osnovnog suda H.Novi I.br.205/09 od 17.09.2010 godine proizilazi
da se odlaže sprovođenje izvršenja koje je određeno prethodnim rješenjem od
29.12.2009, a to do dana 17.09.2011 godine,kako bi se posredstvom ekspertskog
MOT tima iz Podgorice uspostavio dijalog i komunikacija kod stranaka.  
Sud je prihvatio kao vjerodostojne navedenu presudu i rješenja suda,a na iste
ni stranke nisu imale konkretnih primjedbi.  
Ocjenom odbrane okrivljene i izvedenih dokaza i to svakog pojedinačno i u
njihovoj međusobnoj vezi,te dovodeći iste u vezu sa odbranom okrivljene,sud je
našao da nije dokazano da je okrivljena izvršila krivično djelo za koje je
optužena,odnosno da je onemogućavala izvršenje navedene pravosnažne presude,
tako što se sa djecom odselila iz Bijele i ne dozvoljava pristup djeci,a kako
se to tvrdi optužbom.  
Naime, iz iskaza svjedoka malodobnih ĐM i ĐB,te iskaza svjedoka PM,te pismenih
izvještaja MOT tima pri Centru za socijalni rad Podgorica, se utvrđuje da je
okrivljena DD nikada nije branila djeci da se viđaju sa ocem,te da nije vršila
negativni uticaj na djecu u tom smislu,te da je naprotiv savjetovala i uticala
na djecu da održavaju odnose sa oce, da ih je uredno dovodila na zakazane
susrete u Centru za socijalni rad u Cetinju.  
Prema tome, nakon svestrane ocjene dokaza utvrđeno je da samo u iskazu
oštećenog i u izvještaju  JU Centra za socijalni rad u Herceg Novom, postoje
okolnosti koje pružaju osnov za sumnju da je okrivljena izvršila krivično
djelo u pitanju. Međutim, te okolnosti su obezvrijeđene mišljenjem i
zaključkom specijalnog MOT tima za zaštitu djece, kao i iskazima malodobnih ĐM
I ĐB,te iskazom svjedoka PM, a iz naprijed opisanih razloga.  
Analizirajući odbranu okrivljene i uporedjujući je sa provedenim dokazima, sud
je istu ocijenio uvjerljivom i kao takvu je prihvatio, jer nije obezvrijeđena
izvedenim dokazima, pa je našao da nema dokaza da je okrivljena izvršila djelo
za koje se tereti.  
Prije svega, nije dokazano da je okrivljena svojim ponašanjem onemogućavala
oštećenog da ostvaruje kontakt sa svojom djecom. Ovo tim prije što je
okrivljena, zajedno sa svojom malodobnom djecom, jednim dijelom vremenskog
perioda, koji joj se optužnim pregledom stavlja na teret, živjela u Bijeloj u
neposrednoj blizini stana oštećenog,a u kom periodu okrivljeni nije pokazivao
interesovanje za djecu,što proizilazi iz iskaza mal.ĐM,koji je istakao da ga
je otac sretao na ulici,te da bi u tim situacijama najčešće prošao pored njega
i da mu se samo jednom javio,a da iih nije pozivao ni telefonom . U odnosu na
period kada je okrivljena sa djecom živjela na Njegušima,okrivljena je uredno
dovodila djecu na zakazane sastanke u Centar za socijalni rad Cetinje i
Podgorica,čak i po nevremenu,dok je oštećeni jednom prilikom izostao i istakao
da ga takav vid kontakta ne interesuje.Navedeno je utvrđeno iz pismenih
izvještaja MOT tima i iskaza PM. Konačno u zaključku izvještaja navedenog tima
i svjedoka PM se ističe da okrivljena nije uzrok loših odnosa djece sa ocem,te
da ista ne  utiče negativno na djecu u tom pravcu.  
Sa naznačenih razloga i prihvatanjem dokaza, te njihovom ocjenom kako je
prethodno naznačeno, te dovođenjem istih u vezu sa odbranom okrivljene, sud je
zaključio da nema dokaza da je okrivljena izvršila krivično djelo koje joj je
preciziranim optužnim predlogom stavljeno na teret,pa je na osnovu člana 363
stav 1.tačka 3 ZKP-a, oslobodio od optužbe.  
Sud je cijenio i ostale izvedene dokaze- dopis NVO Sigurna ženska kuća od
09.06.2010 godine i pismo okrivljene upućeno Ministarstvu rada i socijalnog
staranja od 01.06.2010 godine,ali je našao da nisu od uticaja na drugačije
presuđenje u ovoj krivično pravnoj stvari.  
Odluka o troškovima zasniva se na članu 203 st.1. ZKP-a, s obzirom da je
navedenim članom propisano da kada sud donese oslobađajuću presudu, izreći će
da troškovi krivičnog postupka padaju na teret budžetskih sredstava  
OSNOVNI SUD U HERCEG NOVOM
Dana, 29.04.2011.godine.  
Zapisničar
Sudija
                        Šušić Lidija                                                                       Leković Branislav

PRAVNA POUKA:
Protiv ove presude dozvoljena je žalba u roku
od 8 dana od dana prijema, Višem sudu u Podgorici
putem ovog suda.  
DNA:
ODT H.Novi
Okrivljenoj
Braniocu okrivljene adv.M Jovanki
Oštećenom
U spise  