OSNOVNI SUD U ROŽAJAMA
K.br. 212/10
U IME NARODA
OSNOVNI SUD U ROŽAJAMA, kao prvostepeni krivični sud u vijeću sastavljenom od
sudije Zekić Milosava, kao predsjednika vijeća i sudija porotnika Kardović
Abdurahmana i Demić Refije, kao članova vijeća, uz učešće zapisničara Dacić
Azre, rješavajući po optužnici Osnovnog državnog tužilaštva iz Rožaja Kt.br.
322/09 od 31.12.2009.g. podnijeta protiv optuženog M. M. iz Rožaja, zbog
krivičnog djela teška djela protiv bezbijednosti javnog saobraćaja iz čl. 348.
st. 3. u vezi čl. 339. st. 3. u vezi st. 1. Krivičnog zakonika, nakon održanog
glavnog i javnog pretresa u prisustvu zamjenika Osnovnog državnog tužioca
Selmanović Armina i optuženog, a u odsustvu oštećenog K. Ć. iz Rožaja, dana
20.04.2011.g. donio je i javno objavio
P R E S U D U
Optuženi M. MI. JMBG ., od oca I. i majke H., rodj. K., rodjen ..g. u
Beranama, živi u Rožajama, drž. CG, pismen, završio osnovnu školu, nezaposlen,
oženjen, nije odslužio vojni rok, siromašnog imovnog stanja, osudjivan
presudom osnovnog suda Rožaje K.br. 255/02 od 08.11.2002.g. zbog krivičnog
djela iz čl. 150. st. 1. KZ RCG na kaznu zatvora u trajanju od 45 dana
uslovno, presudom Osnovnog suda Berane K.br.435/06 od 20.09.2006.g. zbog
krivičnog djela iz čl. 152. st. 2. KZ CG na kaznu zatvora u trajanju od 3
mjeseca uslovno za 1 godinu, presudom Osnovnog suda Rožaje K.br.51/06 od
22.09.2006.g. zbog krivičnog djela iz čl. 376. st. 3. u vezi st. 1. KZ na
kaznu zatvora u trajanju od 30 dana i presudom Osnovnog suda Berane K.br.
302/07 od 05.07.2007.g. zbog krivičnog djela iz čl. 284. st. 1. KZ RCG na
kaznu zatvora u trajanju od 3 mjeseca uslovno za 1 godinu,
K R I V J E
Što je,
dana 19.12.2009.g. oko 14,05 h u Ul. "Veljka Vlahovića" u Rožajama, ne
pridržavajući se saobraćajnih propisa ugrozio saobraćaj i doveo u opasnost
živote ljudi, svjestan da svojom radnjom može učiniti djelo, ali je olako
držao da do toga neće doći ili da će to moći spriječiti, na način što
upravljajući putničkim motornim vozilom marke "BMW" reg.oznaka RO AD-301,
protivno odredbama čl. 266. st. 1., čl.31, čl.27. i čl. 13. Zakona o
bezbjednosti saobraćaja na putevima, za koje je istekla važnost registracije,
nije prilagodio brzinu kretanja vozila, okolnosima, karakteristikama, stanju
puta, vidljivosti, preglednosti i atmosferskim prilikama, kretao se lijevom
stranom kolovoza i nije obratio dužnu pažnju na pješaka Ko.Će. koji se kretao
njegovom-desnom stranom kolovoza u susret nailazećem vozilu, pa je usljeg toga
udario istog prednjom čeonom stranom svog vozila po lijevoj bočnoj strani,
nanoseći mu tom prilikom tešku tjelesnu povredu u vidu preloma gornjeg okrajka
lijeve natkoljenice, laku tjelesnu povredu u vidu nagnječno razderne rane
poglavine u lijevoj slepoočnoj regiji veličine 5x1 cm i dubine oko 1 cm, laku
tjelesnu povredu u vidu nagnječno razderne rane poglavine u lijevoj sleoočnoj
regiji veličine 5x1 cm i dubine oko 1 cm,
-čime je izvršio krivično djelo teška djela protiv bezbijednosti javnog saobraćaja iz čl. 348. st. 3. u vezi čl. 339. st. 3. u vezi st. 1. Krivičnog zakonika,
pa ga sud primjenom pomenutog zakonskog propisa i čl. 4, 13, 16, 32, 36, 42.
Krivičnog zakonika i čl. 364. Zakonika o krivičnom postupku
O S U DJ U J E
NA KAZNU ZATVORA u trajanju od 30 (trideset) dana.
Da plati ovome sudu na ime troškova krivičnog postupka iznos od 560,00 eura.
Da plati ovome sudu na ime paušala iznos od 30,00 eura, sve u roku od 15 dana
po pravosnažnosti ove presude.
O b r a z l o ž e nj e
Osnovno državno tužilaštvo iz Rožaja, podnijelo je ovome sudu optužnicu Kt.br.
322/09 od 31.12.2009.g. protiv optuženog M. M. iz Rožaja, zbog krivičnog djela
teška djela protiv bezbijednosti javnog saobraćaja iz čl. 348. st. 3. u vezi
čl. 339. st. 3. u vezi st. 1. Krivičnog zakonika (KZ).
Na glavnom pretresu Zamjenik ODT-a Selmanović Armin je precizirao činjenični
opis kao u dispozitivu ove presude, te je predložio da sud optuženog oglasi
krivim zbog krivičnog djela koje mu je optužbom stavljeno na teret i da ga
osudi na kaznu po zakonu.
Optuženi M. M. u svojoj odbrani je istakao: da je dana 19.12.2009.g. upravljao
svojim putničkim motornim vozilom marke "BMW" reg.br. RO AD-301 kojem je
istekla registracija ulicom "Veljka Vlahovića" u Rožajama, koja je bila
zaledjena i klizava, pa se kretao dosta sporo-brzinom od oko 20 km/h. Da je
dolazeći u mjesto nezgode u krivini odjednom primijetio pješaka koji se kretao
prema njemu sredinom puta, pa je ostvario kontakt sa njim sredinom prednjeg
dijela vozila. Da je zaustavio vozilo, izašao iz istog i uzeo pješaka koji je
od udarao pao i vozilom ga odvezao u bolnicu, a potom je obavijestio policiju.
Predložio je da sudu da ga oslobodi od optužbe ukoliko je to moguće, a ukoliko
ga oglasi krivim da ga što blaže kazni.
Po ovoj krivičnopravnoj stvari, sud je izveo dokaze: pročitao iskaz sada pok.
svedoka-oštećenog K. Ć. dat na zapisniku Ki.br. 75/09 od 28.12.2009.g. i na
zapisniku K.br. 212/10 od 02.03.2011.g., zapisnik o uvidjaju saobraćajne
nezgode br. 98. od 19.12.2009.g., zapisnik o tehničkom pregledu DOO "Dik"
Rožaje od 21.12.2009.g., izvještaj ljekara specijaliste Doma zdravlja Rožaje
br. 6475/2009 od 19.12.2009.g., nalaz i mišljenje vještaka saobraćajne struke
Nurković Muja Kri.br. 75/09 od 28.12.2009.g., dopunski pismeni nalaz i
mišljenje od 07.03.2011.g. i sa pretresa od 09.03.2010.g., te saslušao na
pretresu vještaka saobraćajne struke Nurković Muja, pročitao nalaz i mišljenje
vještaka medicinske struke Dr Magdelinić Milorada dat na pretresu od
09.03.2010.g. i dopunski nalaz i mišljenje ovog vještaka dat na pretresu od
23.11.2010.g., izvršio uvid u fotodokumentaciju Ispostave Rožaje br. 242/09 od
19.12.2009.g., skicu lica mjesta Ispostave Rožaje br. 03-231-4220 od
22.12.2009.g., pročitao zapisnik o rekonstrukciji dogadjaja od 02.03.2011.g.,
izvršio uvid u fotodokumentaciju i skicu lica mjesta sa rekonstrukcije
dogadjaja od 02.03.2011.g. i uvid u izvod iz kaznene evidencije na ime
optuženog, dok nije neposredno saslušao vještaka medicinske struke Dr
Magdelinić Milorada obzirom da je njegov osnovni i dopunski nalaz i mišljenje
pročitan na pretresu, te bi se odlaganjem pretresa radi njegovog neposrednog
saslušanja samo nepotrebno odugovlačio postupak, a činjenično stanje bi ostalo
neizmijenjeno.
Cijeneći odbranu optuženog i sve izvedene dokaze u smislu čl. 360. st. 2.
Zakonika o krivičnom postupku (ZKP), a postupajući po primjedbama iz ukidnog
rješenja Višeg suda u Bijelom Polju Kž.br. 572/10 od 13.09.2010.g., sud je
nedvosmisleno utvrdio činjenično stanje kao u dispozitivu ove presude.
Utvrdjeno činjenično stanje proizilazi iz dokaza izvedenih u postupku.
Naime, iz iskaza sada pok. svedoka-oštećenog K. Ć. proizilazi da je živio u
Ul. "Veljka Vlahovića" u Rožajama. Da je kritičnog dana izašao iz kuće i
kretao ulicom, koja je bila zaledjena i pokrivena snijegom, prema svojoj kući,
kojom prilikom je iz suprotnog smjera naišlo vozilo koje ga je udarilo u
lijevu nogu, pa je pao na lijevu stranu od kojeg udara je zadobio povrede u
predjelu tjemenog dijela glave i prelom lijeve noge, pa je prebačen u Dom
zdravlja Rožaje, a zatim u Opštu bolnicu u Beranama radi ukazivanja ljekarske
pomoći. Ne sjeća se da li se kretao sredilom ulice ili desnim dijelom. U
pogledu krivičnog gonjenja optuženog ostavio je ODT-u na ocjenu, a postavio je
odštetni zahtjev koji nije precizirao.
Iz zapisnika o uvidjaju saobraćajne nezgode Ispostave Rožaje br. 98. od
19.12.2009.g. proizilazi da je kritičnog dana u Ul. "Veljka Vlahovića" došlo
do saobraćajne nezgode u kojoj je učestvovalo putničko motorno vozilo marke
"BMW", tip 318, reg.oznaka RO AD-301 kojim je upravljao M. M. i pješak K. Ć..
U zapisniku su konstatovani opis saobraćajnice na kojoj se nezgoda dogodila,
opis materijalnih tragova nadjenih na licu mjesta. Lice mjesta je
fotografisano i skicirano.
Iz zapisnika o tehničkom pregledu DOO "Dik" Rožaje od 21.12.2009.g. za
putničko motorno vozilo marke "BMW", tip 318, reg.oznaka RO AD-301, proizilazi
da na pomenutom vozilu nijesu ispravni vetrobransko staklo i spoljnje
prozorsko staklo.
Iz nalaza i mišljenja i dopunskog nalaza i mišljenja vještaka medicinske
struke Dr Magdelinić Milorada i medicinske dokumentacije proizilazi da je u
ovoj saobraćajnoj nezgodi oštećeni K. Ć.zadobio tešku tjelesnu povredu u vidu
preloma gornjeg okrajka lijeve natkoljenice i laku tjelesnu povredu u vidu
nagnječno razderne rane poglavine u lijevoj slepoočnoj regiji veličine 5x1 cm
i dubine oko 1 cm. Da su ove povrede mogle nastati direktnim udarom auta u
povrijedjenog što je veća verovatnoća ili prilikom pada o tvrdu podlogu što je
manja verovatnoća. Povrede su mogle biti nanijete ukoliko je povrijedjeni išao
u susret autu ili u istom smjeru ukoliko se izokrenuo, te je došlo do kontakta
lijeve strane tijela pješaka i vozila.
Iz nalaza i mišljenja i dopunskog nalaza i mišljenja vještaka saobraćajne
struke Nurković Muja nakon rekonstrukcije dogadjaja, proizilazi da je osnovni
propust u ovoj saobraćajnoj nezgodi učio vozač putničkog vozila marke
"BMW"-optuženi jer brzinu kretanja vozila nije prilagodio uslovima i stanju
puta, okolnostima, karakteristikama, vidljivosti, preglednosti i atmosferskim
prilikama na putu, obzirom da se kretao ulicom "Veljka Vlahovića" brzinom od
oko 32,87 km/h po kolovozu prekrivenim snijegom i nije obratio dužnu pažnju na
pješaka koji se kretao njemu u susret desnom stranom kolovoza, te je na pojavu
pješaka preduzeo radnju kočenja i lijevog bočnog izmicanja i prešao na lijevu
stranu kolovoza, te prednjim središnim čeonim dijelom vozila naleteo na lijevu
bočnu stranu tijela pješaka koji je tom prilikom zadobio tjelesne povrede. Da
je u ovoj nezgodi propust učinio i pješak jer se nije kretao lijevom stranom
ulice što je bio dužan, pa je učinio propust koji se smatra razlogom uzročno
vezanim za nastanak ove nezgode.
Nalaze i mišljenja ovih vještaka sud je prihvatio kao jasne, objektivne i
stručne, a dovodeći iste u vezu sa iskazom oštećenog i ostalim izvedenim
dokazima i iskazom optuženog u dijelu u kojem ne spori odlučne činjenice koje
su utvrdjene tokom postupka, zaista se nedvosmisleno utvrdjuje činjenično
stanje kao u dispozitivu ove presude.
Sud je cijenio iskaz optuženog, u dijelu u kojem navodi da se u kritičnom
momentu kretao brzinom od oko 20 km/h i da se oštećeni kretao sredinom
kolovoza, ali njegov iskaz nije prihvatio obzirom da je isti neobjektivan,
neuvjerljiv i ne nalazi oslonca u dokazima izvedenim u postupku, tako da je
očigledno da optuženi sa ovakvom odbranom smišljeno i sračunato nastoji da
izbjegne krivičnopravnu odgovornost.
Dakle, u postupku je utvrdjeno da je optuženi dana 19.12.2009.g. oko 14,05 h u
Ul. "Veljka Vlahovića" u Rožajama, ne pridržavajući se saobraćajnih propisa
ugrozio saobraćaj i doveo u opasnost živote ljudi, svjestan da svojom radnjom
može učiniti djelo, ali je olako držao da do toga neće doći ili da će to moći
spriječiti, na način što upravljajući putničkim motornim vozilom marke "BMW"
reg.oznaka RO AD-301, protivno odredbama čl. 266. st. 1., čl.31, čl.27. i čl.
13. Zakona o bezbjednosti saobraćaja na putevima, za koje je istekla važnost
registracije, nije prilagodio brzinu kretanja vozila, okolnosima,
karakteristikama, stanju puta, vidljivosti, preglednosti i atmosferskim
prilikama, kretao se lijevom stranom kolovoza i nije obratio dužnu pažnju na
pješaka K. Ć. koji se kretao njegovom-desnom stranom kolovoza u susret
nailazećem vozilu, pa je usljeg toga udario istog prednjom čeonom stranom svog
vozila po lijevoj bočnoj strani, nanoseći mu tom prilikom tešku tjelesnu
povredu u vidu preloma gornjeg okrajka lijeve natkoljenice, laku tjelesnu
povredu u vidu nagnječno razderne rane poglavine u lijevoj slepoočnoj regiji
veličine 5x1 cm i dubine oko 1 cm, laku tjelesnu povredu u vidu nagnječno
razderne rane poglavine u lijevoj sleoočnoj regiji veličine 5x1 cm i dubine
oko 1 cm.
Iz ovakvog iznijetog i utvrdjenog činjeničnog stanja nesumnjivo proizilazi da
su u radnjama optuženog sadržani svi bitni elementi krivičnog djela teška
djela protiv bezbijednosti javnog saobraćaja iz čl. 348. st. 3. u vezi čl.
339. st. 3. u vezi st. 1. KZ, za koje djelo ga je sud oglasio krivim i osudio
ga na kaznu zatvora u trajanju od 30 (trideset) dana.
Prilikom odmjeravanja ovakve vrste i visine kazne, sud je imao u vidu stepen
krivice optuženog, stepen nastupele posledice, okolnosti pod kojima je djelo
izvršeno, porodične prilike optuženog, njegovo držanje nakon izvršenog djela
te protek vremena od izvršenog djela, cijeneći pritom kao olakšavajuće
okolnosti njegovu nezaposlenost i siromašno imovno stanje, dok je kao
otežavajuću okolnost na strani optuženog cijenio njegovu raniju više puta
osudjivanost, pa je sud imajući pritom u vidu svrhu kažnjavanja iz čl. 32. KZ,
a u okviru opšte svrhe izricanja krivičnih sankcija iz čl. 4. istog zakona,
našao da je imalo mjesta izricanju ovakve vrste i visine kazne, ubijedjen da
će izrečena kazna zatvora u naznačenom trajanju, u dovoljnoj mjeri uticati na
optuženog da ubuduće ne vrši bilo kakva krivična djela i da će vaspitno
djelovati na druge da ne čine ista ili slična krivična djela.
Na osnovu čl. 202. u vezi čl. 199. st. 2. tač. 1. ZKP, sud je obavezao
optuženog da plati ovome sudu na ime troškova krivičnog postupka iznos od
560,00 eura, koji troškovi se odnose na ime troškova za izlazak suda na lice
mjesta i troškova za vještačenje.
Na osnovu čl. 202. u vezi čl. 199. st. 2. tač. 9. i st. 3. ZKP, sud je
obavezao optuženog da plati ovome sudu na ime paušala iznos od 30,00 eura.
Sa izloženog odlučeno je kao u dispozitivu ove presude.
OSNOVNI SUD U ROŽAJAMA, dana 20.04.2011.g.
Zapisničar, PREDSJEDNIK VIJEĆA-SUDIJA,
Dacić Azra s.r. Zekić Milosav s.r.
PRAVNA POUKA: Protiv ove presude može se izjaviti žalba u roku od 15 dana od
dana prijema iste i to Višem sudu u Bijelom Polju, a preko ovog suda.