OSNOVNI SUD U ROŽAJAMA
K.br.78/13.
U IME CRNE GORE
OSNOVNI SUD U ROŽAJAMA i to Predsjednik suda Camić Zahit, kao sudija
pojedinac, sa zapisničarem Burdžović Adisom, odlučujući po optužnom predlogu
Osnovnog Državnog Tužilaštva iz Rožaja Kt.br.115/13. od 18.3.2013.godine,
protiv okrivljenog K. F. iz Suve Reke, R. Kosovo, zbog dva krivična djela
falsifikovanje isprave iz čl. 412.st.2. u vezi st. 1. Krivičnog Zakonika,
nakon održanog glavnog i javnog pretresa u prisustvu Zamjenika Osnovnog
Državnog Tužioca Armina Selmanovića iz Rožaja, branioca okrivlenog advokata
Umera Hadžića i orkivljenog dana 19.6.2013.g. donio je i javno objavio
P R E S U D U
Okrivljeni K. F.JMB 1004872149, od oca Š. i majke F. rodj. L. rodjen
27.05.1969. godine, u s. Gjinoc, opština Suva Reka, R. Kosovo, drž. R. Kosovo,
razumije Crnogorski jezik, a maternji jezik mu je Albanski, pismen, završio
SSS, nezapošljen, neoženjen, siromašnog imovnog stanja, neosudjivan.
K R I V J E
Što je:
Dana 17.6.2013. godine, na graničnom prelazu Kula opština Rožaje, upotrijebio
kao pravu lažnu javnu ispravu pasoš R. Albanije, serijski broj BI0589850 iz
kojeg je odstranjena originalna fotografija, a umjesto nje od strane
neovlašćenog lica postavljena fotografija okrivljenog sa elementima zaštite i
upisani lični podaci za Albanskog državljanina H. C. na način što je prilikom
kontrole na graničnom prelazu istu pokazao službenicima granične policije Crne
Gore i tako se identifikovao,
-čime je izvršio krivično djelo falsifikovanje isprave iz čl. 412.st.2. u vezi st. 1. Krivičnog Zakonika.
Što je:
Dana 17.6.2013. godine, na graničnom prelazu Kula, opština Rožaje, upotrijebio
kao pravu lažnu javnu ispravu ličnu kartu izdatu na ime Albanskog državljanina
H. C. serijski broj 031372737, iz koje je odstranjena originalna fotografija,
a umjesto nje od strane neovlašćenog lica postavljena fotografija okrivljenog
sa elementima zaštite i upisani lični podaci za Albanskog državljanina H. C.i
istu upotrijebio kao pravu na graničnom prelazu Kula, prilikom kontrole,
-čime je izvršio krivično djelo falsifikovanje isprave iz čl. 412.st.2. u vezi st. 1. Krivičnog Zakonika.
Pa mu sud na osnovu pomenutog zakonskog propisa, primjenom čl. 4.
13.15.32.36.42.45. st.1. tač. 5. Krivičnog Zakonika, u t v r dj u j e
-Za krivično djelo pod tačkom 1. kaznu zatvora u trajanju od 45 dana,
-Za krivično djelo pod tačkom 2. kaznu zatvora u trajanju od 45 dana,
Pa ga sud primjenom čl. 48.51.75.Krivičnog Zakonika, čl. 226. 229. i 374.
Zakonika o Krivičnom Postupku,
O S U DJ U J E
NA JEDINSTVENU KAZNU ZATVORA u trajanju od 75 (sedamdesetpet) dana, u koju mu
se ima uračunati vrijeme provedeno u zadržavanju od 17.6.2013.godine do
19.6.2013.g.
Da plati na ime troškova krivičnog postupka – paušala iznos od 45 eura.
Okrivljenom se izriče mjera bezbijednosti oduzimanjem putnih isprava pasoša R.
Albanije, serijski broj BI0589850 i lične karte izdata na ime Albanskog
državljanina H. C.serijski broj 031372737.
Pošto je presuda donijeta i javno objavljena Zamjenik ODT-a, okrivljeni i
njegov branilac izjaviše: odričemo se prava žalbe protiv ove presude i tražimo
otpravak iste.
O b r a z l o ž e n j e
ODT iz Rožaja podnio je optužni predlog Kt.br.115/13. od 18.3.2013.godine,
protiv okrivljenog K. F. iz Suve Reke, R. Kosovo, zbog dva krivična djela
falsfikovanje isprave iz čl. 412.st.2. u vezi st. KZ.
Na glavnom pretresu Zamjenik ODT-a iz Rožaja, izmijenio je činjenični opis iz
optužnog predloga, pod tačkom 2, kao u izreci presude. Predložio je da sud
okrivljenog za izvršena krivična djela oglasi krivim i utvrdi mu pojedinačne
kazne zatvora u trajanju od po 3 mjeseca i da ga primjenom čl. 48. KZ osudi na
jedinstvenu kaznu zatvora u trajanju od 5 mjeseci.
Advokat Umer Hadžić branilac okrivljenog, istakao je: da je okrivljeni
predmetne isprave nabavio radi obezbjedjenja posla u Austriji. Da do sada nije
osudjivan, te da je priznao izvršenje krivičnih djela. Predložio je da sud
okrivljenog ukoliko ga oglasi krivim što blaže kazni.
Okrivljeni K. F. na glavnom pretresu je izjavio da priznaje izvršenje
krivičnih djela za koja je optužen, kao i krivicu.
U pogledu izvršenja krivičnih djela objasnio je: da živi u Suvoj Reci, R.
Kosovo. Nije u radnom odnosu tako da nema sredstava za izdržavanje. Posjeduje
pasoš koji je izdat na njegovo ime u R. Kosovo, sa kojim ne može da putuje u
sve zemlje, zbog nemogućnosti obezbjedjenja viza. Dana 17.6. ove godine, na
graničnom prelazu Kula bio je u vozilu marke „Audi“ kojim je upravljala Lj. H.
Imali su namjeru da udju u Crnu Goru. Na graničnom prelazu Kula službenicima
policije prilikom kontrole pokazao je pasoš koji je nabavio u R. Albaniji
2011. godine za koji je platio 6.000 eura, kao i ličnu kartu, koju je takodje
nabavio u R. Albaniji. Na tim ispravama je bila njegova fotografija, dok su
ostali podaci bili za drugo lice. Na ovim ispravama mu je bio potreban pečat
Crne Gore, da bi lakše išao u druge zemlje, a na Kosovo bi se vraćao sa
pasošem koji je izdat na njegovo ime u R. Kosovo. Pasoš koji je izdat u R.
Albaniji i lična karta na kojima su njegove fotografije, sa kojima se
legitimisao na graničnom prelazu, su falsifikovni. Izražava kajanje za ovo što
mu se dogodilo. Do sada nije osudjivan.
Na glavnom pretresu sud je izveo dokaze: pročitao potvrdu stanice GP Rožaje,
od 17.6.2013. godine o privremeno oduzetim predmetima – pasošu i ličnoj karti,
izvršio uvid u pasoš serijskog broja BI0589850 , ličnu kartu serijskog broja
0131372737, pasoš serijskog broja KO00886599, izdat na ime okrivljenog, dok
nije izveo dokaz pribavljanjem izvoda iz kaznene evidencije na ime
okrivljenog, jer se izvodjenje ovog dokaza pokazalo suvišnim, a pribavljanjem
istog išlo bi se samo na odugovlačenju krivičnog postupka, obzirom na mjesto
rodjenja okrivljenog.
Sud je cijeneći priznanje okrivljenog za izvršeno krivično djelo, izvedene
dokaze pojedinačno i u vezi sa ostalim izvedenim dokazima, te je na osnovu
takve ocjene utvrdio činjenično stanje kao u izreci ove presude.
Priznanje okrivljenog za izvršena krivična djela je istinito, potpuno i
nedvosmisleno, tako da je sud isto prihvatio i isto uzeo kao dokaz, jer je u
svemu potvrdjeno izvedenim dokazima.
Pravnom ocjenom utvrdjenog činjeničnog stanja, sud je našao da su u radnjama
okrivljenog sadržani svi bitni elementi dva krivična djela falsifikovanja
isprave iz čl. 412.st.2. u vezi st. 1. KZ izvršenog na način, vrijeme i mjestu
opisano u izreci presude.
Naime, okrivljeni je dana 17.6.2013. godine na graničnom prelazu Kula, opština
Rožaje upotrijebio kao pravu lažnu javnu ispravu, pasoš R. Albanije naznačenog
serijskog broja, kao i ličnu kartu na kojima su od strane neovlašćenog lica
postavljene fotografije okrivljenog i upisani lični podaci za Albanskog
državljanina H. C. U konkretnom slučaju radi se o javnim ispravama koje se
vode i izdaju na osnovu Zakona o putnim ispravama, koje je okrivljeni
upotrijebio radi ulaska u Crnu Goru.
Cijeneći psihički odnos okrivljenog prema izvršenim krivčnim djelima sud je
našao da je isti u konkretnom slučaju postupao sa umišljajem, jer je bio
svjestan o sadržini putnih isprava da iste nijesu izdate na njegovo ime od
strane nadležnog organa, pa je pristao na nastupanje zabranjene posledice.
Za izvršena krivična djela sud je našao da je okrivljeni krivičnopravno
odgovoran, te ga je za ista oglasio krivim pošto je našao da nema elemenata
koji bi isključivali njegovu krivično pravnu odgovornost i utvrdio mu
primjenom čl. 45. i 46. KZ pojedinačne kazne u trajanju od po 45 dana, kao
blažu visinu kazne od one koja je u Zakonu propisana za ovo krivično djelo, i
primjenom čl. 48. KZ osudio ga na jedinstvenu kaznu zatvora u trajanju od 75
dana.
Predmet ocjene suda bila je i teza advokata Umera Hadžića, branioca
okrivljenog, te je istu sud u svemu prihvatio, jer je saglasna utvrdjenom
činjeničnom stanju.
Prilikom odmjeravanja kazne okrivljenom u granicama koje su Zakonom propisane
za ovo krivično djelo, imajući u vidu svrhu kažnjavanja i uzimajući u obzir
sve okolnosti koje utiču da kazna bude manja ili veća (olakšavajuće i
otežavajuće okolnosti) iz čl. 42. KZ sud je kao olakšavajuću okolnost
okrivljenom uzeo u obzir njegovo potpuno priznanje i kajanje za izvršeno
krivično djelo, pobude iz kojih je isto izvršio, njegove lične prilike, njegov
odnos prema izvršenom krivičnom djelu, pa ga je sud u tom smislu u nedostatku
otežavajućih okolnosti primjenom čl. 45. i 46. KZ, osudio na blažu visinu
kazne zatvora od one koja je u Zakonu propisana za ova krivična djela,
ocjenjujući olakšavajuće okolnosti sveukupno kao posebno olakšavajuće,
ubijedjen da će se sa izrečenom visinom kazne postići svrha kažnjavanja iz čl.
4. u vezi čl. 32. KZ.
U smislu čl. 226. i 229. ZKP sud je obavezao okrivljenog da plati na ime
troškova – paušala ovom sudu iznos od 40 eura, a ovo imajući u vidu trajanje i
složenost krivičnog postupka, kao i imovno stanje okrivljenog.
U smislu čl. 75. KZ sud je okrivljenom izrekao mjeru bezbijednosti oduzimanjem
putnih isprava pasoša R. Albanije, serijski broj BI0589850 i lične karte
izdata na ime Albanskog državljanina H. C. serijski broj 031372737, kje su
upotrijebljenje kao predmet izvršenja krivičnog djela.
OSNOVNI SUD U ROŽAJAMA, dana 19.6.2013. godine.
ZAPISNIČAR PREDSJEDNIK SUDA
Adisa Burdžović s.r. Zahit Camić s.r.
Presuda je pravnosnažna jer su se stranke nakon donošenja
i objavljivanja odrekle prava žalbe.