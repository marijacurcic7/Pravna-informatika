K.br.68/10
U IME CRNE GORE
OSNOVNI SUD U DANILOVGRADU, kao prvostepeni krivični, po sudiji Vladimiru
Novoviću, kao pojedincu uz učešće Slobodanke Bojanić kao zapisničara, u
krivičnom predmetu protiv okrivljenog K.B. iz N., zbog krivičnog djela
omogućavanje uživanja opojnih droga u pokušaju iz čl.301 st.1 KZ u vezi čl.20
KZ, odlučujući po optužnici ODT-a Podgorica Kt.br.1838/09 od
06.07.2010.godine, koju je na glavnom pretresu zastupao Grujo Radonjić,
zamjenik ODT-a u Podgorici, nakon održanog glavnog i javnog pretresa dana
19.09.2011.godine, u prisustvu zastupnika optužbe i okrivljenog, donio je dana
19.09.2011.godine, a dana 22.09.2011.godine javno objavio  
P R E S U D U
Okrivljeni K.B., JMB ..., od oca D. i majke Lj., rodjene C., rodjen ... godine
u N., sa mjestom prebivališta u N. ul. B.T. br..., državljanin Crne Gore,
nezaposlen, neoženjen, pismen, završio osnovnu školu, lošeg imovnog stanja,
osudjivan presudom Višeg suda u Podgorici K.br. 85/2007 od 10.02.2009.godine
zbog krivičnog djela iz čl. 250 st. 1 KZ na kaznu zatvora u trajanju od 9
mjeseci  
K r i v   j e
Što je:  
Dana 04.12.2009.godine u prostorijama Z.. S., Opština D., pokušao da dá drugom
trodon - supstancu proglašenu za opojnu drogu Rješenjem o utvrdjivanju opojnih
droga ( "SL List SRJ" br. 44/02 ) da je uživa, tako što je u đonu patike
sakrio 20 kapsula trodona, neto mase 1,95 grama, i zajedno sa drugim stvarima
stavio u kesu, a zatim je sa ovako skrivenom opojnom drogom u vrijeme posjete
ušao u službene prostorije Z. sa namjerom da opojnu drogu preda pritvoreniku
K.M. da je uživa ali je prilikom pretresa stvari od strane službenih lica
otkriven i spriječen u dovršenju djela,  
- čime je počinio krivično djelo omogućavanje uživanja opojnih droga u
pokušaju iz čl.301 st.1 KZ u vezi čl.20 KZ,  
Pa ga sud primjenom citiranih zakonskih propisa, te čl. 4, 5, 13, 15, 32, 36,
42, 45, 46 i 51 KZ i čl. 226, 229 i 374 ZKP-a  
O S U Đ U J E
Na kaznu zatvora u trajanju od 3 (tri) mjeseca, u koju kaznu mu se uračunava
vrijeme za koje je bio zadržan od strane Uprave policije Ispostava Danilovgrad
od 04.12.2009. godine do 05.12.2009. godine.  
Dužan je okrivljeni da na ime troškova krivičnog postupka uplati ovom sudu
iznos od  27,50 eura i po osnovu sudskog paušala iznos od 30,00 eura, a sve u
roku od 15 dana po pravosnažnosti presude.  
Na osnovu čl. 301 st.3 KZ, od okrivljenog K.B. oduzima se 20 kapsula opojne
droge trodona, neto mase 1,95 grama i iste se imaju uništiti.  
O b r a z l o ž  e nj e
Optužnicom ODT-a Podgorica Kt.br.1838/09 od 06.07.2010.godine, okrivljenom
K.B. stavljeno je na teret izvršenje krivičnog djela omogućavanje uživanja
opojnih droga u pokušaju iz čl. 301 st.1 KZ u vezi čl.20 KZ.  U završnoj
riječi zastupnik optužbe je precizirao činjenični opis krivičnog djela, na
način odredjen kao u izreci ove presude, dok je pravna kvalifikacija ostala
ista. Predložio je da sud okrivljenog oglasi krivim i izrekne mu kaznu u
zakonom propisanim granicama.  
Okrivljeni K.B. je na glavnom pretresu iskoristio svoje zakonsko pravo i
branio se ćutanjem. Zbog toga je sud pročitao odbrane okrivljenog K.B. iz
pretkrivičnog i istražnog postupka i to sa zapisnika o saslušanju osumnjičenog
Ku.br.87/09 od 04.12.2009.godine, sačinjenog kod Uprave policije Ispostava
Danilovgrad, sa zapisnika o saslušanju osumnjičenog Kri.br.167/09 od
05.12.2009.godine i sa zapisnika o saslušanju osumnjičenog Ki.br.39/09 od
28.12.2009.godine.  
Okrivljeni K.B. u odbranama datim u pretkrivičnom i istražnom postupku u
bitnom je naveo da je dana 03.12.2009.godine oko 18,00 časova, bio u svojoj
kući, da je došla njegova strina K.N. i pitala ga da li može da podje do
zatvora u S. gdje se nalazio njen sin K.M., a kako bi mu odnio neke stvari.
Odgovorio je K.N. da može poći do zatvora u S. tek sjutradan, poslije posla,
odnosno poslije 15,00 časova. Nakon toga, njegova strina K.N. je otišla svojoj
kući. Poslije pola sata otišao je kod strine i uzeo je stvari, tj.  čaršav,
jastučnicu i jorgansku navlaku, koje je trebao da odnese svom bratu od strica
K.M.. Tom prilikom sa strinom se dogovorio da će K.M. odnijeti svoju jaknu.
Dana 04.12.2009.godine, oko 14,30 časova, pošao je iz kuće taksi vozilom do
centra N., a kako bi se, po prethodnom dogovoru, kod spomenika sreo sa svojom
djevojkom. Kada je došao kod spomenika prišao mu je jedan nepoznati momak i
pitao ga je da li je on brat K.M. Odgovorio je ovom momku da on jeste brat
K.M., a zatim ga je ovaj momak pitao da li može da odnese K.M. patike kada
bude on išao da ga vidi ili pak neko od M. porodice. Pristao je na to i nakon
pet minuta ovaj nepoznati momak mu je donio jednu kesu, kazavši mu da su u
njoj patike. Nije provjeravao šta je u kesi, uzeo je i kod spomenika je čekao
još nekih desetak minuta svoju djevojku, pa kako nije došla, otišao je
taksijem kući, uzeo je stvari koje mu je dala strina prethodni dan i pošao je
na autobusku stanicu, sa namjerom da ode do zatvora u S. i preda stvari K.M..
Autobusom je otišao do D., a zatim kombijem iz D. do S.. Ispred zatvora u S.
došao je oko 17,00 časova. Na prijavnici je službenicima zatvora objasnio da
je došao da svom bratu od strica K.M. ostavi neke stvari. Tvrdi da su mu
službenici zatvora kazali da sačeka i nakon 5 minuta su ga pustili da odnese
stvari. Uputio se u istražni dio zatvora gdje se nalazio K.M.. Znao je gdje se
K.M. nalazi, jer je ranije dolazio kod njega u posjetu. Kada je došao do jedne
zgrade, objasnio je službenicima razlog dolaska, a zatim su ga službenici
zatvora odveli u jednu prostoriju, gdje su mu saopštili da će izvršiti pretres
stvari, kojem mora prisustvovati. Prilikom pretresa stvari, u patikama koje su
se nalazile u kesi, a koje mu je dao nepoznati momak, službenici zatvora su
pronašli tablete žuto-zelene boje i pitali su ga o čemu se radi. Nije im znao
odgovoriti, a objasnio im je odakle potiču patike. Nedugo poslije toga došla
je policija iz D. i privela ga je u stanicu policije. Pojasnio je da nije znao
da su tablete u patikama i o kakvim tabletama se radilo. Istakao je da patike
ne bi uzimao i donosio K.M., da je znao da su tablete u njima.  
Sud je u dokaznom postupku na glavnom pretresu pročitao iskaz svjedoka K.M. iz
istražnog postupka sa zapisnika o saslušanju svjedoka Ki.br.39/09 od
16.02.2010.godine i sa glavnog pretresa od 18.05.2011.godine, pročitao iskaz
svjedoka K.N. sa glavnog pretresa od 23.03.2011.godine, pročitao potvrdu o
privremeno oduzetim predmetima Uprave policije Ispostava Danilovgrad
Ku.br.87/09 od 04.12.2009.godine, izdatu na ime okrivljenog K.B., pročitao
izvještaj ljekara specijaliste Z. dr M.B.T. od 28.05.2010.godine, pročitao
nalaz i mišljenje vještaka hemijske struke dipl.ing. D.R. i saslušao ovog
vještaka i pročitao izvod iz kaznene evidencije Uprave policije PJ Nikšić
br.1560 od 26.08.2010.godine, izdat na ime okrivljenog.  
Svjedok K.M. u iskazu datom u istažnom postupku u bitnom je naveo da mu je
majka N. dva-tri dana nakon predmetnog dogadjaja, ispričala da je K.B. pokušao
da mu unese neke tablete, u čemu je bio spriječen od strane službenika Z.-a,
koji su vršili kontrolu. Istakao je da nije uživalac droge, odnosno
psihoaktivnih supstanci. U ličnim podacima je naveo da mu je okrivljeni brat.  
Svjedok K.M. u iskazu datom na glavnom pretresu u bitnom je naveo da mu je
okrivljeni K.B. brat od strica, da mu je majka N. kada je došla u posjetu
ispričala da je K.B. pokušao da mu unese neke tablete, u čemu je bio spriječen
od strane službenika Z.-a, koji su vršili kontrolu. Još je pojasnio da je
prije nego što mu je bio odredjen pritvor bio povremeni uživalac opojnih
droga, da je povremeno uživao marihuanu, skank, heroin, kokain, odnosno ono
što mu je bilo dostupno. Dok je bio u pritvoru, a i na izdržavanju kazne, nije
imao tzv. "kriza", jer nije bio zavisnik od upotrebe opojnih droga, već je
opojne droge samo povremeno konzumirao. Naveo je i da je u dobrim odnosima sa
svojim bratom od strica K.B.  
Svjedok K.N., strina okrivljenog, u iskazu datom na glavnom pretresu u bitnom
je navela da se sjeća da je njen sin K.M. bio u I.z. u S., a da se sada nalazi
na izdržavanju kazne zbog tog krivičnog postupka. Tvrdi da je sina u I.Z.
posjećivala samo ona, te da nikome, pa ni K.B., nije davala bilo kakve stvari
da nosi njenom sinu dok je ovaj bio u I.z. ili pak na izdržavanju kazne.
Pojasnila je da je njen sin jedno godinu ili dvije godine prije ovoga uživao
opojne droge, da je ona par mjeseci prije nego što je njen sin uhapšen istog
vodila na Odjeljenje neuropsihijatrije u O.b. u N., a zbog odvikavanja od
upotrebe opojnih droga. Na ovom odjeljenju, njen sin K.M. se zadržao dva dana
i nakon toga je pobjegao.  
Iz potvrde o privremeno oduzetim predmetima Uprave policije Ispostava
Danilovgrad Ku.br.87/09 od 04.12.2009.godine, izdate na ime okrivljenog K.B.,
utvrdjuje se da je od istog oduzet jedan par patika marke "Newbalance" i 20
kapsula trodona žuto-zelene boje.  
U izvještaju ljekara specijaliste Z.-a dr M. B. T. od 28.05.2010.godine,
navedeno je da u zdravstvenom kartonu K.M. u toku prvog i ostalih pregleda
nije konstatovano da je uživalac psihoaktivnih supstanci (opojnih droga), te
da nije bilo potrebe za antinarkotičkom terapijom, a naročito "trodona". U
anamnezi pri prvom pregledu K.M. je naveo da je ranije uzimao psihoaktivne
supstance, ali takva konstatacija pacijenta za ljekara nije bila
vjerodostojna.  
Iz nalaza i mišljenja vještaka hemijske struke dipl.ing. D.R. i saslušanja
ovog vještaka sa glavnog pretresa, utvrdjuje se da je neto masa 20 kapsula
trodona 1,95 grama, te da svi dostavljeni uzorci sadrže tromadol, koji spada u
farmaceutske proizvode koji se nalaze na listi opojnih droga (Sl.list SRJ
br.44/02). Uz odgovarajuće recepte može se nabaviti u apotekama. Trodon
(tromadol) spada u grupu narkotičkih analgetika. Dobro se resorbuje poslije
oralne primjene (oko 90%), djelovanje se ispoljava za 20 - 30 minuta i traje 3
do 6 sati i snažno utiče na psihofizičke sposobnosti. Trodoni se najčešće
upotrebljavaju za ublažavanje bolova, a izdaju se na dupli ljekarski recept.
Najčešća zloupotreba trodona je kod lica koja odredjeni period upotrebljavaju
psihoaktivne supstance i u nedostatku droge tablete trodona upotrebljavaju
oralno, a rjedje ušmrkavanjem. Količina trodona može da bude od jedne tablete
do više njih (čak i čitavo pakovanje), a što zavisi od količine droge koju
lice uzima, njegove fizičke konstitucije i potrebe za istom.  
Sud je cijenio nalaz i mišljenje ovog vještaka, pa je isti prihvatio kao
jasan, stručan i objektivan i dat prema pravilima struke i nauke, a na koji ni
stranke nijesu imale primjedbi.  
Iz izvoda iz kaznene evidencije Uprave policije PJ Nikšić br.1560 od
26.08.2010.godine, utvrdjuje se da je okrivljeni K.B. osudjivan presudom Višeg
suda u Podgorici K.br. 85/2007 od 10.02.2009.godine zbog krivičnog djela iz
čl. 250 st. 1 KZ na kaznu zatvora u trajanju od 9 mjeseci.  
Sud je cijenio iskaz svjedoka K.N., pa je našao da se objektivno i istinito
izjašnjavala o činjenicama važnim za ovu krivičnu stvar, a koje su se odnosile
na to da ona okrivljenom K.B. nikada nije davala bilo kakve stvari da nosi
njenom sinu K.M., dok je ovaj bio u I.z. ili pak na izdržavanju kazne, te da
je par mjeseci prije nego što je uhapšen njen sin, ona istog vodila na
Odjeljenje neuropsihijatrije u O.b. u N., a zbog odvikavanja od upotrebe
opojnih droga, sa kojeg odjeljenja je njen sin poslije dva dana liječenja
pobjegao.  
Sud nije prihvatio iskaz svjedoka K.M. iz istražnog postupka da nije uživalac
opojnih droga i psihoaktivnih supstanci, obzirom da je iskaz ovog svjedoka u
ovom dijelu potpuno obesnažen iskazom svjedoka K.N., njegove majke, iz kojeg
iskaza se utvrđuje da je ona svog sina M. vodila na Odjeljenje
neuropsihijatrije u O.b. u N., a zbog odvikavanja od upotrebe opojnih droga,
odakle je M., nakon dva dana liječenja pobjegao.  
Na osnovu naprijed izložene činjenične gradje, koja proizilazi iz sadržine
dokaza provedenih na glavnom pretresu, ovaj sud je nesumnjivo zaključio da su
se u radnjama okrivljenog K.B. stekla sva obilježja bića krivičnog djela
omogućavanje uživanja opojnih droga u pokušaju iz čl.301 st.1 KZ u vezi čl.20
KZ. Okrivljeni je dana 04.12.2009.godine u prostorijama Z.-a S., Opština D.,
pokušao da dá drugom trodon - supstancu proglašenu za opojnu drogu Rješenjem o
utvrdjivanju opojnih droga ( "SL List SRJ" br. 44/02 ) da je uživa, tako što
je u đonu patike sakrio 20 kapsula trodona, neto mase 1,95 grama, i zajedno sa
drugim stvarima stavio u kesu, a zatim je sa ovako skrivenom opojnom drogom u
vrijeme posjete ušao u službene prostorije Z.-a sa namjerom da opojnu drogu
preda pritvoreniku K.M. da je uživa ali je prilikom pretresa stvari od strane
službenih lica otkriven i spriječen u dovršenju djela.  
Naime, okrivljeni u odbranama datim u pretkrivičnom i istražnom postupku nije
sporio da su dana 04.12.2009.godine, kada je bio u posjeti svom bratu od
strica K.M. u Z.-u u S., službenici Z.-a, prilikom pretresa, u đonu od patike,
koju je sa ostalim stvarima  u kesi trebao predati K.M., pronašli tablete.  
Iz potvrde o privremeno oduzetim predmetima Uprave policije Ispostava
Danilovgrad Ku.br.87/09 od 04.12.2009.godine, izdate na ime okrivljenog,
nalaza i mišljenja vještaka hemijske struke dipl.ing. D.R. i saslušanja ovog
vještaka sa glavnog pretresa, utvrdjuje se da je tom prilikom od okrivljenog
oduzeto 20 kapsula trodona, neto mase 1,95 grama, koji je supstanca proglašena
za opojnu drogu Rješenjem o utvrđivanju opojnih droga (Sl.list SRJ br.44/02).  
Okrivljeni K.B. u odbranama datim u pretkrivičnom i istražnom postupku je
naveo da ga je njegova strina K.N. zamolila da podje do zatvora u S.u da
posjeti K.M., da mu pri tom odnese i neke stvari i to čaršav, jastučnicu i
jorgansku navlaku, a da mu je nepoznati momak dao patike da odnese K.M., što
je on sve prihvatio, pri tom ističući da nije znao da su tablete koje su mu
pronadjene bile u patikama. Ovakva odbrana okrivljenog K.B. u potpunosti je
obesnažena iskazom svjedoka K.N., iz kojeg iskaza proizilazi da K.N. nikada
okrivljenom K.B. nije davala bilo kakve stvari da nosi njenom sinu K.M., dok
je ovaj bio u zatvoru u S.. Zbog toga je odbrana okrivljenog neistinita, a uz
to i lišena svake logike, jer je nelogično da okrivljeni od nepoznatog momka
uzima pošiljku za svog brata od strica, navodno ne provjeravajući sadržinu
pošiljke i sračunato je data u cilju izbjegavanja krivične odgovornosti. Iz
iskaza svjedoka K.N. proizilazi i da je njen sin K.M., par mjeseci prije nego
što je uhapšen, bio na Odjeljenju neuropsihijatrije u O.b. u N., a zbog
odvikavanja od upotrebe opojnih droga, koju upotrebu ne spori ni svjedok K.M.
u iskazu datom na glavnom pretresu, a što je svakako okrivljenom K.B. bilo
poznato, jer mu je K.M. brat od strica, pa sud izvodi zaključak da je upravo
okrivljeni K.B., znajući da njegov brat od strica K.M. konzumira opojne droge,
prethodno u djonu patike sakrio 20 kapsula trodona i zajedno sa drugim
stvarima stavio u kesu, a zatim je, nakon što je ušao u službene prostorije
Z.-a, a sa namjerom da opojnu drogu preda K.M. da je uživa, prilikom pretresa
stvari od strane službenih lica otkriven i spriječen u dovršenju djela. Na
ovaj način okrivljeni K.B. je pokušao da dá drugom opojnu drogu da je uživa.  
Krivično djelo omogućavanje uživanja opojnih droga iz čl.301 st.1 KZ  čini
onaj ko navodi drugog na uživanje opojne droge ili mu daje opojnu drogu da je
uživa on ili drugo lice ili stavi na raspolaganje prostorije radi uživanja
opojne droge ili na drugi način omogućuje drugom da uživa opojnu drogu, dok
pokušaj krivičnog djela, u smislu čl.20 KZ, postoji ako neko sa umišljajem
započne izvršenje krivičnog djela, ali ga ne dovrši. Okrivljeni je, s obzirom
na naprijed navedeno činjenično utvrđenje, pokušao da dá drugom opojnu drogu
da je uživa.  
Sud je cijenio psihički odnos okrivljenog prema izvršenom krivičnom djelu, pa
je utvrdio da je okrivljeni predmetno krivično djelo učinio sa direktnim
umišljajem. Okolnost da je zabranjeno drugim licima davati opojnu drogu da je
uživaju je okrivljenom svakako bila poznata. Znači, kod okrivljenog je
postojala svijest o svim obilježjima krivičnog djela i htjenje njegovog
izvršenja.  
Krivično djelo za koje je okrivljeni oglašen krivim je krivično djelo sa
blanketnom dispozicijom, pa je kod ovog krivičnog djela pored navođenja
činjenica i okolnosti koje čine obilježje ovog krivičnog djela, a o kojima se
sud izjasnio, bilo nužno navesti i materijalno-pravni propis od kojeg zavisi
postojanje ovog djela. Naime, trodon je supstanca koja je proglašena za opojnu
drogu Rješenjem o utvrđivanju  opojnih droga ("Sl.list SRJ" br. 44/02).  
Zbog toga su se u radnjama okrivljenog K.B. stekla sva bitna obilježja  bića
krivičnog djela omogućavanje uživanja opojnih droga u pokušaju iz čl.301 st.1
KZ u vezi čl.20 KZ, zbog čega ga je valjalo oglasiti krivim.  
Sud je cijenio i druge dokaze provedene na glavnom pretresu pa je našao da su
bez uticaja na drugačije presuđenje u ovoj krivično-pravnoj stvari.  
Sud je prilikom odlučivanja o kazni imao u vidu sve okolnosti na strani
okrivljenog u smislu čl.42 KZ, pa je od olakšavajućih okolnosti našao da je
mlad, a od otežavajućih okolnosti da je osudjivan presudom Višeg suda u
Podgorici K.br. 85/2007 od 10.02.2009.godine zbog krivičnog djela iz čl. 250
st. 1 KZ na kaznu zatvora u trajanju od 9 mjeseci, što je utvrdjeno iz
citiranog izvoda iz kaznene evidencije, pa je sud okrivljenog osudio na kaznu
zatvora u trajanju od 3 (tri) mjeseca, ublažavajući mu kaznu ispod zakonskog
minimuma shodno čl.45 KZ, a u vezi čl.20 KZ, jer se za pokušaj učinilac može
blaže kazniti, a u okviru granica propisanih čl.46 KZ, kojom kaznom će se
postići svrha kažnjavanja iz čl.32 KZ i na taj način dovoljno uticati na
okrivljenog da ubuduće ne vrši ista ili slična krivična djela, a u okviru
opšte svrhe propisivanja i izricanja krivičnih sankcija iz čl.4 st.2 KZ.  
U izrečenu kaznu, shodno čl.51 KZ, okrivljenom se ima uračunati vrijeme za
koje je bio zadržan od strane Uprave policije Ispostava Danilovgrad od
04.12.2009. godine do 05.12.2009. godine.  
Na osnovu čl.301 st.3 KZ, od okrivljenog K.B. oduzeto je 20 kapsula opojne
droge trodona, neto mase 1,95 grama i određeno je da se iste imaju uništiti.  
O troškovima krivičnog postupka odlučeno je na osnovu čl. 226 i 229 ZKP-a, pa
kako je okrivljeni oglašen krivim obavezan je da na ime troškova krivičnog
postupka, uplati ovom sudu iznos od 27,50 eura, koji iznos predstavlja nagradu
odmjerenu vještaku hemijske struke dip.ing D.R., kao i da plati iznos od 30,00
eura na ime sudskog paušala  koji je odmjeren shodno složenosti i trajanju
postupku uz ocjenu imovinskih prilika okrivljenog, a sve u roku od 15 dana po
pravosnažnosti presude.  
Na osnovu izloženog, a primjenom čl.374 ZKP-a, odlučeno je kao u izreci.  
ZAPISNIČAR                                                             S U D I
J A,
Slobodanka Bojanić, s.r                                         Vladimir
Novović, s.r  
PRAVNA POUKA : Protiv ove presude dozvoljena je žalba Višem sudu u Podgorici
u roku od 8 dana, od dana prijema pismenog otpravka presude, a preko ovog
suda.  
D-na:
- ODT-Podgorica
- Okrivljenom  