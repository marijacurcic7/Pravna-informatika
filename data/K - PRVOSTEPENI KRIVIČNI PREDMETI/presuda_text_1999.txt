K.29/11
U IME NARODA  
VIŠI SUD U PODGORICI, u vijeću sastavljenom od sudije Jović Dragoja, kao
predsjednika vijeća i sudija porotnika Đurović Ljiljane i Milović Boška, kao
članova vijeća, uz učešće namještenika Anele Mulić, kao zapisničara, u
predmetu protiv optuženog J. M., zbog krivičnog djela neovlašćena proizvodnja,
držanje i stavljanje u promet opojnih droga iz čl. 300 st. 1 KZ-a u sticaju sa
krivičnim djelom neovlašćeno držanje oružja i eksplozivnih materija iz čl. 403
st. 1 KZ-a, nakon održanog glavnog i javnog pretresa dana 08.04.2011. godine,
kome su prisustvovali Sanja Jovićević zamjenik Višeg državnog tužioca u
Podgorici, optuženi i njegov branilac advokat Đ. S., po zamjeničkom punomoćju
advokata Č. R., donio je i 11.04.2011. godine javno objavio  
P R E S U D U
Optuženi J. M., rođen ..., državljanin Crne Gore, nezeposlen, pismen, završio
srednju saobraćajnu školu, lošeg imovnog stanja, neosuđivan,  
K R I V  J E
Zato što je:  
I Dana 13.01.2011. godine u Podgorici, neovlašćeno radi prodaje držao opojnu
drogu heroin - supstancu proglašenu za opojnu drogu Rješenjem o utvrđivanju
opojnih droga ("Sl.1ist SRJ" br. 44/02), na način što je u kutiji cigareta
marke "Marlboro" držao opojnu drogu heroin zapakovanu u jedan PVC zamotuljak
mase 50,35 gr, koju opojnu drogu je prilikom nailaska ovlašćenih službenika
Područne jedinice Podgorica odbacio od sebe, a koja je od strane okrivljenog
bila namijenjena daljoj neovlašćenoj prodaji  
- čime je izvršio krivično djelo neovlašćena proizvodnja, držanje i
stavljanje u promet opojnih droga iz čl. 300 st. 1 Krivičnog zakonika,  
II Dana 13.01.2011. godine u Podgorici, u ul. V Proleterske, neovlašćeno
nabavio i nosio vatreno oružje - pištolj marke "Zastava" kaI. 6,35mm,
fabričkog broja ... sa tri komada municije za isti, na način što je suprotno
čl. 15 i 11 Zakona o oružju označeni pištolj nabavio bez odobrenja nadležnog
državnog organa i nosio na javnom mjestu tako što je isti nosio za pasom  
- čime je izvršio krivično djelo - nedozvoljeno držanje oružja i eksplozivnih
materija iz čl. 403 st. 1 Krivicnog zakonika,  
pa mu sud primjenog navedenog zakonskog propisa i čl. 36, 42 i 48 st. 1 KZ,
prethodno utvrđuje pojedinačne kazne, i to:  


za krivično djelo neovlašćena proizvodnja, držanje i stavljanje u promet opojnih droga iz čl. 300 st. 1 Krivičnog zakonika, kaznu zatvora u trajanju 2 (dvije) godine i 7 (sedam) mjeseci,  


za krivično djelo nedozvoljeno držanje oružja i eksplozivnih materija iz čl. 403 st. 2 Krivičnog zakonika, kaznu zatvora u trajanju od 6 (šest) mjeseci,  


te uz dalju primjenu čl. 48 st. 2 tač. 2 i čl. 51 KZ, kao i čl. 364 Zakonika o
krivičnom postupku,  
O S U Đ U J E
na jedinstvenu kaznu zatvora u trajanju od 3 (tri) godine u koju mu se
uračunava vrijeme provedeno u pritvoru počev od 13.01.2011. godine, pa
nadalje.  
Na osnovu čl. 300 st. 6 i čl. 75 KZ optuženom J. M. se trajno oduzima 50,35
grama opojne droge heroina, koja se po pravosnažnosti presude ima uništiti,
kao i pištolj marke “Zastava”, kal. 6,35 mm, fabričkog broja ... sa tri komada
municije istog kalibra.  
Optuženi se obavezuje na plaćanje paušala u iznosu od 100,00 eura, kao
troškova krivičnog postupka, u roku od 15 dana po pravosnažnosti presude.  
O b r a z l o ž e n j e
Više državno tužilaštvo u Podgorici optužnicom Kt.br. 8/11 od 08.02.2011.
godine, koju je zastupao pomenuti zamjenik stavilo je na teret optuženom J. M.
izvršenje krivičnog djela neovlašćena proizvodnja, držanje i stavljanje u
promet opojnih droga iz čl.300 st.1, KZ, u sticaju sa krivičnim djelom
neovlašćeno držanje oružja i eksplozivnih materija iz čl.403 st.1 Krivičnog
zakonika, koja su činjenično opisana u izreci presude.  
Sud je na zapisniku o glavnom pretresu naveo da je u dokaznom postupku u
skladu sa zakonom pročitao službenu zabilješku Uprave policije PJ Podgorica Ku
br. 37/11 od 15.01.2011. godine, zapisnik o pretresanju lica Uprave policije
PJ Podgorica Ku br. 37/11 od 13.01.2011. godine, potvrdu Uprave policije PJ
Podgorica Ku br. 37/11 od 13.01.2011. godine o privremeno oduzetim predmetima,
potvrdu Uprave policije PJ Podgorica Ku br. 37/11 od 13.01.2011. godine o
privremeno oduzetim predmetima, Izvještaj Forenzičkog centra Danilovgrad o
vještačenju br. 189/11, Izvještaj Forenzičkog centra Danilovgrad o balističkom
vještačenju br. 190/11, Izvještaj iz kaznene evidencije za okrivljenog izdat
od Uprave policije PJ Nikšić br. 160 od 26.01.2011. godine, te je izvršio uvid
u fotoelaborat Uprave policije PJ Podgorica br. 17-28-244-27/126 i
fotoelaborat koji je sastavni dio izvještaj o vještačenju br. 189/11, pa će ti
dokazi nadalje biti ocjenjeni i obrazloženi u smislu čl. 18, 360 i 369
Zakonika o krivičnom postupku.  
Optuženi J. M. u svojoj odbrani nije sporio da je 13.01.2011. godine, u
Podgorici kupio 50 gr heroina za iznos od 400 eura, od lica čiji identitet
nije htio da otkrije, zbog straha za ličnu i bezbjednost svoje porodice. Tvrdi
da je nabavio za lične potrebe, jer je povremeno uživao heroin u zadnjih
nekoliko godina, dok je duži prekid u konzumiranju imao u periodu od oktobra
do decembra 2010. godine. U tom vremenu se nalazio u pritvoru i kada mu je
ukinut, nakon izrečene kazne zatvora, nije odmah po izlasku nastavio sa
uzimanjem opojne droge, koju je kupovao na ulici, zato što se tamo najlakaše
nabavlja. Najčešće je kupovao za 50 eura tzv. petice - pakovanje od 5 grama
heroina, koliko je i dnevno konzumirao, a novac je dobijao od tetke iz
inostranstva i majke koja ga je finansijski pomagala, te strica koji mu je
povremeno davao određene novčane iznose.  
Na kraju je naveo, da je u prvoj polovini januara mjeseca ove godine trebalo
je da ode na zimovanje u Kolašin, ali je 13.01.2011. godine prilikom kontrole
bio zaustavljen u naselju Stari Aerodrom od strane policijskih službenika,
kada su mu i oduzeti opojna droga i oružje sa municijom, ne sporeći navode iz
službene zabilješke, da se prije toga oglušio o naređenje inspektora i da je u
pokušaju bjekstva odbacio od sebe kutiju od cigareta marke "Malbooro" u kojoj
se nalazio zamotuljak sa sadržajem heroina.  
U vezi optužbe pod tačkom II nije sporio da je tom prilikom policija pronašla
kod njega pištolj marke "Zastava" kal. 6,35 mm, koji je kupio po izlasku iz
Istražnog zatvora da bi se zaštitio od lica čije je ime naveo i koji mu je u
jednom konfliktu u oktobru mjesecu prošle godine nanio tjelesne povrede.
Prilikom te kupovine dobio je i 3 metka, ali nije želio da  kaže ime lica kome
je platio za to oružje i municiju ukupno 120,00 eura.  
Iz sadržine službene zabilješke Uprave policije PJ Podgorica Ku br. 37/11
sačinjene 13.01.2011. godine, koja je službeno zavedena 15.01.2011. godine,
proizilazi da su ovlašćeni službenici primijetili J. M. u ulici V Proleterske,
na Starom Aerodromu, u večernjim satima kako izlazi iz jednog taksi vozila, pa
se pri pokušaju njegove identifikacije i naređenja da se zaustavi radi
obavljanja kontrole dao u bjekstvo, te da je nakon 50-ak metara lišen slobode
i od njega oduzeta jedna kutija cigareta marke "Malbooro" koju je odbacio od
sebe i u kojoj se nalazio veći PVC zamotuljak, sa sadržinom svijetlo braon
supstance nn porijekla, za koju se predpostavilo da se radi o opojnoj drogi
heroin, o čemu je okrivljenom izdata potvrda o privremeno oduzetim stvarima Ku
br. 37/11 od 13.01.2011. godine, službeno zavedena 15.01.2011. godine.  
Takođe je tom prilikom kod njega prilikom pretresa za pasom trenerke pronađen
pištolj marke “Zastava”, kal. 6,35 mm, fabričkog broja ... sa tri komada
municije istog kalibra, o čemu je sačinjen zapisnik o pretresanju lica Uprave
policije PJ Podgorica Ku br. 37/11 i izdata potvrda o privremeno oduzetim
predmetima Ku br. 37/11 od 13.01.2011. godine, koja je službeno zavedena
15.01.2011. godine, zajedno sa drugim oduzetim stvarima koje su njoj bliže
navedene, ali nijesu vezane ni za jednu od odlučnih činjenica koje se tiču
predmeta optuženja. Naprijed navedeno mjesto, kao i stvari koje su tom
prilikom od strane optuženog odbačene i kod njega pronađene bliže su vidljivi
iz fotografija koje se nalaze u fotoelaboratu Uprave policije PJ Podgorica br.
17-28-244-27/126, u koji je sud izvršio uvid.  
Kada se dio odbrane optuženog J. M., službene zabilješke i potvrda o
privremeno oduzetim stvarima koje glase na njegovo ime dovedu u vezu sa
Izvještajem Forenzičkog centra Danilovgrad o vještačenju br. 189/11,
sačinjenim od strane dipl. hemičara N. G., onda se otklanja svaka dilema o
vrsti i količini opojne droge koja je tom prilikom oduzeta. Na osnovu ovih
dokaznih sredstava sud je nesumnjivo izveo zaključak da praškasta materija
koja se nalazila u ručno pravljenom zamotuljku od plastične kese oduzete od
J., koji je dostavljen na vještačenje, predstavlja opojnu drogu heroin, te da
hemijski naziv supstance koja sadrži - dijacetilmorfin djeluje na nervni
sistem i izaziva stanje zavisnosti, pa je samim tim i jasno u kojoj mjeri je
opasan da ugrozi zdravlje ljudi.  
S tim u vezi, u naprijed navedenim Izvještajem je bliže navedeno da je na
analizu dostavljena jedna kutija cigareta “Malboro”, u kojoj se nalazio jedan
ručno pravljeni zamotuljak od plastične kese neto mase m=50,35 grama oduzetih
od J. M., sa sadržajem  praškaste materije braon boje, čiji je izgled vidljiv
iz fotoelaborata, koji čini sastavni dio navedenog izvještaja.  
Objašnjavajući postupke prilikom vršenja hemijske analize tih uzoraka,
istaknuto je, da je to rađeno preliminarnim hemijskim testovima, metodom
tankoslojne hromatografije i metodom infracrvene spektrometrije na aparatu
FTIR marke Nicolet 380 sa mikroskopom ATR tehnikom. Bliže pojašnjavajući metod
tankoslojne hromatografije (TLC) navedeno je da se ona zasniva na razdvajanju
komponenti na osnovu različite raspodjele ispitivane supstance između
stacionarne i mobilne faze, te da se nakon razdvajanja i vizuelizacije
pogodnim reagensom, na osnovu Rf - vrijednosti boje mrlje pod UV i VIS
svjetlosti utvrđuje identitet supstance. U vezi metode infracrvena
spektrometrija je navedeno da se on zasniva na apsorpciji infracrvenog
zračenja od strane ispitivanog jedinjenja pri čemu se dobija apsorpcioni
spektar koji se upoređuje sa bazom podataka i na taj način utvrđuje identitet
supstance.
Nadalje je pojašnjeno, da se metoda gasne hromatografija sa masenim
spektrometrom (GC/MS) zasniva na razdvajanju komponenti u hromatografskoj
kapilarnoj koloni, te njihova kasnija fregmentacija i analiziranje vrši pomoću
masenog spektrometra, a dobijeni rezultati softverski obrađuju i porede sa
bazom podataka.
Dakle, naprijed navedenim metodama je utvrđeno da dostavljeni uzorak sadrži
opojnu drogu heroin koja se pod tim nazivom i hemijskim sastavom –
dijacetilmorfin nalazi pod rednim brojem 231 u Rješenju o utvrđivanju opojnih
droga (Sl. List br. 44/02).
Sud je izveo zaključak o dokazanosti te činjenice sa razloga što je na jedan
krajnje stručan i potpun način analiziran dostavljeni materijal i obrađen
njegov hemijski sastav, pa stranke u vezi tačnosti navedenog mišljenja nijesu
imale nikakvih primjedbi ni pojašnjenja.  
Dakle, kada se pojedinačno analizira odbrana optuženog onda se nesumljivo
izvodi zaključak da je on znao da kod sebe drži praškastu materiju koja
predstavlja opojnu drogu, jer je u svojoj odbrani jasno naveo da nekoliko
godina konzumira heroin, pa je prema objektu radnje ovog krivičnog djela
ispoljio svijest u sigurnost svojstva te materije, te je očigledno htio da je
drži, iako je znao da to čini neovlašćeno, jer je opšte poznata činjenica da
se opojne droge ne mogu nabavljati od fizičkih lica, odnosno da proizvodnju i
njihov promet mogu vršiti samo pravna lica koja ispunjavaju propisane uslove u
skladu sa Zakonom o proizvodnji i prometu opojnih droga.  
Međutim, za razliku od naprijed navedenih neosporavanih činjenica optuženi je
negirao namjeru za daljom prodajom opojne droge ističući da je nabavio za
lične potrebe, što je branilac iskoristio da ga predstavi kao zavisnika i
predloži da se ta činjenica utvrdi putem vještaka odgovarajuće struke.  
Sud je takav predlog odbio, jer je argumentacija optuženog kojm je želio sebe
takvim predstaviti u suprotnosti sa opšte poznatom činjenicom da nagli prekid
uzimanja opijata poslije dugotrajne upotrebe dovodi do brojnih i izraženih
tegoba koje optuženi uopšte nije osjećao za vrijeme njegovog dvomjesečnog
boravka u pritvoru kao i da uzimanje jednakih doza u relativno kratkom vremenu
izaziva toleranciju i potrebu za njihovim povećanjem, pa je očigledno takva
tvrdnja iznijeta u cilju prikrivanja njegove namjere za daljom prodajom.  
Prema tome, naprijed navedeni razlozi koji ukazuju na neprihvatljivost tako
iznijetih tvrdnji, uz ukupnu količinu opojne droge od 50,35 grama i javno
mjesto na kojem se odbacivanjem od sebe pokušao osloboditi prilikom
intervencije policijskih službenika, ukazuju da je bila namijenjena prodaji,
čega je optuženi bio svjestan i upravo je htio držati u tom cilju. Kako je
znao da ta materija ima svojstvo opojne droge on je to stanje svjesti i volje
ispoljio i u odnosu na posledicu, koja se kao što je poznato ogleda u
apstraktnoj opasnosti za zdravlje ljudi i smatra se da je nastupila, čim je
izvršen alternativni oblik radnje izvršenja koji mu je stavljen na teret, te
se u takvom njegovom ponašanju stiču sva zakonska obilježja krivičnog djela
neovlašćena proizvodnja, držanje i stavljanje u promet opojnih droga iz čl.
300 st. 1 KZ-a.  
U vezi optuženja pod tačkom II, kada se sadržina dijela navedenog zapisnika o
pretresanju lica i potvrde o privremeno oduzetim stvarima dovede u vezu sa
jednim dijelom odbrane optuženog, onda se nesumnjivo izvodi zaključak da je
optuženi u vrijeme, mjestu i na način bliže opisan u izreci, bio svjestan da
na javnom mjestu neovlašćeno nosi vatreno oružje  spremno za upotrebu obzirom
da je iz Izvještaja Forezničkog centra Danilovgrad o balističkom vještačenju
br. 190/11,  na koji stranke nijesu imale primjedbi u pogledu njegove
stručnosti i tačnosti,  utvrđeno da je isti funkcionalan i da se iz njega može
ispaljivati pištoljska municija kalibra 6,35 mm. S tim u vezi, on je takođe
znao da je u njegov posjed došao na način suprotan zakonu, jer ga je kupio od
fizičkog lica, pa je imajući u vidu vrijeme njegovog držanja pokazao i htjenje
za izvršenjem te zabranjene radnje, čime se u takvom njegovom ponašanju stiču
sva zakonska obilježja krivičnog djela nedozvoljeno držanje oružja i
eskplozivnih materija iz čl. 403 st. 1 KZ-a.  
Sud smatra neprihvatljivim navođenje razloga koji su mu poslužili kao
opravdanje za nabavljanje predmetnog oružja i municije, jer se poslovima
zaštite bezbjednosti građana bave ovlašćeni organi, a ne pojedinci koji bi na
takav način preuzimali pravdu u svoje ruke.  
Prilikom utvrđivanja navedenih kazni kao i odlučivanja o visini jedinstvene
kazne zatvora sud je od okolnosti koje utiču da kazna bude veća ili manja kao
olakšavajuću uzeo u obzir njegovu raniju neosuđivanost koja je utvrđena na
osnovu Izvoda iz kaznene evidencije Uprave policije PJ Nikšić br. 160 od
26.01.2011. godine, kao i činjenicu da se radi o relativno mladoj osobi ( 24
godine), dok od otežavajućih nije posebno nijednu konstatovao.  
Sud je cijeneći navedene okolnosti, kao i stepen krivice optuženog za izvršena
krivična djela izrekao jedinstvenu kaznu u trajanju od 3 godine, smatrajući da
je takva kazna srazmjerna njihovoj težini i neophodna u okviru opšte svrhe
krivičnih sankcija (čl. 4) za ostvarivanje i svrhe kažnjavanja koja je bliže
propisana u čl. 32 Krivičnog zakonika.  
Primjenom čl. 51. KZ sud je optuženom u izrečenu kaznu zatvora uračunao
vrijeme provedeno u pritvoru i lišenja slobode u vidu zadržavanja od strane
ovlašćenih policijskih službenika PJ Podgorica, počev od 13.01.2011. godine,
pa nadalje na osnovu odluka iz spisa predmeta.  
Sud je vezan imperativnom normom iz čl. 300 st. 6 i čl. 75 Krivičnog zakonika
izrekao mjeru bezbjednosti oduzimanja 50,35 grama opojne droge heroina, kao
predmete izvršenja ovog krivičnog djela, koja se po pravosnažnosti presude ima
uništiti, kao i na osnovu čl. 75 u izreci bliže označenu vrstu i količinu
vatrenog oružja i municije.  
Kako je sud optuženog oglasio krivim, to ga je na osnovu čl. 202 u vezi čl.
199 ZKP-a obavezao na plaćanje paušala od 100,00 eura, kao dijela troškova
krivičnog postupka, obzirom na trajanje i složenosti potupka, te njegovo
imovno stanje.  
Sa iznijetog odlučeno je kao u izreci ove presude.  
VIŠI SUD U PODGORICI
Dana 11.04.2011. godine  
ZAPISNIČAR
PREDSJEDNIK VIJEĆA - SUDIJA
Mulić Anela, s.r
Dragoje Jović, s.r  
PRAVNA POUKA: Protiv ove presude može se izjaviti žalba Apelacinom sudu CG u
roku od 15 dana od dana prijema prepisa, a preko ovog suda.  
Tačnost otpravka tvrdi i ovjerava
Ovlašćeni službenik suda
Mulić Anela  