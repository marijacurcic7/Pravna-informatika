K.br.76/11
U IME NARODA
VIŠI SUD U PODGORICI, u vijeću sastavljenom od sudije Jović Dragoja, kao
predsjednika vijeća i sudija porotnika Djurović Lj. i Milović Boška, kao
članova vijeća, uz učešće namještenika suda Ane Gogić, kao zapisničara, u
predmetu protiv optužene Š. LJ., zbog krivičnog djela nesavjesno pružanje
ljekarske pomoći iz čl.290 st.1 KZ, nakon održanog glavnog i javnog pretresa
dana 21.07.2011. godine, kome su prisustvovali Medenica Lepa zamjenik Višeg
državnog tužioca u Podgorici, optužena i njen branilac Dj. D., advokat iz
Podgorice,  te punomoćnik oštećene porodice M. A., advokat iz Podgorice, donio
je i 22.07.2011. godine javno objavio  
PRESUDU
Optužena Š. LJ., rodjena ..., državljanka Crne Gore, ljekar, zaposlena u
Kliničkom centru Crne Gore u Podgorici, završila Medicinski fakultet, neudata,
bez djece, srednjeg imovnog stanja, neosudjivana  
KRIVA    JE
Zato što je:  
Dana 31.10.2005. godine, oko 11,00 časova, u Podgorici, kao ljekar
specijalizant interne medicine u kardio centru u Urgentnom bloku Kliničkog
centra Crne Gore, pri pružanju ljekarske pomoći, oštećenoj Đ. Lj. primijenila
očigledno nepodoban način liječenja i uopšte očigledno nesavjesno postupala,
na način što je protivno pravilima medicinske nauke i struke, i bez
konsultacije sa ljekarima kardiološke struke, uz puno nerealnog samopouzdanja,
pri liječenju oštećene, koja je sa simptomima bola u grudima i visokog krvnog
pritiska dovedena u Urgentni blok kao hitan slučaj, po uputu iz hitne
medicinske pomoći, gdje joj je istog dana u tri navrata ukazivana medicinska
pomoć zbog oboljenja srčanog mišića, primijenila očigledno nepodoban način
liječenja jer i pored dobijenih značajnih parametara EKG snimka koji je
ukazivao na postojanje apsolutne aritmije uz izraženu anterolateralnu ishemiju
te povećane vrijednosti enzima CK i LH koji su ukazivali na razvoj akutnog
infarkta srčanog mišića oštećene, nije postavila pravu dijagnozu - sumnja na
nastanak infarkta srčanog mišića i oštećenu odmah prevela  na Odjeljenje
intenzivne njege, što predstavlja opšte prihvaćen standard u internoj medicini
i kardiologiji, već je propisivanjem terapije u vidu lijeka protiv bolova,
otpustila oštećenu i preporučila joj odlazak kod kardiologa i uzimanje redovne
terapije, iako je bila svjesna da kod takve kliničke slike oštećene po
pravilima medicinske nauke i prakse može doći do pogoršanja zdravstvenog
stanja pa je na to pristala, i time prouzrokovala pogoršanje njenog
zdravstvenog stanja,  
- čime je izvršila krivično djelo nesavjesno pružanje ljekarske pomoći iz
čl.290 st.1 KZ,  
pa joj sud primjenom navedenog zakonskog propisa, te čl. 42, 52, 53, 54 KZ i
čl. 364 Zakonika o krivičnom postupku, i z r i č e  
USLOVNU OSUDU
kojom optuženoj utvrđuje kaznu zatvora u trajanju od 1 (jedne) godine i
istovremeno određuje da se ta kazna neće izvršiti ako u roku od 3 ( tri)
godine, od dana pravosnažnosti presude, ne izvrši novo krivično djelo.  
Oštećena porodica pokojne Đ. Lj. upućuje se da imovinsko pravni zahtjev za
naknadu štete u cjelini ostvaruje u parničnom postupku.  
Optužena se obavezuje na plaćanje troškova krivičnog postupka u iznosu od
1.077,50 eura, kao i paušal od 150,00 eura u roku od 15 dana po pravosnažnosti
presude.  
Obrazloženje
Više državno tužilaštvo u Podgorici optužnicom Kt.br.40/08 od 22.12.2008.
godine koju je zastupao pomenuti zamjenik stavljeno je na teret Š. Lj.
izvršenje krivičnog djela teško djelo protiv zdravlja ljudi iz čl.302 st.2 u
vezi čl.290 st.1 KZ-a, ali je sud na osnovu rezultata izvedenih dokaza
prilagodio činjenični opis i pravnu oznaku djela, kao u izreci presude.  
Sud je na zapisnicima o glavnom pretresu naveo da je u dokaznom postupku u
skladu sa zakonom saslušao svjedoke Dj. N. i K. B., te je pročitao nalaz i
mišljenje Medicinskog fakulteta - Instituta za sudsku medicinu Beograd
br.364/07 od 31.12.2007. godine i neposredno izjašnjenje njegovog predstavnika
dr M. O. sa zapisnika o glavnom pretresu od 15.12.2009. godine, kao i tri
izvještaja JZU Doma zdravlja - Hitne medicinske pomoći od 30.10 i 31.10.2005.
godineza oštećenu Đ. Lj., uput JZU Doma zdravlja -  Hitne medicinske pomoći od
31.10.2005. godine, spisak primljene terapije za pokojnu Đ. Lj., izvršio je
uvid i pročitao ekokardiogram KC CG od 23.09.2005. godine JZU Dom zdravlja -
hitne medicinske pomoći Urgentnog centra Crne Gore, labaratorijski nalaz KC CG
- Urgentnog bloka od 31.10.2005. godine, izvještaj ljekara specijaliste KC CG
dr Lj Š od 31.10.2005. godine, poziv hitnoj medicinskoj pomoći od 31.10.2005.
godine, izvještaj ljekara specijaliste Urgentnog bloka KC CG Podgorica o smrti
Đ. Lj. od 31.10.2005. godine, protokol dežurstva u internoj ambulanti
Urgentnog centra koji se odnosio za period od 01.10. do 31.10.2005. godine,
izvod iz protokola dežurstva Urgentnog centra, za zajedničke oblasti medicine
internu, neurologiju, infektivnu i psihijatriju za dan 31.10.2005. godine i
izvod iz kaznene evidencije za optuženu Š. Lj. Uprave policije PJ Podgorica
br. 11-245/09-9814/2-1414 od 15.05.2009. godine, pa će ti dokazi nadalje biti
ocijenjeni i obrazloženi u smislu čl.18, 360 i 369 ZKP-a.  
Optužena u svojoj odbrani nije sporila da je dana 30.10.2005. godine, kao
dežurni ljekar i specijalizant interne medicine, u Urgentnom bloku Kliničkog
centra Crne Gore, pružila medicinsku pomoć pacijentkinji Dj. Lj., koja je, oko
11 časova, dovedena u pratnji članova njene porodice. Prije pregleda upznala
se sa obimnom medicinskom dokumentacijom koju je imala kod sebe i zaključila
da se radi o srčanom bolesniku koji je iz Hitne pomoći došao sa povišenim
krvnim pritiskom i bolom u grudima, pa joj je izmjerila krvni pritisak,
naložila da se uradi EKG i uzme krv radi laboratorijske analize enzima.
Rezultati pregleda ukazivali su da nije bilo potrebe za njenom
hospitalizacijom, jer EKG zapis nije ukazivao na postojanje infrakta miokarda,
kao ni nivo srčanih enzima, koji u odnosu na referentne vrijednosti nije bio
pet puta veći, niti je potreba za bolničkim liječenjem proizilazila iz
prethodno prikupljene medicinske dokumentacije. Ona je pojasnila, da je
elektrokardiogram ukazivao na tzv. "blok lijeve grane" i u poredjenju sa
ranije uradjenim EKG-om nije otkrivao neke druge promjene, pa je nakon
ordinirane terapije i nestanka bola, pustila kući i savjetovala da se
pridržava ranije propisane terapije i javi kardiologu radi ambulatnog
pregleda.
Optužena je svoju odbranu na glavnom pretresu dopunila odgovorima na
postavljena pitanja i objašnjenjima da je, kao specijalizant u Internističkoj
amulanti Urgentnog bloka, imala pravo da zavisno od stanja pacijenta
samostalno odlučuje o potrebi njene hospitalizacije, te da povodom tih
pregleda nije imala obavezu da konsultuje kolege, ali je to u ovom slučaju
uradila stupajući u telefonski kontakt sa kardiologom čijeg se imena nije
mogla sjetiti.  
Svjedok Dj. N. je istakla da je njena majka imala dugogodišnje zdravstvene
probleme koji su bili internističke prirode i zahtijevali redovne kontrole
ljekara interniste i kardiologa i uzimanje propisane terapije. Medjutim, dana
31.10.2005. godine, nakon uzete terapije u jutarnjim satima zbog jakog bola
koji je osjećala u predjelu grudi odvela je u Hitnu pomoć, gdje joj je
izmjeren krvni pritisak - 220/110, uradjen EKG i nakon terapije i pada
pritiska je vraćena kući. Istog dana, nakon 17 časova, zbog povećanog pritiska
kontaktirala je, po dogovoru, ljekara Hitne pomoći koji je savjetovao ponovno
davanje terapije, ali je oko 02,45 časova usled jakih bolova u grudima, koji
su se širili prema vilici i obije ruke, ponovo pošli u istu zdravstvenu
ustanovu, gdje je uradjen EKG i data terapija. Nakon što su se vratile kući
oko 09,00 časova po treći put zbog istovjetnih problema otišle su u Hitnu
pomoć, gdje su joj dežurni ljekari uradili EKG, dali terapiju i oko 10,30
časova dobila je uput za pregled u Urgentnom bloku KC CG Podgorica. Negdje oko
11,00 časova primila je doktorka Lj. Š. koja nije željela da je sasluša, niti
pogleda dokumentaciju, govoreći da je ona ljekar koji zna šta treba da radi.
Nadalje je pojasnila, da je po nalogu ljekara uradjen EKG, izmjeren krvni
pritisak i uzeta krv radi analize, te je uključena u terapiju i infuzija. Ona
je posebno naglasila, da se zdravstveno stanje njene majke ni nakon primjene
terapije nije bitno promijenilo, pa je zamolila da je zadrži na bolničkom
liječenju ali je ona nakon izmjerenog pritiska koji je bio manji i uprkos tome
što bolovi nijesu prestajali, rekla da idu kući, rade kardiologu na redovnu
kontrolu, sa konsatacijom da njena majka nije za bolnicu. Urgentni blok su
napustile u 14,30 časova i nijesu otišle kući, zbog stanja u kome se nalazila
njena majka, pa je pokušala u dvije kardiološke amulante da zatraži pomoć, u
čemu nijesu uspjeli jer tamo nijesu pronašli nikoga od kardiologa. Negdje oko
20,00 časova ponovo je pozililo, izgubila je svijest i nešto kasnije u
Urgentnom bloku konstatovana je smrt njene majke.  
Svjedok B. K. navela je da je, direktor Centra za kardiologiju Kliničkog
centra Crne Gore i, neposredni šef optuženoj dr Lj. Š., te da je upoznata sa
tim dogadjajem koji je bio predmet neformalne rasprave na kolegijumu njihovog
odjeljenja. Sjeća se da je pacijentkinja kritične večeri dovedena u agonalnom
stanju, ali se ne sjeća da li je bila živa ili je samo konstatovana smrt.
Istakla je da je u opisu radnog mjesta dežurnog ljekara, iz oblasti interne
medicine, da pregleda pacijenta, tj. da uradi anamnezu, fizikalni nalaz,
izmjeri pritisak, uputi da se uradi EKG nalaz i ostale pretrage po nahodjenju
- rengen, skener i konsultacije sa ljekarima specijalistima u Kliničkom centru
Crne Gore. U vrijeme kada se to dogodilo dr Š., bez obzira na to što je
specijalizant, obavljala je dežurstvo u Urgentnom bloku iz razloga što je bilo
malo specijalista, a pravilnikom nije predvidjeno da specijalizant dežura.
Dežurstvo odredjuje direktor Interne klinike preko rasporeda, svakog prvog u
mjesecu za tekući mjesec. Nije joj poznato da li je optužena obavila
konsultacije sa ljekarom specijalistom, a uobičajna je praksa, da ljekar koji
prima pacijenta u Urgentni blok pregleda dokumentaciju koju donese, jer mu to
pomaže u postavljanju dijagnoze i odredjivanju terapije. Obaveza ljekara u
Urgentnom bloku je da nakon terapije sačeka i uvjeri se da li se promijenila
simtomatologija pacijenta, da eventualno uradi labaratoriju, po kojoj bi se
vidjelo da li postoji infrakt, a to je dvostruko gornja granica enzima, pa ako
tog podatka nema i ako su se bolovi smirili ljekar može pacijenta da vrati
kući, a u suprotnom je dužan da istog smjesti na odjeljenje ili koronarnu
jedinicu ili, makar, da konsultuje kardiologa. Ljekar u urgentnom bloku ne
može da tumači i uporedjuje EKG snimke, već je obaveza da pacijenta uputi
kardiologu, koji je jedini kompetentan da uradi nalaze i postavi dijagnozu. Na
kraju je navela da specijalizant u Urgentnom centru traži konsultacije sa
dežurnim ljekarom internistom i kardiologom, a to procjenjuje sam na osnovu
težine slučaja.  
Iz tri izvještaja JZU Dom zdravlja - Hitne medicinske pomoći od 30.10. i
31.10.2005. godine na ime oštećene Dj. Lj. proizilazi da se pacijentkinja
istoj službi javljala u tri navrata i to dana 30.10.2005. u 8,10 čaosva kada
je pregledao dr N. i postavio dijagnozu CMP ish Compessata, DM, HTA, uradio
EKG: B.A.P. B L G, KTA 180/10 i dao terapiju Zorkaptil, dijazepam jednu
polovinu AMP 1/2 AMP lim. Qurinex amp; Dana 31.10.2005. godine kada ju je
pregledala dr B. koja je postavila dijagnozu CMP shr. com. izshemika, HTA, TA
190/10, TA2 190/10 i TA3 180/95 EKG sr 75/ min., i dala terapiju AMP lasik
II/iw i AMP dijazepam/i i istog dana u 10,22 časa kada je dr G. konstatovala
dijagnozu stenocardija, HTA TA 200/120, prepisala terapiju lasiks AMP iw i
dijazepam AMP 1/2 I.M uradjen je EKG i upućena internici UB.  
Iz uputa JZU Dom Zdravlja HMP od 31.10.2005. godine proizilazi da je dr G.
pacijentkinju Dj. Lj. uputila ljekaru specijalisti internisti sa dijagnozom
stenocardija HTA TA 200/120 i da je pacijentkinja primila terapiju lasiks AMP
iw i dijazepam AMP 1/2 I.M i predložila pregled.  
U spisku primjeljene terapije za oštćenu Dj. Lj., navedna je terapija koju je
ista primala od 30.10.2005. godine do 31.10.2005. godine do 20,50 časova kada
je umrla.  
Iz ekokardiograma HC Crne Gore od 23.09.2005. godine JZU Dom zdravlja - Hitne
medicinske pomoći Urgentnog centra Crne Gore, iz zaključka dr P. proizilazi da
su mitralni kuspisi blago degerativno izmijenjeni, očuvane pokretljivosti.
Lijeva pretkomora normalne veličine, registruje se MR do 1+. Lijeva komora
uradjenih dimenzija očuvane sistolne funkcije F oko 6% - bez segmentnih ispada
kinetike, izrazite koncentrične hipertrofije zidova. Transmitralni protok
ukazuje na usporenu relaksaciju. Aorta normalnog dijametra u korijentu AOV
trolisna, volumi očuvane cistolne ceparacije. Desna šupljina B.O Tv i PV
izgledaju normalno. Perikard BO.  
Iz labaratorijskog nalaza KC Crne Gore - Urgentnog bloka od 31.10.2005. godine
proizilazi da je Dj. Lj. tog dana u 12,09 časova uradjena analiza krvi i da su
rezultati pokazali da je CK 380,3 IU/L, reference od 34,0-190,0 i LD 198,3
IU/L sa referencama 91,0 - 180,0.  
Iz izvještaja ljekara specijaliste Kliničkog centra Crne Gore, dr Lj. Š. od
31.10.2005. godine, na ime Dj. Lj., proizilazi, na osnovu anamneze da
pacijentkinja od prije 3 dana ima bol u grudima koji se širi u vilicu i niz
obije ruke, traje 2-3 minuta, prolazi spontano. Od ranije zna za HTA, redovno
uzima terapiju. Pacijentkinja je navela da je operisala čir na želudcu 1996. i
1998. godine preležala CVI, alergija na ljekove. Svjesna, orijentisana,
eupnoična u miru. Pluća - normalan disajni šum. Srčana akcija ritmična, tonovi
jasni. TA 145/90, EKG s.r.FK 70/ min., BLG dijagnoza stenocardija, uzezeti
enzimi CK 308,3 LD 198,3. Glukoza 100 ml i AMP. novalgetol/ i.v. AD kardiologu
i nastaviti sa redovnom terapijom + NTG p.p.  
Iz prepisa Protokola dežurstva u Internoj ambulanti Urgentnog centra za period
od 01.10. do 31.10.2005. godine proizilazi da je dr Š. Lj. planirana za rad u
istoj ambulanti za dan 31.10.2005. godine do 15 časova.  
Iz izvoda iz Protokola dežurstva Urgentnog centra, za zajedničke oblasti
medicine internu, neurologiju, infektivnu i psihijatriju za dan 31.10.2005.
godine po rednim brojem 12682 proizilazi da je dana 31.10.2005. godine u 11,15
časova dr Š. primila pacijentkinju Dj. Lj. i postavila dijagnozu Stenocardio
NG.  
Iz dopisa Hitne pomoći od 31.10.2005. godine  proizilazi da je istog dana u
20,07 časova primljen poziv za Dj. Lj. sa tegobama, srčani bolesnik, bol u
grudima. Vrijeme intervencije u 20,50 časova sa dijagnozom koma puls
nemjerljiv TA nemjerljiv. Internencija završena u 20,20 časova.  
Iz izvještaja ljekara specijaliste Urgentnog bloka KC Crne Gore - Podgorica o
smrti Dj. Lj. od 31.10.2005. proizilazi da je pacijentkinja Dj. Lj. u 20,30
časova u Urgentni blok  KC Crne Gore dovedena kolima Hitne medicinske pomoći,
bez znakova života, bez tenzije, bez spontanog disanja i da su pozvani
anesteziolog i kardiolog. Propisana je terepija Adrenalin amp. II, Atropin
amn, III Slo 0,9% NCL 500 ml, DC Shook A 200 Jx2, 360 Jx1  prisustvu
kardiologa i anesteziologa uradjena reanimacija i da je i pored izvedenih
mjera, kardiopulmonalne reanimacije, nastupio extutis letalis u 20,50 časova.
DG: cardiac arest. Ecitus letal  
Iz nalaza i mišljenja Medicinskog fakulteta - Instituta za sudsku medicinu -
Beograd br.364/07 od 31.12.2007. godine, najprije proizilazi da su analizirali
zdravstveno stanje pacijentkinje Dj. Lj., te su u svom zaključku naveli da je
bila dugogodišnji srčani bolesnik, kao i da se iz Izvještaja Hitne pomoći Doma
zdravlja u Podgorici od 30.10.2005. godine u 8,10 časova saznaje da je
bolesnicu pregledao dr N. V. i da je tom prilikom konstatovano oboljenje
srčanog mišića uzrokovano nedovoljnom opskrbom krvlju (koje je rezimirano u
vidu dijagnoze "kardio - miopatija iz hemicakompesata"), povišeni krvni
pritisak, kao i šećerna bolest (dm). Zbog povišene vrijednosti krvnog pritiska
TA 180/100 dobila je terapiju bliže vidljivu u tom izvještaju, nakon čega je
došlo do pada njegove vrijednosti -TA 160/100, dok je nakon uradjenog EKG-a
konstatovano da se radi o bloku lijeve grane. Nadalje je, iz Izvještaja Hitne
pomoći Doma zdravlja u Podgorici od 31.10.2005. godine utvrdjeno, da je
pregledana u 03,15 časova od strane dr B. Ž., koja je postavila istu dijagnozu
sa sledećim vrijednostima krvnog pritiska 190/100, 190/100 i 170/95, kada je
nakon davanja terapije došlo do pada njegove vrijednosti. I tom prilikom je
uradjen EKG nalaz čijom je analizom konstatovano da je srčana frekvenca
75/min.; radilo se o normogramu bez vidljivih akutnih iz hemijskih promjena.  
U Izvještaju Hitne pomoći Doma zdravlja u Podgorici od 31.10.2005. godine,
konstatovano je da se javila u 10,22 časova i da je pregledala dr G. S. i
postavila istu dijagnozu koja u prevodu znači postojanje tipičnog bola u
predjelu grudnog koša i utvrdila vrijednost ateričnog krvnog pritiska 200/120.
I ovom prilikom je u 10,25 časova uradjen EKG nalaz koji je bio dostupan
vještacima i oni su nakon Komisijskog uvida u njegovu fotokopiju zaključili da
se radilo o sinusnom ritmu, frenkvencije 70/ min. i bloku lijeve strane, zbog
čega je upućena ljekaru specijalisti internisti.  
Iz Izvještaja ljekara specijaliste koji je sačinila dr Lj. Š., konstatovano
je, da je pregledala pokojnu  31.10.2005. godine u Urgentnom bloku Kliničkog
centra Crne Gore Podgorica i pri pregledu u amnezi bolesnice navela, da je tri
dana povremeno imala bol u grudima koji se širio u vilicu i obije ruke, da
traje dva - tri minuta i prolazi spontano, te da od ranije zna za povišen
krvni pritisak i redovno uzima terapiju. Navedeno je, da je 1996. godine
operisala čir na želutcu i 1998. godine pretrpjela moždani udar. Takodje je u
tom Izvještaju zabilježeno da je bolesnica svjesna, orijentisana, eupnoična u
miru, da na plućima ima normalni disajni šum, srčana akcija ritmična, tonovi
jasni, i TA 145/90. Nakon uradjenog EKG snimka konstatovana je srčana
frekvencija 70/min., uz BLG lijeve strane. Nakon ustavnovljenog nalaza dr Š.
je postavila dijagnozu stenokardija (bol u predjelu grudnog koša) i BLG (blok
lijeve grane), te prepisala terapiju koja se sastojala u davanju glukoze i
novalgetola (lijeka protiv bolova) uz napomenu da po potrebi uzima i
nitroglicerin.  
Medjutim, Komisija ljekara vještaka je nakon uvida u kopiju EKG nalaza
zaključila da je došlo do bitne promjene u odnosu na onaj koji je  istog dana
uradjen u 10,25 časova i ta promjena se manifestovala u vidu aposolutne
aritmije, uz izraženu anterolateralnu ishemiju. To znači, da se u konkretnom
slučaju radilo o nedovoljnoj oskrbi krvlju tj. poremećaju ishrane srčanog
mišića, i to, spoljašnjeg dijela lijeve srčane komore, na koji nalaz ukazuje
QS u odvodu D1 i Q u odvodu D2.  
Na razvoj nekroze srčanog mišića odnosno njegovog infrakta ukazivali su i
rezultati laboratorijskih nalaza, koje je naložila dr Lj. Š., i to CK -
kreatinin kineze čija je vrijednost bila znatno povećana i iznosila 380,3 dok
je vrijednost enzima LD - laktičke dehidrogenaze iznosila 198,3. Zato su oni
mišljenja, na osnovu podataka sadržanih u medicinskoj dokumentaciji i kliničke
slike da je kod Dj. Lj. postojao razvoj akutnog infrakta srčanog mišića koji
je odgovarao prednje spoljašnjem zidu lijeve srčane komore, bez obzira što tom
prilikom nijesu uradjeni i kardiospecifični enzimi (CKMB). To stanje pacijenta
je neminovno zahtijevalo da dr Lj. Š. organizuje hitan prijem bolesnice u
Odjeljenje intezivne njege tj. horonarnu jedinicu - što predstavlja opšte
prihvaćen standard u internoj medicini i kardiologiji. Takav postupak omogućio
bi da se pacijenktinja po prijemu u konorarnu jedinicu priključi na monitor,
pomoću kojeg se prati srčani ritam, povremeno mjeri pritisak i snima EKG na
papirnoj traci, kao i da se 8 časova od prijema ponovo urade laboratorijske
anlize radi potvrde navedene dijagnoze. Oni su posebno pojasnili, da već tri -
četriri časa od početka bola, koji je izazvan akutnim infraktom srca dolazi do
porasta enzima u krvi CK i CKMB, kao i drugih manje specifičnih enzima -
transaminaza, sa značajnim trendom njihovog rasta, koji se zapaža, već u
periodu od 3 - 8 časova. Nadalje su pojasnili, u vezi tretmana pacijenta, da
je bolesnik u konorarnoj jedinici suspektan na razvoj akutnog infrakta, obično
dobije antikoaguanu terapiju, konorarne vazadilatore i dr., koja znatno
umanjuje procenat umrlih od akutnog infrakta srčanog mišića. U slučaju da
dodje do poremećaja ritma ili provodjenja, što se uočava na EKG ili monitoru,
pacijentu se daje antiaritmična terapija i po potrebi primjenjuje privremeni
"pace marker".  
Oni su na kraju iznijeli logično mišljenje, da je nepostavljanjem prave
dijagnoze izostala primjena svih navedenih mjera liječenja koje se sprovode u
kononarnoj jedinici, u slučaju infrakta srčanog mišića prema principima
medicinske nauke i internističke - kardiološke prakse, te još jednom ponovili
da se primjenom navedenih mjera dijagnostike i liječenja smanjuje mogućnost
umiranja. Medjutim, oni su mišljenja, da se u konkretnom slučaju ne može
tvrditim, da bi i pored primijenjenih adekvatnih mjera liječenja nastupio
smrtni ishod kod pacijenta, dok je u odsustvu obdukcije, predstavnik te
Komisije O. M. braneći navedeni nalaz i mišljenje, naveo da se ne može
isključiti mogućnost nekog drugog uzroka smrti ili eventualno sadejstva neke
druge mogućnosti u odnosu na realnu situaciju.  
Dakle, iz navedenog nalaza i mišljenja jasno se prepoznaje njegov dio u kojem
je u potpunosti opovrgnuta tvrdnja optužene o istovjetnim rezultatima EKG
zapisa koji je uradjen na osnovu njenog naloga u poredjenju sa onim koji su
uradjeni u poslednjih 24 sata, tačnije onog u koji su vještaci imali uvid
zajedno sa izvještajem potpisanim od strane dr S. G. Naime, kada se radi o EKG
zapisu koji je uradjen po nalogu optužene iz njihovog mišljenja proizilazi da
su na zaključak o apsolutnoj aritmiji, uz izraženu angerolateralnu ishemiju
ukazivali QS u odvodu D1 i Q u odvodu D2, te da talasni oblici srčane
aktivnosti nijesu bili maskirani, nego dovoljno vidljivi za postavljanje prave
dijagnoze, a optužena prema izjavi svjedoka B. K. kao ljekar u Urgentnom bloku
nije mogla da uporedjuje EKG snimke, već je bila u obavezi da pacijenta uputi
kardiologu koji je jedini kompetentan da postavi dijagnozu.  
Pored toga, optužena se u promjenu zdravstvenog stanja, u odnosu na ranije
preglede, mogla uvjeriti i na osnovu laboratorijskih nadjenih povišenih nivoa
srčanih enzima, koji su bili znatno veći od normalnih referentnih vrijednosti
i po mišljenju vještaka predstavljali značajan indikator infarkta miokarda, te
je uz nepromijenjenu amnezu pacijenta imala sve tri komponente za izvodjenje
drugačijeg zaključka od postavljene dijagnoze bloka lijeve strane.  
Ukoliko, pak optužena, nije bila sigurna da samostalno i na adekvatan način
protumači EKG koji je po njenom nalogu uradjen, a imajući u vidu ostale
pokazatelje izuzetno nestabilnog stanja pacijenta u poslednjih 24 sata,
pogotovu dugotrajan bol koji se širio u vilicu i ruke, postajali su dovoljno
ozbiljni razlozi za konsultaciju sa kardiologom, te joj sud ne vjeruje da je
to zaista učinila, ne samo zato što se nije mogla sjetiti njegove ličnosti
punih 5 godina, nego zato što joj  ljekar te specijalnosti zasigurno, u jednoj
takvoj situaciji, ne bi potvrdio ono što je ona dijagnostifikovala.  
S druge strane, ona je bila u prilici da još jedanput preispita svoju odluku
kada je kćerka pokojne Dj. N., koja je svjedočila o tome, nakon primjene
terapije saopštila da njena majka ponovo ima bolove, ali je optužena reagovala
nesavjesno i odmahnula rukom, te zatvorila taj slučaj ponavljanjem savjeta i
terapije koja je bila nedovoljna za jednu tako ugrožavajuću situaciju.
Takodje, donošenje takve odluke ne može se pravdati ličnim stavom pacijenta i
prolaznošću bola, koji je bio očekivan nakon primjenjene terapije u kojoj se
nalazio lijek za njegovo ublažavanje (novagetol), nego je bilo potrebno
utvrditi njegov pravi uzrok zato što je znala dužinu njegovog trajanja i
morala je u dijagnostičkom smislu razjasniti, da li je on zajedno sa drugim
rezultatima predstavljao ozbiljan nagovještaj po život ugrožavajućeg stanja.  
Dakle, nalaz Komisije vještaka je potpun, jer je u cjelini analizirana
raspoloživa medicinska dokumentacija, dok njihovi zaključci i mišljenja nemaju
nedostataka i iznijeti su na jasan, dovoljno stručan i razumljiv način na
osnovu kojeg se može shvatiti u čemu su se ogledali postupci optužene i sve
mjere koje je preduzela prilikom pružanja medicinske pomoći Dj. Lj. To je bilo
posebno izraženo kada je objašnjeno, zbog čega je bilo potrebno reagovati na
način koji predstavlja opšte prihvaćen standard i takve pacijente zbrinuti u
kononarnu jedinicu, pratiti dalji razvoj te bolesti i samim tim ukupno
zdravstveno stanje pacijenta, kako bi se kroz primjenu adekvatne terapije
smanjila mogućnost umiranja. Sumnju u tačnost tog njihovog mišljenja, po
ocjeni ovog suda, nije mogla izazvati ni tvrdnja svjedoka K. B. direktorice
Centra za kardiologiju "da nije opšteprihvaćen standard da se pacijent sa
simtomima, koji je imala oštećena smjesti na odjeljenje radi daljih pretraga i
provjera", ne zato što je to u suštini iznošenje jednog stručnog stava od
strane onog koji je pretpostavljeni optuženoj, u vezi dijagnoze koju je ona
postavila, nego zato što je očigledno da se taj stav ne odnosi na dijagnozu
koju je u svom mišljenju iznijela Komisija vještaka, jer je gotovo opšte
poznato i u manje stručnoj javnosti, da razvoj infrakt miokarda ili "srčana
kap" trenutno zahtijeva bolničko liječenje. Najbolji dokaz, da se taj njen
stav nije ticao tog dijela njihovog mišljenja jeste njena tvrdnja o postojanju
infarkta miokarda u slučaju da i labaratorijski nalazi krvi pokažu dvostruku
gornju granicu enzima, o čemu se upravo radilo u slučaju ovog pacijenta, jer
iz pomenutog labaratorijskog nalaza koji je uradjen 31.10.2005. godine u 12,09
sati proizilazi da je vrijednost CK - srčanih enzima iznosila 380,3 ili
dvostruko više od gornje granice referentne vrijednosti od 190,0.  
Pored toga, iz dosadašnje prakse se može zaključiti da je u ovakvim
slučajevima najkorisnije vještačenje koje je zajednički izvršeno od strane
ljekara specijalista za sudsku medicinu i ljekara odgovarajuće specijalnosti u
zavisnosti od oblasti na koju se vještačenje odnosi. U sastav ove komisije bio
je jedan koji je najkompetentniji za tu oblast specijalista interne medicine -
kardiolog prof. dr A. M., ali je na ranijem glavnom pretresu nalaz i mišljenje
branio specijalista sudske medicine prof. dr M. O., koji je u dovoljnoj mjeri
razjasnio i ponovio kriterijume koji su uticali na njihov zaključak i
mišljenje da se u konkretnom slučaju radilo o dijagnozi koja je više puta
spomenuta u dosadašnjem obrazloženju. Pored toga on, kao predstavnik komisije,
prema sadržini zapisnika o glavnom pretresu od 15.12.2009. godine, nije
odgovorio samo na jedno pitanje branioca koji je insistirao na nekim
pojedinostima vezanim za terapiju koja uopšte nije primijenjena, ali je u
prethodnom odgovoru na njegovo pitanje veoma precizno objasnio, da su oni u
svom nalazu i mišljenju načelno saopštili, šta se dešava sa pacijentom
smještenim u kononarnu jedinicu i uopšteno naveli neke mjere liječenja, sa
naglaskom da sve to zavisi od zdravstvenog stanja pacijenta, koji se
priključuje na monitor pomoću koga se prati njegov srčani ritam, krvni
pritisak i EKG. Na još jedno pitanje optužene je jasno odgovorio, zbog čega se
ne može pouzdano odgovarati na takva pitanja, dok je u vezi nejnog uopštenog
prigovora "da nije bilo znakova akutnog infrakta miokarda" tako odgovorio da
se lako može izvesti zaključak o njegovoj neosnovanosti.  
Sud nije bio u mogućnosti da ispoštuje sve naloge iz ukidne odluke Apelacionog
suda i u okviru onog koji se odnosio na izvodjenje "ranije izvedenih dokaza",
nije mogao neposredno saslušati drugog predstavnika te komisije prof. dr A.
M., zbog razloga koji su bliže vidljivi u zapisniku o glavnom pretresu od
21.07.2011. godine. Takodje sud nije mogao povjeriti novo vještačenje
medicinskom odboru Medicinskog fakulteta u Podgorici, zato što u njegovom
sastavu nema ni jednog stalnog člana te specijalnosti, dok je očigledno da se
oni drugi koji povremeno predaju na Medicinskom fakultetu dr A. B. i dr Lj. M.
ne bi mogle angažovati u tom svojstvu zato što rade kao kardiolozi u istom
organu u kojem je zaposlena optužena.  
Zato je sud prihvatio sa svih iznijetih razloga navedeni nalaz i mišljenje i
na osnovu istog izveo zaključak o dokazanosti činjenica koje se tiču radnje
izvršenja krivičnog djela, zbog kojeg je oglašana krivom.  
Naime, optužena je kao ljekar bila svijesna da pri pružanju medicinske pomoći,
na način bliže opisan u izreci presude, očigledno primjenjuje nepodoban način
liječenja i nesavjesno postupa, zato što u jednoj tako konkretnoj situaciji
nije isključila postojanje vitalno ugrožavajuće dijagnoze po zdravlje
pacijentkinje Dj. Lj. Samim tim morala je biti svjesna i da nije postavila
pravu dijagnozu, te je otpuštanjem kući kardiološkog pacijenta sa nestabilnim
zdravstvenim stanjem i ponovljenim tegobama znala da može doći do pogoršanja
njenog zdravlja i očigledno je na to pristala, čim je tako postupila, pa se u
njenom cjelokupnom ponašanju stiču sva zakonska obilježja krivičnog djela
nesavjesno pružanje ljekarske pomoći iz čl.290 st.1 KZ-a.  
Dakle, optužena se u ovom slučaju, zbog svih navedenih razloga, ne može
pozivati na stručnu zabludu bez elemenata nesavjesnosti, zato što je ona
očigledno nepotpuno, nerealno i nedovoljno savjesno sagledala jednu prilično
jasnu i nepromjenjivu kliničku sliku pacijentkinje, koja je bila upotpunjena
labaratorijskim nalazima i promijenjenim EKG zapisom i koji su joj u
medicinskom smislu, pogotovo u konsultaciji sa kardiologom, omogućavali
pravilno postavljanje dijagnoze. Nema sumnje, da je istog dana zbog takvih
njenih postupaka došlo do pogoršanja zdravstvenog stanja pok. Dj. Lj., jer je
priroda bolesti bila takva, da je prema mišljenju vještaka, zahtijevala
bolničko liječenje i primjenu sasvim druge terapije. Medjutim, na osnovu
izvedenih dokaza, sud nije mogao sa izvjesnošću utvrditi, da je naprijed
navedenim postupcima, mimo pogoršanja zdravstvenog stanja, izazvala i
nastupanje teže posledice - smrti pokojne do koje je došlo istog dana oko
20,50 časova, jer obdukcija nije uradjena i Komisija vještaka u pogledu te
okolnosti, zbog izostanka navedne radnje, nije mogla tvrditi da bi i pored
primijenjenih adekvatnih mjera bila izbjegnuta smrt odnosno kako je pomenuti
predstavnik Komisije naveo nije se mogla isključiti mogućnost nekog drugog
uzroka koji je doveo do smrtnog ishoda ili eventualno sadejstva neke druge
mogućnosti u odnosu na realnu situaciju koju su zajednički konstatovali. Zato
je sud u činjeničnom opisu izreke presude izostavio taj nedokazani dio iz
optužnog akta, koji bi optuženu mogao dovesti u vezu sa izvršenjem teškog
djela protiv zdravlja ljudi iz čl.302 st.2 KZ, te je oglasio krivom samo za
izvršenje krivičnog djela nesavjesno pružanje ljekarske pomoći iz čl.290 st.1
KZ.  
Odlučujući o vrsti i visini krivične sankcije sud je od olakšavajućih
okolnosti na strani optužene uzeo u obzir činjenicu da je ne  osudjivana, koja
je utvrdjena na osnovu izvoda iz kaznene evidencije PJ Podgorica br.
11-245/09-9814/2-1414 od 15.05.2009. godine, stepen krivice i protek vremena
od izvršenog krivičnog djela, dok od otežavajućih okolnosti nije posebno ni
jednu konstatovao. Cijeneći navedeno sud je našao da radi krivično - pravne
zaštite prema optuženoj nije nužno primijeniti utvrdjenu kaznu, te da se može
očekivati da će upozorenje uz prijetnju kaznom biti dovoljno da ubuduće ne
vrši krivična djela. Sa iznijetih razloga i pozivom na čl.52, 53 i 54 KZ,
optuženoj je izrečena uslovna osuda kao u izreci, pri čemu sud očekuje da će
se njome ostvariti i svrha krivičnih sankcija koja je bliža propisana u čl.4
st.2 KZ.  
Sud je na osnovu čl.212 ZKP-a predstavnika oštećene porodice pok. Dj. Lj.,
zastupanog preko angažovanog punomoćnika uputio da u cijelini ostvaruje
zahtjev za naknadu štete u parničnom postupku, zato što je u tom pogledu takav
stav izražen tokom ovog postupka.  
Kako je sud optuženu oglasio krivom, to je na osnovu čl.202 u vezi čl.190
ZKP-a obavezao na plaćanje troškova krivičnog postupka u iznosu od 1.077,50
eura koji se tiču troškova pomenutog vještačenja, kao i paušal u iznosu od
150,00 eura obzirom na trajanje i složenost postupka, te njeno imovno stanje.  
Sa iznijetog odlučeno je kao u izreci presude.  
Zapisničar,
PREDSJEDNIK VIJEĆA - SUDIJA,
Gogić Ana,s.r.
Jović Dragoje,s.r.  
PRAVNA POUKA: Protiv ove presude može se izjaviti žalba Apelacinom sudu CG u
roku od 15 dana od dana prijema prepisa, a preko ovog suda.  
Tačnost otpravka tvrdi i ovjerava
Ovlašćeni službenik suda
Gogić Ana  