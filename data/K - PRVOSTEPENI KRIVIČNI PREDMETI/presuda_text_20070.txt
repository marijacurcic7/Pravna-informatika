K.br. 38/13
U IME CRNE GORE
OSNOVNI SUD U B.MA, po sudiji pojedincu Draganu Dašiću, uz učešće namještenika
suda Mirjane Čukić kao zapisničara, u krivičnom predmetu protiv okrivljenog
K.T, iz B., zbog krivičnog djela krađa iz čl.239. st.1. Krivičnog zakonika, po
optužnom predlogu Osnovnog državnog tužilaštva u B.ma Kt.br.38/2013 od 25.
februara 2013. godine, nakon održanog glavnog i javnog pretresa, u prisustvu
Zastupnika javne optužbe Savjetnika ODT - a u B.ma Bojović Marka i
okrivljenog, a u odsustu ovlašćenog predstavnika oštećene Elektroprivrede Crne
Gore AD N. – Elekstodistribucije B., donio je dana .... godine, a javno
objavio dana 12.04.2013. godine
P R E S U D U
Okrivljeni K.T /jmbg .... / od oca M..., rođen .... godine u B.ma, sa
prebivalištem u selu P., Opština B., državljanin C.G., nezaposlen, oženjen -
otac dvoje djece, pismen, završio SSS, siromašnog imovnog stanja, neosuđivan.
KRIV JE
Što je :
U periodu od .... godine do .... godine, u svojoj kući, u selu P., Opština B.,
neovlašćeno vršio potrošnju električne energije, na način što je sa
distributivne mreže sproveo kablo AL 2 x 16 mm2, do tavana kuće, odakle je
nastavljeno kablo 2 x 2,5 mm2, do razvodne table, koje je potom preko
priključnog automatskog osigurača od 25 A, proslijedio za napajanje
osvjetljenja, tako da se potrošnja električne energije nije mjerila preko
brojila, te je tako oduzeo električnu energiju u vrijednosti od 437,81 eura, a
sve u namjeri da sebi pribavi protivpravnu imovinsku korist na štetu
Elektroprivrede Crne Gore AD N. - Elektrodistribucije B..
- čime je izvršio krivično djelo krađa iz čl.239. st.1. Krivičnog zakonika.
- pa mu sud za izvršeno krivično djelo na osnovu navedenog Zakonskog propisa,
te primjenom čl.4. st.2, čl.32, 36, 42, 52, 53, 54. Krivičnog Zakonika /KZ-a/,
kao i primjenom čl.226. st.2. tač.1. i 9, čl.229, čl.239. st.2. i čl.374.
Zakonika o krivičnom postuku /ZKP-a/
I z r i č e :
USLOVNU OSUDU
Kojom mu utvrđuje kaznu zatvora u trajanju od 3 /tri/ mjeseca i istovremeno
određuje da se ista neće izvršiti ako okrivljeni za vrijeme od 1 /jedne/
godine od dana pravosnažnosti presude ne učini novo krivično djelo.
Okrivljeni se obavezuje da na ime troškova krivičnog postupka plati iznos od
114,00 € /stočetrnaesteura/, a da na ime paušala plati iznos od 30,00 €
/trideseteura/, u korist budžeta Crne Gore na žiro račun broj 907-83001-19, a
sve u roku od 15 dana od dana pravosnažnosti presude, pod prijetnjom prinudnog
izvršenja.
Okrivljeni se obavezuje da na ime imovinskopravnog zahtjeva za naknadu štete
oštećenoj Elektroprivredi Crne Gore AD N. - Elektrodistribuciji B., plati
iznos od 437,81 € /četiristotinetridesetsedameuraiosamdesetjedancent/, u roku
od 15 dana od dana pravosnažnosti presude.
O b r a z l o ž e nj e
Optužnim predlogom Osnovnog državnog tužilaštva u B.ma Kt.br.38/2013 od 25.
februara 2013. godine, stavljeno je na teret okrivljenom K.Tu, iz B., da je
izvršio krivično djelo krađa iz čl.239. st.1. KZ-a.
Na glavnom pretresu od .... godine, Zastupnik javne optužbe Savjetnik ODT-a u
B.ma Bojović Marko, prije davanja završne riječi izmijenio je optužni predlog
u činjeničnom opisu, dok je u pogledu pravne kvalifikacije djela optužba
ostala neizmijenjena. U završnoj riječi, ostao je pri izmijenjenom optužnom
predlogu, jer je svim izvedenim dokazima utvrđena odgovornost okrivljenog za
krivično djelo stavljeno mu na teret. S toga, predložio je sudu da okrivljenog
K.T oglasi krivim za predmetno krivično djelo i izrekne mu uslovnu osudu kojom
će mu utvrditi kaznu zatvora u trajanju od tri mjeseca i istovremeno odrediti
da se ista neće izvršiti ukoliko okrivljeni u roku od jedne godine od dana
pravosnažnosti presude ne izvrši novo krivično djelo.
Na glavnom pretresu od .... godine, nije pristupio ovlašćeni predstavnik
oštećene Elektroprivrede Crne Gore AD N., Elektrodistribucije B., iako je
uredno pozvan, pa je sud glavni pretres održao i zaključio u njegovom
odsustvu.
Izjašnjavajući se o optužnom predlogu ODT-a u B.ma, okrivljeni K.T, naveo je
da je u svojoj kući neovlašćeno koristio električnu energiju u periodu od
17.09. - .... godine, bez mjernog uređaja. Da je izuzetno siromašnog imovnog
stanja, duži vremenski je period živio u štali, počeo je da pravi kuću, pa je
na početku električnu struju koristio za pokretanje mješalice prilikom
izgradnje kuće. U dvanaestom mjesecu .... godine, bio je prinuđen da se useli
u kuću, iako ista nije bila završena, pa se tada ponovo kablom priključio na
električnu mrežu, mimo mjernog uređaja. Naveo je, da je bio prinuđen to da
uradi da bi mogao da preživi, jer su bili loši vremenski uslovi, a živi sa
suprugom i dvoje djece, a da u kući nema bojler, zamrzivač, niti druge velike
potrošače. U završnoj riječi naveo je da se slaže sa predlogom tužioca da mu
sud izrekne uslovnu osudu, jer je siromašnog imovnog stanja, nije zaposlen, a
ubuduće neće činiti ovakva, niti slična krivična djela.
Radi pravilnog i zakonitog presuđenja ove krivične stvari sud je na glavnom
pretresu u dokaznom postupku izveo sledeće dokaze:
saslušao svjedoke R.Pi K.D; pročitao zapisnik o kontroli mjernog mjesta
Elektrodistribucije B. br.2. od .... godine; pročitao obračun
Elektrodistribucije B. br... od .... godine; izvršio uviđaj na licu mjesta
dana .... godine; pročitao nalaz i mišljenje vještaka elektro struke el.ing.
A.Rod .... godine i saslušao istog vještaka na glavnom pretresu od ....
godine; i izvršio uvid u izvod iz kaznene evidencije za okrivljenog.
Nakon sprovedenog dokaznog postupka cijeneći navode optužbe, odbranu
okrivljenog, te izvedene pobrojane dokaze, cijeneći ih u smislu čl.16. i 370.
ZKP-a, a dovodeći ih u vezu jedne sa drugim, sud je stao na stanovište da su
činjenice iz činjeničnog opisa izreke presude u svemu dokazane i da je
okrivljeni K.T, izvršio krivično djelo krađa iz čl.239. st.1. KZ-a, koje mu je
optužnim predlogom ODT-a stavljeno na teret, pa ga je oglasio krivim i
krivičnopravno odgovornim jer nije bilo osnova koji bi isključivali postojanje
krivičnog djela i krivičnopravne odgovornosti okrivljenog. Cijeneći odbranu
okrivjenog K.T koji je u potpunosti priznao izvršenje krivičnog djela
stavljenog mu na teret, sud je našao da je takvo njegovo priznanje jasno,
logično i uvjerljivo. Isto je u pogledu vremena, mjesta i načina izvršenja
krivičnog djela u svemu potvrđeno, najprije, zapisnikom o kontroli mjernog
mjesta Elektrodistribucije B. br.2. od .... godine, a potom i iskazima
saslušanih svjedoka - radnika Elektrodistribucije B. R.Pi K.D, a na kraju i
nalazom i mišljenjem vjestaka elektro struke el.ing. A.Ra, a za koje dokaze je
sud našao da su jasni, logični i međusobno saglasni, pa samim tim i
uvjerljivi.
Iz iskaza svjedoka R.Pvidi se da je on dana .... godine, sa kolegom K.Dom,
obilazio nelegalne potrošače, kada su u novoizgrađenoj kući okrivljenog K.T,
zatekli da se on priključio kablom AL 2 x 16 mm2 direktno na elektroenergetsku
mrežu, mimo tarifnog brojila. Okrivljeni im je priznao da se priključio
direktno na elektro mrežu, pa su mu isključili struju i sačinili zapisnik koji
je on potpisao.
Iz iskaza svjedoka K.D vidi se da je dana .... godine, sa kolegom R.P,
obilazio nelegalne potrošače, kada su u novoizgrađenoj kući okrivljenog K.T,
zatekli da se on priključio direktno na elektroenergetsku mrežu, mimo tarifnog
brojila, kablom AL 2 x 16 mm. Okrivljeni im je priznao da se priključio
direktno na elektro mrežu, pa su mu isključili struju i sačinili zapisnik koji
je on potpisao.
Iz zapisnika o kontroli mjernog mjesta Elektrodistribucije B. br.2. od ....
godine, koji je potpisan od strane potrošača K.T, vidi se da su ovlašćena
službena lica Elektroprivrede Crne Gore AD N. - Elektrodistribucije B., K.D i
R.P, dana .... godine, kod navedenog potrošača zatekli da je priključen na
elektro mrežu kablom AL 2 x 16 mm2 do table sa osiguračem 32 A, bez mjerenja,
nakon čega je isti isključen na stubu​.
Sud je cijenio iskaze navedenih svjedoka i iste prihvatio kao istinite,
objektivne i nespristrasne, jer potiču od službenih lica koji su postupali u
skladu sa svojim ovlašćenjima, međusobno su saglasni i u skladu su sa ostalim
izvedenim dokazima tokom glavnog pretresa i sa priznanjem okrivljenog K.T, kao
i navedeni zapisnik o kontroli mjesrnog mjesta. Na osnovu istih, utvrđeno je
da su navedeni svjedoci prilikom kontrole u kući okrivljenog zatekli da se on
priključio kablom AL 2 x 16 mm2 direktno na elektroenergetsku mrežu, mimo
tarifnog brojila, o čemu su sačinili zapisnik koji je okrivljeni K.T potpisao.
Uviđajem suda na lice mjesta dana .... godine, iz nalaza i mišljenja vještaka
elektro struke el. ing. A.Rod .... godine i njegovog iskaza datog na glavnom
pretresu od .... godine, vidi se da je kuća okrivljenog K.T u fazi izgradnje,
da u njoj nema brojila električne energije, a osim sijaličnih mjesta za
osvjetljenje, drugih električnih potrošača nema. Da kuća okrivljenog nije
priključena na niskonaponsku distributivnu mrežu preko drvenog stuba koji je
udaljen od kuće oko pet metara. Dalje se iz nalaza i mišljenja vještaka
elektro struke vidi da je okrivljeni neovlašćeno koristio električnu energiju
na niskom naponu, bez mjernog uređaja, na kraju preko kabla 2 x 2,5 mm2, da se
obračun naknade neovlašćene potrošnje električne energije vrši po cijenama
više tarife, a da ako se ne može utvrditi tačno početak neovlašćene potrošnje
uzima se da ona traje najduže za period od tri mjeseca. Da je neovlašćeno
preuzimanje električne energije u kući okrivljenog, bez brojila elektrilne
energije, tehnički bilo moguće, na način kako su to zatekli i kako to opisuju
ovlašćeni radnici Elektrodistribucije B., dok je vrijednost neovlašćeno
preuzete električne energije za navedeni vremenski period 437,81 eura.
Navedeni nalaz i mišljenje vještaka elektro struke el. ing. A.Ra, sud je u
potpunosti prihvatio, jer isti potiče od stručnog lica, kompetentnog za
davanje nalaza i mišljenja, iz koga je nesporno utvrđeno da je neovlašćena
potrošnja električne energije u kući okrivljenog K.T tehnički bila moguća, na
način kako su to zatekli i kako to opisuju ovlašćeni radnici
Elektrodistribucije B. – da je okrivljeni priključen na elektro mrežu kablom
AL 2 x 16 mm2 do table sa osiguračem 32 A, bez mjerenja, te da je vrijednost
neovlašćeno preuzete električne energije u periodu od .... godine do ....
godine iznosila 437,81 eura.
Iz obračuna Elektrodistribucije B. br... od .... godine, vidi se da K.T, iz
B., po osnovu naknade štete za neovlašćeno preuzetu električnu energiju duguje
povjeriocu FC Distribuciji, iznos od 773,64 eura.
Sud je cijenio navedeni obračun i isti nije mogao prihvatio, jer nije u skladu
sa ostalim dokazima koje je sud prihvatio, na osnovu kojih je nesporno
utvrđeno da je okrivljeni K.T u periodu od .... godine do ....godine,
neovlašćeno potrošio električnu energiju u vrijednost od 437,81 eura, a što je
učinjeno nespornim nalazom i mišljenjem vještaka elektro struke el.ing. A.Ra,
koji je sud u potpunosti prihvatio kao nesporan.
Pravnom analizom naprijed utvrđenog činjeničnog stanja sud je našao da su se u
opisanim radnjama okrivljenog K.T stekla sva bitna obilježja bića krivičnog
djela krađa iz čl.239. st.1. KZ-a. Naime, svim izvedenim dokazima tokom
postupka je utvrđeno da je okrivljeni u periodu od .... godine do .... godine,
u svojoj kući, u selu P., Opština B., neovlašćeno vršio potrošnju električne
energije, na način što je sa distributivne mreže sproveo kablo AL 2 x 16 mm2,
do tavana kuće, odakle je nastavljeno kablo 2 x 2,5 mm2, do razvodne table,
koje je potom preko priključnog automatskog osigurača od 25 A, proslijedio za
napajanje osvjetljenja, tako da se potrošnja električne energije nije mjerila
preko brojila, te je tako oduzeo električnu energiju u vrijednosti od 437,81
eura, a sve u namjeri da sebi pribavi protivpravnu imovinsku korist na štetu
Elektroprivrede Crne Gore AD N. - Elektrodistribucije B.. Naime, tokom
postupka, nesporno je utvrđeno da je u spornom periodu u kući okrivljenog
postojala neovlašćena potrošnja električne energije, na opisani način, tako da
se potrošnja električne energije u njegovoj kući nije mjerila preko brojila.
Navedeno je utvrđeno prvenstveno iz priznanja okivljenog K.T, koje je sud
prihvatio kao potpuno, jasno i iskreno, te i iz iskaza saslušanih svjedoka
radnika Elektrodistribucije B. - R.Pi K.D, koji su vršili kontrolu neovlašćene
potrošnje električne energije u kući okrivljenog predmetnog dana. A sve
naprijed navedeno, u krajnjem učinjeno je nespornim nalazom i mišljenjem
vještaka elektro struke A.Ra. Pa je u ovom slučaju, umišljaj okrivljenog K.T
bio usmjeren na oduzimanje električne energije na neograničeno vrijeme,
odnosno sve dok to bude u mogućnosti da čini, konkretno sve do momenta kada je
prilikom kontrole zatečen u vršenju neovlašćene potrošnje električne energije,
u novčanoj protivvrijednosti od 437,81 eura, koliko je to utvrđeno na osnovu
nalaza i mišljenja vještaka elektro struke el. ing. A.Ra. Djelujući na opisani
način okrivljeni je postupao sa umišljajem, svjestan da oduzimanjem tuđe
pokretne stvari - električne energije, sa namjerom da njenim oduzimanjem sebi
pribavi protivpravnu imovinsku korist, pa i pored takve svijesti htio je
izvršenje krivičnog djela, odnosno postizanje zabranjene posledice.
Prilikom odlučivanja o izboru, vrste i visine krivične sankcije koju u
konkretnom slučaju treba primijeniti prema okrivljenom K.Tu za naprijed
navedeno krivično djelo sud je imao u vidu sve okolnosti u smislu čl.42. KZ-a.
Tako je od olakšavajućih okolnosti na strani okrivljenog sud cijenio i uzeo u
obzir da je porodičan čovjek - otac dvoje djece, nezaposlen, siromašnog
imovnog stanja, te da do sada nije osuđivan kao počinilac krivičnih djela, dok
otežavajućih okolnosti na strani okrivljenog nije bilo. S toga, sud je
okrivljenom na osnovu čl.53. i 54. KZ-a, utvrdio kaznu zatvora u trajanju od 3
/tri/ mjeseca i istovremeno odredio da se ista neće izvršiti ukoliko za
vrijeme od 1 /jedne/ godine, od dana pravosnažnosti presude ne učini novo
krivično djelo. Imajući posebno u vidu činjenicu da bi izricanje efektivne
zatvorske kazne negativno uticalo na njegov život, sud je uvjerenja da će se
uslovnom osudom kao mjerom upozorenja u okviru opšte svrhe izricanja krivičnih
sankcija predvidjenih čl.4. st.2. KZ-a, postići svrha uslovne osude iz čl.52.
istog Zakonika, jer se osnovano može očekivati da će i uslovna osuda, kao
mjera upozorenja uz prijetnju kaznom, dovoljno uticati na okrivljenog K.T da
više ne čini krivična djela.
Odluka o troškovima krivičnog postupka u iznosu od 114,00 €
/stočetrnaesteura/, predstavlja izdatke koje je sud imao za izlazak na lice
mjesta i naknadu vještaku elektro struke A.Ru za dati nalaz i mišljenje, dok
je paušalni iznos odmjeren s obzirom na složenost i trajanje krivičnog
postupka, te imovnog stanja okrivljenog, shodno čl.226. st.2. tač. 1 i 9.
ZKP-a.
Sud je obavezao okrivljenog K.T da na ime imovinskopravnog zahtjeva za naknadu
štete, oštećenoj Elektroprivredi Crne Gore AD N. - Elektrodistribuciji B.,
plati iznos od 437,81 € /četiristotinetridesetsedameuraiosamdesetjedancent/, u
roku od 15 dana od dana pravosnažnosti presude, shodno čl.239. st.2. ZKP-a.
S iznijetih razloga odlučeno je kao u izreci presude.
OSNOVNI SUD U B.MA,
Dana, 12.04.2013. godine
Zapisničar S U D I J A
Mirjana Čukić Dragan Dašić
PRAVNA POUKA:
Protiv ove presude može se izjaviti žalba
Višem sudu u Bijelom Polju, u roku od 8
/osam/ dana od dana prijema pismenog
otpravka, preko ovog suda u dva primjerka.