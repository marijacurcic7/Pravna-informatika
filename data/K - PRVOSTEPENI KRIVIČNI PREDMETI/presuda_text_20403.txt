HYPERLINK
"http://sr.wikipedia.org/wiki/%D0%A1%D0%BB%D0%B8%D0%BA%D0%B0:Coat_of_arms_of_Montenegro.svg"
K br. 1278/12
U IME CRNE GORE
OSNOVNI SUD U PODGORICI, po sudiji Željki Jovović, uz učešće Danijele
Rajković, kao zapisničara, u krivičnom predmetu protiv okrivljenog M. B., zbog
krivičnog djela teška krađa iz čl. 240 st. 1 tač. 1 u sticaju sa krivičnom
djelom oduzimanje vozila iz čl. 248 st. 1, a sve u vezi čl. 23 st. 2 Krivičnog
zakonika, postupajući po optužnici ODT Podgorica Kt br. 793/11 od 22.11.2012.
godine, nakon javnog, glavnog pretresa, održanog dana 29.03.2013. godine, u
prisustvu zastupnika optužbe A. B., zamjenika ODT Podgorica, okrivljenog i
njegovog branioca adv. M. M. iz Podgorice, donio je, a dana 01.04.2013. godine
javno objavio,
P R E S U D U
Okrivljeni,
M. B., od oca M. i majke T., rođene B., rođen 03. 04. 1986. godine u
Podgorici, sa prebivalištem u Podgorici, ul. Vasa Raičkovića br. xx,
državljanin Crne Gore, pismen, završio srednju školu, nezaposlen, neoženjen,
lošeg imovnog stanja, osuđivan presudama Osnovnog suda u Podgorici K. br.
06/1078 od 05. 03. 2007. godine zbog krivičnog djela iz čl. 220 st. 1 KZ RCG
(90 dana zatvora), K. br. 08/1979 od 29. 09. 2009. godine zbog krivičnog djela
iz čl. 220 st. 1 KZ RCG (30 dana zatvora), K. br. 10/367 od 12. 07. 2010.
godine zbog krivičnog djela iz čl. 239 st. 1 KZ RCG (45 dana zatvora) i K br.
764/12 od 08. 11. 2012. godine zbog krivičnog djela razbojništvo iz čl. 242
st. 1 u sticaju sa krivičnim djelom krađa iz čl. 239 st. 1 Krivičnog zakonika
na jedinstvenu kaznu zatvora u trajanju od 1(jedne) godine i 1(jednog)
mjeseca, izrečena i mjera bezbjednosti obaveznog liječenja narkomana u
Specijalizovanoj ustanovi Dobrota – Kotor dok traje potreba za liječenjem, ali
ne duže od tri godine.
Kriv je
Što je:
Dana 12. 03. 2011. godine u Podgorici, u naselju Mareza, zajedno i po
prethodnom dogovoru sa neidentifikovanim licem, obijanjem tuđu pokretnu stvar
oduzeo drugom u namjeri da njenim prisvajanjem sebi pribavi protivpravnu
imovinsku korist u vrijednosti preko 150,00 €, na način što je NN lice nogom
razvalilo ulazna vrata kuće koju koristi oštećeni Č. V., a potom su zajedno
ušli, izvršili pretres kuće, kako bi oduzeli sve vrijednije stvari koje
pronađu, kojom prilikom je NN lice uzelo muzičku liniju marke "LG",
vrijednosti 100 eura, dok je okrivljeni B. M. uzeo original ključeve putničkog
vozila "Mercedes sprinter" CDI, registarske oznake PG BT xxx, vlasništvo
oštećenog NVO „Ihtus“ čiji je osnivač V. Č., pa su sa oduzetom i prisvojenom
muzičkom linijom napustili kuću, a zatim su protivpravno oduzeli putničko
vozilo oštećenog u namjeri da ga upotrijebe za vožnju, na način što su zajedno
ušli u vozilo koje je okrivljeni B. M. oduzetim ključem stavio u pogon, zatim
se odvezli sa lica mjesta i vozili se po gradu, da bi potom okrivljeni B. M.
parkirao vozilo u ulici Svetozara Markovića, kojom prilikom je bio svjestan
svojih djela i htio njihovo izvršenje,
- čime je kao saizvršilac izvršio krivično djelo teška krađa iz čl. 240 st. 1
tač. 1 Krivičnog zakonika u sticaju sa krivičnim djelom oduzimanje vozila iz
čl. 248 st. 1 Krivičnog zakonika, a sve u vezi čl. 23 st. 2 Krivičnog
zakonika.
Pa sud okrivljenom, na osnovu čl. 4 st. 2, 32, 36, 42 st. 1, 48 st.1 Krivičnog
zakonika, predhodno utvrđuje:
Za krivično djelo teška krađa iz čl. 240 st. 1 tač. 1 Krivičnog zakonika kaznu
zatvora u trajanju od 1 (jedne) godine,
Za krivično djelo oduzimanje vozila iz čl. 248 st. 1 Krivičnog zakonika, kaznu
zatvora u trajanju od 3 (tri) mjeseca.
Pa sud okrivljenog primjenom čl. 48 st. 2 Krivičnog zakonika, te čl. 226, 229
i 374 Zakonika o krivičnom postupku,
O S U Đ U J E
Na jedinstvenu kaznu zatvora u trajanju od 1 (jedne) godine i 2 (dva) mjeseca.
Obavezuje se okrivljeni da plati po osnovu troškova krivičnog postupka iznos
od 264,00 €, u roku od 15 dana po pravosnažnosti presude, pod prijetnjom
prinudnog izvršenja.
O b r a z l o ž e nj e
Optužnicom ODT Podgorica Kt. br. 793/11 od 22.11.2012. godine, okrivljenom M.
B. je stavljeno na teret da je kao saizvršilac izvršio krivično djelo teška
krađa iz čl. 240 st. 1 tač.1 u sticaju sa krivičnim djelom oduzimanje vozila
iz čl. 248 st. 1, a sve u vezi čl. 23 st. 2 Krivičnog zakonika. Zastupnik
optužbe je u završnoj riječi u cjelosti ostala pri podignutoj optužnici,
smatrajući da iz provedenih dokaza nesumnjivo proizilazi da je okrivljeni kao
saizvršilac izvršio krivična djela stavljena mu na teret i predložila sudu da
ga oglasi krivim i osudi po zakonu.
Okrivljeni M. B. je u svojoj odbrani u bitnom naveo da ga je u martu mjesecu
pozvao I. S., sa kojim se upoznao 2005-2006. godine u Centru za odvikavanje od
narkotika na Kakarickoj gori, i rekao mu da je u Podgorici, pa su se nekoliko
dana i družili. Jednog dana oko 17:00 h ga je Igor nazvao i predložio mu da
odu do Mareze, do kuće njegovog poznanika V. Č., koji je inače pastor neke
crkve, misli da se radi o Protestanskoj crkvi. Igor mu je rekao da zna da Č.
nije kući, te mu predložio da uđu u kuću i vide ima li šta vrijedno u njoj.
Igor je nogom razvalio ulazna vrata, i ušli su u kuću, odakle je I. uzeo
muzičku liniju „LG“, a on ključ od kombi vozila „Mercedes sprinter“,
vlasništvo Č., koji je bio parkiran ispred kuće, kako bi se vozilom vratili do
grada i malo se provozali. Igora je ostavio u dijelu grada preko Morače, i I.
je odnio muzičku liniju, dok je on sa kombijem uhvatio nekoliko krugova kroz
grad. U vožnji je kod zgrade „Maksim“ sreo svog druga Ž. P., te mu predložio
da se provoza sa njim, što je on i uradio. U večernjim satima istog dana
vozilo je ostavio u ul. S.Markovića na parking prostoru sa ključevima u njemu
i više ga nije dirao. Izrazao je kajanje zbog izvršenog djela, koje je
napravio iz nepromišljenosti, i obećao da se to više neće ponoviti. Na glavnom
pretresu je, ponavljajući odbranu, dodao da je ušao u kuću tražeći nešto što
bi mogao oduzeti, S. mu je rekao da Č. ima zlato i novac i on je tražio to
zlato i novac, ali nije ništa našao. Sve ovo je trajalo nekih 15-20 minuta.
Ponovio je da mu je žao što je izvršio krivično djelo, ukazujući da to nije
bila njegova ideja, već mu je S. predložio. Napomenuo je da koristi drogu od
prije 6-7 godina, ali se nije mogao sjetiti da li je kritičnog dana koristio
drogu. U završnoj riječi je ponovio žaljenje zbog izvršenja krivičnog djela,
nadajući se da više neće činiti krivična djela i da će uspjeti da se izliječi.
Branilac okrivljenog, adv. M. M., je u završnoj riječi ukazao na činjenice
koje će opredijeliti sud da prilikom izricanja vrste i visine kazne ima u vidu
priznanje okrivljenog, koji iz kuće oštećenog nije oduzeo ništa, te da ima u
vidu i vrijednost predmeta otuđenog kritičnom prilikom, koji iznosi 100,00€.
Da nije bilo ovakvog načina izvršenja, gdje je ovo drugo lice nogom razvalilo
vrata, u pitanju bi bila obična krađa sa manjom zaprijećenošću visine kazne za
ovo djelo. Ukazao je na stav oštećenog koji se nije pridružio krivičnom
gonjenju, čime je pokazao svoj odnos prema težini posljedice, tako da ova
činjenica, kao i mladost okrivljenog, njegovo imovno stanje, korektno držanje
u postupku, jasno pokazuje njegov psihički odnos prema ovom djelu. Navodi da
je okrivljeni sva krivična djela, koja je ranije vršio, izvršio u sprezi sa
korišćenjem opojnih droga, ukazujući da se okrivljeni nalazi na listi čekanja
bolnice u Kotoru, kao i da je pozitivan Hepatitis C i da mu predstoji
dugotrajno liječenje u tom pravcu.
Sud je u dokaznom postupku po saglasnim predlozima stranaka pročitao iskaz
svjedoka oštećenog Č. V. od 23.01.2012. godine i nalaz i mišljenje vještaka
finansijske struke od 02.02.2012. godine, pročitao zapisnik o uviđaju UP PJ
Podgorica Ku br. 450/2011 od 12.03.2011. godine, zapisnik o uviđaju UP PJ
Podgorica Ku br. 450/2011 od 14.03.2011. godine, zapisnik o daktiloskopskom
vještačanju broj 366 od 11.04.2011. godine, izvršio uvid u pravosnažnu presudu
Osnovnog suda u Podgorici K br.764/12 od 18.11.2012. godine i pročitao
izvještaj UP PJ Podgorica iz kaznene evidencije na ime okrivljenog M. B. od
12.12.2012. godine.
Svjedok oštećeni V. Č. je u svom iskazu naveo da je državljanin R.Srbije, ali
da ima stalno prijavljeno boravište u Crnoj Gori, da stanuje kao podstanar u
kući P. R., koja se nalazi u naselju Mareza bb. Zaposlen je kao sveštenik
Protestanske crkve koja se nalazi u naselju Stara Varoš. Negdje marta mjeseca
2011. godine, nalazio se u Novom Sadu, a vozilo „Mercedes sprinter CDI“
reg.oznaka PG BTxxx, vlasništvo NVO „Ihtus“ čiji je on osnivač, se nalazilo
ispred kuće P. R., u kojoj živi kao podstanar. Za vrijeme njegovog boravka u
Novom Sadu, pozvao ga je prijatelj L. S. i pitao ga gdje je vozilo, jer je
znao da je u Novi Sad otišao putničkim vozilom. Odmah mu je bilo jasno da je
neko otuđio vozilo, pa je L. S. pozvao policiju i prijavio krađu. Poslije
nekih 4-5 sati, on je došao u Podgoricu. Pojasnio je da su provalnici ušli u
kuću nakon odvaljivanja ulaznih vrata kuće, dok je u čitavoj kući izvršena
premetačina, a iz kuće je nestala muzička linija marke „LG“, dva modema za
internet, jedan mali zlatni broš i jedna tabla od 10 tableta lijeka
„Bensedin“. Iz kuće su nestali i ključevi od predhodno pomenutog vozila, koje
je bilo parkirano ispred kuće zaključano. Poslije otprilike 4 dana, iz
policije je obaviješten da je pronađeno vozilo koje je preuzeo i upalio
rezervnim ključevima jer u vozilu nije zatekao ključeve. Nije pronađeno niti
je vraćeno ništa od pokretnih stvari koje su mu nestale, izuzev vozila. Nije
se pridružio krivičnom gonjenju i nije postavio imovinsko pravni zahtjev.
Iz nalaza i mišljenja vještaka ekonomsko finansijske struke B. B. sud je
utvrdio da je na dan izvršenja krivičnog djela vrijednost putničkog vozila
marke „Mercedes sprinter CDI“ 8.258,00€, dok je vrijednost muzičke linije „LG“
100,00€.
U zapisniku o uviđaju UP PJ Podgorica od 12.03.2011. godine je konstatovano da
je lice mjesta spratna kuća koja je obezbijeđena kamenom ogradom, kapija
dvorišta je dvodijelna od kovanog željeza. Pregledom lica mjesta zatečena su
odvaljena ulazna vrata na spratu kuće, jezičak brave u položaju „zaključano“,
do kojih se dolazi spoljnim stepenicima, zatečena otvorena vrata spavaće i
gostinske sobe, koje se nalaze u potrkrovlju kuće a do kojih se dolazi
unutrašnjim stepenicima sa prvog sprata, otvoren plakar u spavaćoj sobi, u
plakaru otvoren metalni sef - kasa, izvršena premetačina u plakaru, na
francuskom ležaju pasoši na ime V. Č. i M. Č., i štedne knjižice na ime
Podgoričke i Atlas mont banke, na ime M. Č.. Preko puta spavaće sobe se nalazi
gostinska soba u kojoj se nalazi bračni krevet, do bračnog kreveta nalazi se
komoda na koju su otvorne četiri ladice. Dana 11.03.2011. godine NN izvršilac
ili više njih su podesnim sredstvom na principu poluge odvalili ulazna vrata
na I spratu kuće, ušli u kuću, sa plakara koji se nalazi u hodniku otuđili
ključ od vozila marke „ Mercedes sprinter- CDI 416“, bijele boje, reg.oznaka
PG BTxxx, vlasništvo NVO „Ihtus“, zatim se popeli unutrašnjim stepenicama u
potkrovlje kuće, ušli u spavaću sobu koja se nalazi sa desne strane gledajući
iz hodnika, otvorili plakar, izvršili premetačinu stvari u istom, izvadili
pasoše i štedne knjižice iz sefa, koji je po izjavi oštećenog bio otvoren,
iste razbacali po bračnom ležaju, a sa komode koja se nalazi do bračnog
ležaja, otuđili muzičku liniju marke „LG“, ušli u gostinsku sobu koja se
nalazi preko puta spavaće sobe, izvršili premetačinu u komodi koja se nalazi
do bračnog ležaja ali iz iste nijesu ništa otuđili. Iz dvorišta kuće su
otuđili kombi marke „Mercedes sprinter- CDI“ reg.oznaka PG BTxxx, na način što
su isto stavili u pogon original ključem koji su prethodno otuđili iz kuće.
U zapisniku o uviđaju UP PJ Podgorica od 14.03.2011.godine je konstatovano da
je dana 14.03.2011.godine oko 23,30 časova vozilo „Mercedes sprinter“
reg.oznake PG BT xxx, pronađen od strane građana u ul.Svetozara Markovića na
parking prostoru koji se nalazi iza „Kerbera“. Dolaskom na lice mjesta vozilo
je zatečeno zaključano pa je prilikom vršenja uviđaja vlasnik otključao vozilo
pomoću rezervnih ključeva. Upotrebom krim. tehničkih sredstava na licu mjesta
su pronađeni tragovi papilarnih linija.
U zapisniku o daktiloskopskom vještačenju od 11.04.2011. godine je
konstatovano da su u PMV „Mercedes sprinter“ reg.oznaka PG BTxxx, nađeni
tragovi papilarnih linija br.1,2,3 i 4, i to na lijevim i desnim vratima
vozila. Tragovi papilarnih linija označeni br.2 i 4, na desnim vratima vozila
potiču od bridnog dijela dlana lijeve ruke Ž. P., stalno nastanjenog u
Danilovgradu – Novo selo bb.
Iz pravosnažne presude Osnovnog suda u Podgorici K br. 764/12 od 08.11.2012.
godine sud je utvrdio da je okrivljeni M. B. istom oglašen krivim zbog
krivičnog djela razbojništvo iz čl. 242 st. 1 u sticaju sa krivičnim djelom
krađa iz čl. 239 st. 1 Krivičnog zakonika i osuđen na jedinstvenu kaznu
zatvora u trajanju od 1 (jedne) godine i 1 (jednog) mjeseca. Okrivljenom je
izrečena i mjera bezbjednosti obaveznog liječenja narkomana u Specijalizovanoj
ustanovi Dobrota – Kotor, dok god traje potreba za liječenjem, ali ne duže od
tri godine.
Ocjenom svih provedenih dokaza, kako pojedinačno, tako i u njihovom međusobnom
odnosu i dovodeći ih u vezu sa odbranom okrivljenog, sud je utvrdio da je
okrivljeni izvršio krivično djelo stavljeno mu na teret, i to upravo u
vrijeme, mjesto i na način kako je to predstavljeno izrekom presude, pa ga je
oglasio krivim, a ovo iz sledećih razloga:
Da je okrivljeni M. B. dana 12. 03. 2011. godine u Podgorici, u naselju
Mareza, zajedno i po prethodnom dogovoru sa neidentifikovanim licem, tuđu
pokretnu stvar oduzeo drugom, na način što je NN lice nogom razvalilo ulazna
vrata kuće, koju koristi oštećeni Č. V., a potom su zajedno ušli, izvršili
pretres kuće, kako bi oduzeli sve vrijednije stvari koje pronađu, kojom
prilikom je NN lice uzelo muzičku liniju marke "LG", dok je okrivljeni B. M.
uzeo original ključeve putničkog vozila "Mercedes sprinter" CDI, registarske
oznake PG BTxxx, pa su sa oduzetom i prisvojenom muzičkom linijom napustili
kuću, a zatim su zajedno ušli u vozilo koje je okrivljeni B.M. oduzetim
ključem stavio u pogon, zatim se odvezli sa lica mjesta i vozili se po gradu,
da bi potom okrivljeni B. M. parkirao vozilo u ulici Svetozara Markovića, sud
je utvrdio iz iskaza svjedoka oštećenog V. Č., zapisnika o uviđaju od
12.03.2011. i 14.03.2011. godine, te odbrane okrviljenog, koju je sud cijenio
kao dokaz.
Naime, okrivljeni u svojoj odbrani navodi da ga je u martu mjesecu, pozvao
izvjesni I. S., i predložio mu da odu do Mareze, do kuće njegovog poznanika V.
Č., koji nije bio kući, i predložio mu da uđu u kuću i vide ima li šta
vrijedno u njoj, pa je I. nogom razvalio ulazna vrata i ušli su u kuću, odakle
je I. uzeo muzičku liniju „LG“, a on ključ od kombi vozila marke „Mercedes
sprinter“, koji je bio parkiran ispred kuće, s namjerom da se vozilom vrate do
grada i malo se provozaju, pa je Igora ostavio u dijelu grada preko Morače, a
on je odlučio da se kombijem provoza kroz grad, da bi u večernjim satima istog
dana, vozilo ostavio u ul. S. Markovića, na parking prostoru sa ključevima u
njemu i više ga nije dirao. Svjedok oštećeni V. Č. je u svom iskazu potvrdio
da je u martu mjesecu 2011. godine, dok se nalazio u Novom Sadu, neko otuđio
vozilo marke „Mercedes sprinter“ reg.oznaka PG BTxxx, koje se nalazilo ispred
kuće u kojoj živi kao podstanar, kao i da mu je iz kuće nestala muzička linija
marke „LG“, te ključevi od predhodno navedenog vozila a provalnici su ušli u
kuću nakon odvaljivanja ulaznih vrata kuće, dok je u čitavoj kući izvršena
premetačina. Prednje činjenice potvrđeno su i zapisnikom o uviđaju od
12.03.2011. godine u kojem je konstatovano da su NN izvršilac ili više njih,
podesnim sredstvom, odvalili ulazna vrata na prvom spratu kuće P. R., u kojoj
kao podstanar živi V. Č., u ul. Džemsa Joka Mestrovića na Marezi, zatim su
ušli u kuću i sa plakara koji se nalazi u hodniku otuđili ključ od vozila
marke „Mercedes sprinter“, bijele boje, reg.oznaka PG BTxxx, zatim se popeli
unutrašnjim stepenicama u potkrovlje kuće, ušli u spavaću sobu, koja se nalazi
sa desne strane gledajući iz hodnika, otvorili plakar, izvršili premetačinu
stvari u istom, izvadili pasoše i štedne knjižice iz sefa, razbacali ih po
bračnom ležaju, a sa komode koja se nalazi do bračnog ležaja, otuđili muzičku
liniju marke „LG“, zatim ušli u gostinsku sobu koja se nalazi preko puta
spavaće sobe, izvršili premetačinu u komodi koja se nalazi do bračnog ležaja,
ali iz iste nijesu ništa otuđili, dok su iz dvorišta kuće oduzeli kombi marke
„Mercedes sprinter“ reg.oznaka PG BTxxx, na način što su isto stavili u pogon
orginal ključem koji su prethodno otuđili iz kuće, a koje vozilo je pronađeno
od strane građana u ul. Svetozara Markovića, što je potvrđeno zapisnikom o
uviđaju od 14.03.2011. godine. Vrijednost muzičke linije „LG“, u vrijeme
izvršenja krivičnog djela, koja je otuđena od oštećenog V. Č. sud je utvrdio
iz nalaza i mišljenja vještaka ekonomsko finansijske struke, čijem nalazu je
sud poklonio punu vjeru.
Iz svega navedenog, sud zaključuje da je okrivljeni M. B. kao saizvršilac, sa
neidentifikovanim licem, za koga okrivljeni navodi da je izvjesni S. I.,
postigao predhodni dogovor o izvršenju krivičnog djela, te bio svjestan da,
nakon toga, preduzimajući radnje opisane izrekom presude, obijaju zatvoreni
prostor i oduzimaju tuđe pokretne stvari, u namjeri pribavljanja protivpravne
imovinske koristi u vrijednosti preko 150,00€, te svjestan da protivpravno
oduzimaju vozilo opisano izrekom presude, sa namjerom da ga upotrijebe za
vožnju, a što je i htio, u čemu se ogleda njegova subjektivna veza sa bićima
krivičnih djela stavljenih mu na teret, ispoljena u direktnom umišljaju, pri
čemu iako vrijednost oduzete muzičke linije marke „LG“, ne prelazi iznos od
150,00 €, okrivljeni je zajedno sa neidentifikovanim licem ovom radnjom
izvršio krivično djelo teška kradja, jer je imajući u vidu način izvršenja te
činjenicu da su u kući izvšili premetačinu, očigledna njihova namjera da
oduzmu sve vrijednije stvari koje pronađu u kući, ali pošto ih nisu našli,
uzeli su samo muzičku liniju.
Sud je cijenio odbranu okrivljenog u kojoj navodi da nije bila njegova ideja
da izvrše ovo krivično djelo te da stvari koje su oduzete iz kuće, tj. muzičku
liniju, nije zadržao za sebe, pa sud nalazi da prednje činjenice nemaju
uticaja na pitanje njegove krivice, i ne utiču na drugačije presuđenje, jer se
okrivljeni sa neidentifikovanim licem dogovorio da uđu u kuću i vide ima li
šta vrijedno u njoj, nakon čega je to lice, kako to okrivljeni u svojoj
odbrani navodi, nogom razvalio ulazna vrata i ušli su u kuću, odakle je ovo
lice uzelo muzičku liniju „LG“, a on ključ od kombi vozila „Mercedes
sprinter“, vlasništvo Č., pri čemu je kako to sam navodi i on ušao u kuću
tražeći nešto što bi mogao oduzeti, ali ništa nije našao, pa je kod nesumnjive
činjenice da je između njih nesumnjivo postojao dogovor, tj. saglasnost o
zajedničkom izvršenju djela, pravno irelevanto ko je koju radnju preduzeo i ko
je konačno zadržao oduzetu stvar.
Saglasno činjeničnom stanju utvrđenom na glavnom pretresu, sud je precizirao
činjenični opis optužbe, navodeći da je putničko vozilo „Mercedes sprinter“
CDI, registarske oznake PG BTxxx, vlasništvo NVO „Ihtus“ čiji je osnivač V.
Č., nalazeći pri tome da ne dira u objektivni identitet optužbe, jer je sud
dodao činjenice koje konkretizuju i čine jasnijim krivično djelo, ostajući u
okviru istog događaja sa onim bitnim činjenicama i okolnostima koje imaju
značaj bitnog elementa krivičnog djela za koje je okrivljeni oglašen krivim.
Sud je cijenio i ostale provedene dokaze pa je, kod nesumnjivo utvrđenog
činjeničnog stanja, našao da su isti bez uticaja na drugačije presuđenje.
Prilikom odmjeravanja kazne sud je, u smislu čl. 42 st. 1 Krivičnog zakonika
cijenio sve okolnosti koje utiču na istu, pa je kao olakšavajuće okolnosti na
strani okrivljenog cijenio njegovu mladost u vrijeme izvršenja krivičnog
djela, loše imovno stanje, ponašanje nakon izvršenog krivičnog djela uz
činjenicu da je svojom odbranom olakšao vođenje krivičnog postupka i utvrđenje
činjeničnog stanja, ispoljeno iskreno kajanje zbog izvršenja krivičnog djela,
stav oštećenog V. Č. koji se nije pridružio krivičnom gonjenju, dok je kao
otežavajuću okolnost sud cijenio njegovu raniju osuđivanost, što je sud
utvrdio iz izvoda iz kaznene evidencije na ime okrivljenog, te osuđivanost
nakon izvršenja predmetnog djela, što je sud utvrdio uvidom u pravosnažnu
presudu K br. 764/12 od 08. 11. 2012. godine, pa je okrivljenom predhodno
utvrdio za krivično djelo teška krađa iz čl. 240 st. 1 tač.1 Krivičnog
zakonika, kaznu zatvora u trajanju od 1 (jedne) godine, za krivično djelo
oduzimanje vozila iz čl. 248 st.1 Krivičnog zakonika, kaznu zatvora u trajanju
od 3 (tri) mjeseca, pa je primjenom čl. 48 Krivičnog zakonika okrivljenog
osudio na jedinstvenu kaznu zatvora u trajanju od 1 (jedne) godine i 2 (dva)
mjeseca, nalazeći da je izrečena kazna srazmjerna težini izvršenih krivičnih
djela i stepenu krivice okrivljenog, te da će se istom na okrivljenog u
dovoljnoj mjeri uticati da ubuduće ne čini nova krivična djela, čime će se sa
uspjehom ostvariti svrha kažnjavanja iz čl. 32 Krivičnog zakonika u okviru
opšte svrhe izricanja krivičnih sankcija u smislu čl. 4 st. 2 Krivičnog
zakonika, a ovo posebno kod ispoljenog kajanja okrivljenog te riješenosti da
ne vrši krivična djela, a imajući u vidu činjenicu da je okrivljenom presudom
ovog suda, u koju je sud izvršio uvid, K br. 764/12 od 08. 11. 2012. godine
pored kazne izrečena i mjera bezbjednosti obaveznog liječenja narkomana u
Specijalizovanoj ustanovi Dobrota – Kotor, dok god traje potreba za
liječenjem, ali ne duže od tri godine.
Pošto je okrivljeni oglašen krivim sud ga je obavezao da na ime troškova
krivičnog postupka plati iznos od 264,00€, koji se odnosi na vještačenje
ekonomsko-finansijske struke u iznosu od 154,00€, na ime troškova za
angažovanje branioca po službenoj dužnosti u iznosu od 80,00€, te na ime
sudskog paušala iznos od 30,00€, koji paušal je odmjeren srazmjerno trajanju
postupka i složenosti predmeta, a ovo shodno čl. 229 u vezi sa čl. 226
Zakonika o krivičnom postupku.
Na osnovu navedenog, a u smislu čl. 374 Zakonika o krivičnom postupku,
odlučeno je kao u izreci presude.
OSNOVNI SUD U PODGORICI, dana 29.03. 2013. godine
ZAPISNIČAR:
|
S U D I J A:  
---|---  
Danijela Rajković,s.r.
|
Željka Jovović,s.r.  
PRAVNA POUKA:
|
Protiv ove presude dozvoljena je žalba u roku od 15 dana od dana prijema
pismenog otpravka iste, preko ovog suda Višem sudu u Podgorici.  
---|---  
ZTO Danijela Rajković
ZAPISNIČAR:
|
S U D I J A:  
---|---  
Danijela Rajković
|
Željka Jovović  
DN-a: Po primjerak presude dostaviti:
- ODT Podgorica,
- okrivljenom,
- braniocu okrivljenog
- A/a.
Postupljeno dana __
Radnik suda ______