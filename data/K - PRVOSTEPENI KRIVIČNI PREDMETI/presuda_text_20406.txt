K.br.51/13
U IME CRNE GORE
Osnovni sud u Pljevljima, kao prvostepeni krivični sud po sudiji Branku
Pejoviću uz sudjelovanje zapisničara Šestović Milanke u krivičnom predmetu
protiv okrivljene S. E. iz P., zbog krivičnog djela ugrožavanje sigurnosti iz
čl.168.st.1. Krivičnog zakonika po optužnom predlogu ODT Pljevlja Kt.br.53/13
od 27.03.2013. godine, nakon održanog glavnog i javnog pretresa u prisustvu
zamjenika ODT iz Pljevalja Gačević Božidarke, okrivljene i oštećenog dana
19.04.2013. godine, donio je i javno objavio
P R E S U D U
Okrivljena S. E., JMBG .... od oca H. i majke Z. rodjena M., rodjena ....
godine u P., živi u Podgorici ul. F. br. 43, razvedena, majke jednog
maloljetnog djteta, ugostitelj, zaposlena, pismena završila školu za KV
trgovca, živi od zarade, izdržava od zarde sebe i dijete, ranije ne osudjivana
K r i v a je
Što je:
dana 21.02.2013. godine u 17,43 časova ugrozila sigurnost oštećenom B. A. iz
P., prijetnjom da će napasti na njegov život i tijelo, na način što je sa svog
mobilnog telefona br. 068/723-971 poslala SMS poruku oštećenom na njegov broj
telefona 069/479-159 prijeteće sadržine "To što pokušavaš da uradiš neće ti
uspjeti, bićeš mrtav", koje prijetnje su kod oštećenog izazvale osjećaj
straha,
čime je izvršila krivično djelo ugrožavanje sigurnosti iz čl.168.st.1.
Krivičnog zakonika,
pa joj sud na osnovu već citiranog zakonskog propisa, a primjenom članova 4,
5, 13, 15, 32, 33, 36, 42, 53. i 54. Krivičnog zakonika te članova 226. i 229.
ZKP CG i z r i č e
USLOVNU OSUDU
S tim da joj utvrdjuje kaznu zatvora u trajanju od 2 mjeseca (dva mjeseca) i
istovremeno odredjuje da se ista neće izvršiti ukoliko okrivljena u roku od
godinu dana ne izvrši novo krivično djelo.
Okrivljena se obavezuje da na ime paušala plati ovom sudu iznos od 27,50 eura,
a ovo u roku od 15 dana po pravnosnažnosti presude pod prijetnjom prinudnog
izvršenja.
O b r a z l o ž e n j e
-2-
Osnovno državno tužilaštvo iz Pljevalja optužnim predlogom Kt.br.53/13 od
27.03.2013. godine optužilo je okrivljenu S. E. iz P. zbog krivičnog djela
ugrožavanje sigurnosti iz čl.168.st.1. Krivičnog zakonika navodeći da je
okrivljena krivično djelo izvršila na način mjesto i vrijeme kako je to bliže
opisano u izreci ove presude.
U završnoj riječi zamjenik ODT je u cjelosti ostao pri podnesenom optužnom
prelogu i predložio da sud okrivljenu oglasi krivom i osudi po zakonu.
U završnoj riječi oštećeni je istakao da se pridružuje krivičnom gonjenju
protiv okrivljene i predlaže da sud okrivljenu oglasi krivom i osudi po
zakonu, a imovinsko-pravni zahtjev ne ističe.
Okrivljena S. E. u svoju odbranu na glavnom pretresu je istakla da živi u P.,
a sa njom živi i njen maloljetni sin koji ima 7 godina. Sa oštećenim je brak
razvela prije 6 godina, pa je njihov maloljetni sin povjeren njoj na odgoj
čuvanje i vaspitanje. Napominje da njihov sin povremeno živi sa njom u
Podgorici, a povremeno sa njenim roditeljima u Pljevljima jer u Pljevljima ide
u školu, a vikendom dolazi kod nje u Podgoricu. Posebno napominje da oštećeni
već više godina ne vodi nikakvu brigu oko njinog maloljetnog djteta. Negdje
početkom 2013. godine ona je čula da se oštećeni raspituje kako bi uzeo
starateljstvo nad njihovim sinom pa je ona bila jako izrevoltirana tim
njegovim postupkom i dana 21.02.2013. godine oko 17,00 časova tačnije u 17,43
časa je oštećenom sa svog mobilnog telefona br. 068/723-971 uputila na mobilni
telefon oštećenog br. kartice 069/479-159 poruku prijeteće sadržine koja glasi
"To što pokušavaš da uradiš neće ti uspjeti, bićeš mrtav". To je uradila iz
jakog revolta na to što oštećeni pokušava da uzme starateljstvo nad njihovim
sinom. Ističe da više nikave poruke nije slala oštećenom, a to je uradila kako
opet napominje iz revolta i to nije mislila ozbiljno da bi stvarno i ubila
oštećenog. Takodje, ističe da je dana 22.02.2013. godine takodje, uputila
oštećenom na njegov telefon prijeteću poruku koja glasi "samo se opusti i
uživaj, odlično znaš da me ničega nije strah i da nemam straha na oči,
punoljetna sam i odgovaraju za svoje postupke". Dalje je dodala da oštećeni
već više godina ne ispunjva nikave roditeljske obaveze prema djetetu niti se
trudi da uplaćuje alimentaciju niti bilo šta drugo, ali posebno napominje da
porodica oštećenog stvarno pomaže djetetu i to roditelji oštećenog kao i
njegova sestra. Normalno je da ona nebi mogla da brani oštećenom da vidja
svoje dijete kako je to po zakonu, ali se oštećeni do sada nije trudio niti je
uopšte tražio to dijete da vidi.
U završnoj riječi je istakla da se osjeća krivom, da priznaje krivicu, da se
kaje što je ovo uradila, da je potpuno bezopasna i da se oštećeni više nje ne
plaši, pa je na kraju svoju odgovornost ostavila sudu na slobodnu procjenu.
U dokaznom postupku sud je saslušao svjedoka - oštećenog B. A., izvršio uvid u
fotoelaborat UP PJ Pljevlja u kome se vidi snimak telefona sa tekstom poruke i
pročitao izvještaj iz KE za okrivljenu.
Nakon provedenog dokaznog postupka i nakon ocjene svih izvedenih dokaza kako
pojedinačno tako i skupa i u njihovoj medjusobnoj povezanosti jednog sa
drugim, a imajući u vidu i potpuno priznanje okrivljene sud je utvrdio da je
okrivljena S. E. iz Pljevalja izvršila krivično djelo koje joj je optužnim
predlogom ODT-a stavljeno na teret, a na način mjesto i vrijeme kako je to
bliže opisano u izreci ove presude. Ovakvu svoju odluku sud je zasnovao na
činjenicama koje slijede iz dokaza izvedenih na glavnom pretresu kao i na
potpunom priznanju okrivljene.
Naime, svjedok - oštećeni B. A. je na zapisniku ODT Pljevlja istakao da je
njemu okrivljena dana 21.02.2013. godine u 17,43 časa na njegov mobilni
telefon broja 069/479-159 sa svog mobilnog telefona br. 068/723-971 uputila
poruku prijeteće sadržine koja glasi "to što pokušavaš da uradiš neće ti
uspjeti, bićeš mirtav". Dalje dodaje da sa okrivljenom u ranijem braku ima
sina te da je isti dodijeljen presudom na čuvanje, odgoj i vaspitanje
okrivljenoj. Dalje, dodaje da se u Osnovnom sudu u Pljevljima raspitivao kod
Izvršnog sudije na koji način može da vidja svoje dijete pa je vjerovatno to
neko okrivljenoj dojavio, pa mu je ona sjutri dan poslala poruku sadržine koju
je već naglasio. Dodao je i to da prije toga zadnjih pola godine mu okrivljena
uopšte
-3-
nije slala poruke. Takodje ističe da mu je okrivljena dana 22.02.2013. godine
takodje poslala poruku prijeteće sadržine.
Posebno je istakao da se osjetio ugroženim i da je osjetio strah za svoj život
od prijetnji koje je dobio od okrivljene na svoj mobilni telefon jer on nezna
s kim se sve druži okrivljena u Podgorici i šta mu može sve učiniti, naročito
kada je dobio i drugu prijeteću poruku.
U završnoj riječi istakao je da se pridružuje krivičnom gonjenju protiv
okrivljene i da ne ističe imovinsko-pravni zahtjev.
Sud je u cjelosti prihvatio iskaz oštećenog B. A. smatrajući da je isti
objektivno svjedočio, a sud takodje konstatuje da je okrivljena u cjelosti
priznala izvršenje krivičnog djela.
Iz fotoelaborata UP PJ Pljevlja se zaključuje da su OPS polciije sačinili
fotoelaborat u koje su fotografisali telefon oštećenog sa tekstom poruke koju
je dobio od strane okrivljene.
Iz izvještaja iz KE za okrivljenu izdata od strane UP PJ Pljevlja od dana
01.04.2013. godine, sud je zaključio da okrivljena ranije nije osudjivana.
Kod ovakvog činjeničnog stanja na osnovu svih izvedenih dokaza kao i na osnovu
potpunog priznanja okrivljene sud je utvrdio da je okrivljena S.E. iz
Podgorice izvršila krivično djelo koje joj se optužnim predlogom ODT-a stavlja
na teret, na način mjesto i vrijeme kako je to bliže opisano u izreci ove
presude. Naime, iz izvedenih dokaza je utvrdjeno da je okrivljena kritičnog
dana oštećenom sa svog mobilnog telefona na mobilni telefon oštećenog poslala
poruku prijeteće sadržine, a oštećeni je tu poruku shvatio ozbiljno, osjetio
se ugroženim i uplašio se za svoju sigurnost.
Prilikom odredjivanja vrste kazne i prilikom odmjervanja njene visine sud je u
okviru opšte svrhe krivičnih sankcija cijenio i svrhu uslovne osude pa je sud
mišljenja da radi krivično-pravne zaštite protiv okrivljene nije bilo nužno
izricati drugu vrstu krivične sankcije osim uslovne osude jer je sud mišljenja
da će u konkretnom slučuju sam uslovna osuda dovoljno uticati na okrivljenu da
više ne vrši krivična djela. Pri tome sud je kao olakšavajuće okolnosti
okrivljenoj uzeo u obzir činjenicu da okrivljena ranije nije osudjivana da je
imala dobro držanje na sudu, da je u cjelosti priznala izvršenje krivičnog
djela, pa je imajući sve to u vidu sud mišljenja da je izrečena krivična
sankcija prema okrivljenoj adekvatna i primjerena stepenu društvene opasnosti,
težini učinjenog djela kao i nastalim posledicama te da će se istom krivičnom
sankcijom prema okrivljenoj u potpunosti ostvariti kako generalna tako i
specijalna prevencija kao i svrha kažnjavanja predvidjena u članu 32.
Krivičnog zakonika.
U smislu člana 226. i 229. ZKP CG sud je obavezao okrivljenu da na ime paušala
plati ovom sudu iznos od 27,50 eura, a isti iznos sud je odredio imajući u
vidu dužinu trajanja i složenost krivičnog postupka kao i imovno stanje
okrivljene.
Sa iznijetih razloga odlučeno je kao u izreci presud.e
OSNOVNI SUD U PLJEVLJIMA
dana 19.04.2013. godine
Zapisničar, S u d i j a,
Šestović Milanka Branko Pejović
PRAVNA POUKA: protiv ove presude dozvoljena je žalba u roku od 8 dana po
prijemu iste
Višem sudu u Bijelom Polju,a preko ovog suda.
DOSTAVLJENO:
1x ODT Pljevlja
1x okrivljenoj
4x u predmet