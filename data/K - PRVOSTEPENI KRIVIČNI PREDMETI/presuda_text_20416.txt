K.br.16/13
U IME CRNE GORE
Osnovni sud u Pljevljima, kao prvostepeni krivični sud po sudiji Branku
Pejoviću uz sudjelovanje zapisničara Djondović Milenke u krivičnom prdmetu
protiv okrivljenog C. S. iz P. zbog krivičnog djela teška tjelesna povreda iz
čl.151. st.1. Krivičnog zakonika po optužnom predlogu ODT Pljevlja Kt.br.15/13
od 06.02.2013. godine, nakon održanog glavnog i javnog pretresa u prisustvu
zamjenika ODT Pljevlja Tomčić Milivoja, okrivljenog i svjedoka - oštećenog G.
B., dana 28.02.2013. godine, donio je i javno objavio
P R E S U D U
Okrivljeni C. S., JMBG .... od oca M. i majke R. rodjena G., rodjen ....
godine u P. gdje i živi ul. O, br.1, državljanin CG, pismen, završio za
automehaničara III stepen, govori srpskim jezikom, razumije crnogorski jezik,
ne oženjen, bez djece, lošeg imovnog stanja, živi od toga što privatno
opravlja auta povremeno, ranije osudjen presudom ovog Suda K.br.183/2000 od
22.12.2000. godine, zbog krivičnog djela iz čl.145.st.1. Krivičnog zakonika,
izrečena mu kazna zatvora u trajanju od 3 mjeseca, kaznu izdržao.
K r i v j e
Što je:
dana 26.11.2012. godine oko 19,45 časova u ul. M. M. u P., teško tjelesno
povrijedio oštećenog G. B. iz P., na način što ga je upotrebom drvene bejzbol
palice, crne boje, okruglog oblika, dužine oko 30 cm i debljine u prečniku oko
4 cm, više puta udario u predjelu gornjeg dijela tijela (glave, ruku i
ramena), nanijevši mu tešku tjelesnu povredu u vidu iščašenja lijevog ramena,
te razderotine glave od po 2 cm tjemeno lijevo i čeono desno i površne
oguljotine desne podlaktice,
čime je izvršio krivično djelo teška tjelesna povreda iz čl.151. st.1.
Krivičnog zakonika,
pa ga sud na osnovu već citiranog zakonskog propisa, a primjenom članova 4, 5,
13, 15, 32, 33, 36, 42, 45. i 46. Krivičnog zakonika, te članova 226. i 229.
ZKP CG
-2-
O S U D J U J E
Na kaznu zatvora u trajanju od 3mjeseca (tri mjeseca).
Okrivljeni se obavezuje da na ime troškova vodjenja krivičnog postupka plati
ovom sudu iznos od 60,50 eura, a na ime paušala iznos od 27,50 eura.
Troškove krivičnog postupka i paušal okrivljeni će platiti ovom sudu u roku od
15 dana po pravnosnažnosti presude pod prijetnjom prinudnog izvršenja.
O b r a z l o ž e n j e
Osnovno državno tužilaštvo iz Pljevalja optužnim predlogom Kt.br.15/13 od
06.02.2013. godine optužilo je okrivljenog C. S. iz P. zbog krivičnog djela
teška tjelesna povreda iz čl.151. st.1. Krivičnog zakonika navodeći da je
okrivljeni krivično djelo izvršio na način mjesto i vrijeme kako je to bliže
opisano u izreci ove presude.
U završnoj riječi zamjenik ODT Pljevlja je u cjelosti ostao pri podnesenom
optužnom predlogu i predložio da sud okrivljenog oglasi krivim i osudi po
zakonu.
Svjedok - oštećeni G. B. u završnoj riječi je istakao da se pridružuje
krivičnom gonjenju protiv okrivljenog, a imovinsko-pravni zahtjev će
ostvarivati u parnici kod ovog suda.
Okrivljeni C. S. u svoju odbranu na glavnom pretresu je istakao da živi u P. i
da se ponekad bavi privatnim poslovima opravljajući auta. Dok nije imao svoje
PMV često je sa oštećenim putovao do svog sela V. pošto je oštećeni redovni
prevoznik u tom pravcu sa kombi vozilom. Kada je nabavio svoje vozilo idući od
V. do P. i obrnuto često stavi u svoje vozilo najčešće rodbinu kojima obično
ne naplaćuje tu uslugu, ali se desi da ga ponekad neko i časti. To je
vjerovatno bilo krivo oštećenom što on čini uslugu rodbini, pa je jedne
prilike obilazio oko njegovog vozila držeći u rukama jedan šrafciger, a
vjerovatno je imao namjeru da mu izbuši gume, medjutim, pošto ga je vidio
jedan čovjek koji poznaje okrivljenog oštećeni je odustao od bušenja guma, a
taj čovjek koji je to vidio to ispričao okrivljenom. Nakon toga on je pozvao
oštećenog dana 26.11.2012. godine i pitao ga zašto on obilazi oko njegovog
vozila pa su se preko telefona i posvadjali. Istoga dana oko 19,45 časova
slučajno su se sreli u naselju K., pa je on izašao iz vozila i opet se obratio
oštećenom rekavši mu da on nema pravo da odredjuje njemu kada će on ići za
Vrulju, kada će poći iz Vrulje niti da mu odredjuje koga će on da vozi u svom
vozilu. Tom prilikom oštećeni je pošao u pravcu njega da ga udari pesnicom,
medjutim, okrivljeni je došao do svog vozila uzeo jednu bezbol palicu od
drveta i istom udario oštećenog nekoliko puta u predjelu gornjeg dijela
tijela, a misli u predjelu ramena, vrata i glave, ali on nije vidio da li je
oštećenom potekla krv. Okrivljeni je sa tog mjesta otišao dok je oštećeni
ostao na tom mjestu da stoji. Posebno napominje da oštećeni nije padao na
podlogu već se samo bio malo savijo kada ga je on udario nekoliko puta kako je
i objasnio. Objasnio je takodje da je ta palica bila kraća od 30 cm, a da je
bila debljine prečnika oko 4 cm i bila je okrulog oblika.
U završnoj riječi je istakao da se osjeća krivim da priznaje krivicu, da se ne
kaje što je ovo uradio, pa je na kraju predložio da ga sud osudi po zakonu.
U dokaznom postupku sud je saslušao svjedoka- oštećenog G. B. i svjedokinju Ć.
S., pročitao medicinsku dokumentaciju na ime oštećenog i to izvještaj ljekara
specijaliste hirurga od 27.11.2012. godine, izvještaj ljekara specijaliste
neuropsihijatra od 30.11.2012. godine i izvještaj ljekara specijaliste
ortopeda br. 5240 od 26.11.2012. godine, pročitao nalaz i mišljenje vještaka
-3-
hirurga dr. P. M. sa zapisnika ODT Pljevlja od dana 01.02.2013. godine i
pročitao izvještaj iz KE za okrivljenog izdat od strane UP PJ Pljevlja br.
03-245/13-1525/2 od 08.02.2013. godine.
Nakon provedenog dokaznog postupka i nakon ocjene svih izvedenih dokaza, a
imajući u vidu i potpuno priznanje okrivljenog sud je utvrdio da je okrivljeni
C. S. iz P. izvršio krivično djelo koje mu je optužnim predlogom ODT-a
stavljeno na teret, a na način mjesto i vrijeme kako je to bliže opisano u
izreci ove presude. Ovakvu svoju odluku sud je zasnovao na činjenicama koje
slijede iz dokaza izvedenih na glavnom pretresu kao i na osnovu potpunog
priznanja okrivljenog.
Naime, svjedok - oštećeni G. B. je na zapisniku ODT Pljevlja istakao da se
bavi prevozom putnika na relaciji P. - V. i svakoga dana vozi na toj relaciji.
Okrivljenog dobro poznaje jer je rodom iz V. i često je putovao sa njim
kombijem, a kasnije kada je kupio svoje vozilo počeo je da taksira "na
divlje". Dana 26.11.2012. godine oko 19,45 časova je prolazio pješice ulicom
M. M. u neposrednoj blizini kuće Dž., pa je na ulici primijetio PMV marke
"Džeta" crvene boje sa upaljenim svijetlima, a isto je stajalo. Kada je naišao
pored tog vozila vidio je da sa mjesta vozača izlazi okrivljeni dok su se u
vozilu nalazila još dva lica, ali nezna koja. Okrivljeni je izašao iz vozila
stao naspram njega i obratio mu se riječima "što si ti prije mjesec dana
prilazio mojem vozilu". Oštećeni mu je počeo da objašnjava da nezna o čemu se
radi, a vidio je da se okrivljeni saginje i iz vozila gdje je sjedio vadi
jedan metalni pajser crne boje u vidu montirača dužine oko 35 cm po njegovoj
procjeni. Bez ikakvog povoda i razloga on se sa tim pajserom usmjerava prema
njemu i počinje da ga udara u predjelu glave. Da bi zaštitio glavu pokušao je
da se odbrani rukama, ali ga je okrivljeni seriski više puta udario po rukama
jer je oštećeni štitio glavu, a jednom je od udarca osjetio jak bol u predjelu
ramena lijeve ruke i vidio je da je došlo do iščašenja tog ramena jer više
nije mogao da se brani. Nakon toga okrivljeni je nastavio ponovo da ga udara u
predjelu glave pošto je glava bila nezaštićena, tako da ga je povrijedio u
tjemenom dijelu lijevo i u čenom dijelu desno. Ističe da je od okrivljenog
dobio najmanje 10 udaraca koji su nanijeti na brzinu i seriski, a sve je to
trajalo nekim minut - dva, a ne više. Pošto je vidio da se ne može više
braniti pobjegao je u pravcu bolnice. Nakon toga okrivljeni je sjeo u vozilo i
otišao u pravcu bolnice. Objašnjava da je bio krvav u predjelu glave i lica i
po garderobi. Napomenu je da je istoga dana, a prije dogadjaja negdje oko
10,30 časova njemu stigao telefonski poziv od okrivljenog, a takodje mu je u
pozivu rekao nešto oko vozila, zašto mu je prilazio vozilu i sl.
U završnoj riječi je istakao da se pridružuje krivičnom gonjenju protiv
okrivljenog, a imovinsko pravni zahtjev će ostvarivati u parnici kod ovog
suda.
Sud je u najvećem dijelu prihvatio iskaz svjedoka - oštećenog, medjutim, sud
je mišljenja da oštećeni nije dobro vidio kakav je predmet kojim ga je
okrivljeni izudarao, jer je sam okrivljeni odmah priznao da se radilo o
drvenom bejzbol palici crne boje te da je istom više puta izudarao oštećenog.
Sud je u cjelosti prihvatio odbranu okrivljenog jer je okrivljeni u potpunosti
priznao izvršenje krivičnog djela i njegova odbrana se u potpunosti uklapa sa
iskazom svjedokinje Ćirlija Sanela kao i sa nalazom i mišljenjem vještaka
hirurga dr. P. M.
Svjedokinja Ć. S. je istakla da živi u naselju K. te da je dana 26.11.2012.
godine oko 19,45 časova bila na prozoru spavaće sobe i vidjela da u ul. M. M.
koja se prostire pored zgrade stoji jedno PMV marke "Džeta" crvene boje, a da
niz ulicu ide oštećeni G. B. koga poznaje. Jednog momenta je vidjela da iz
vozila izlazi okrivljeni koga je prepoznala u sudnici i počeo sa oštećenim da
se nešto raspravlja, ali nije čula šta su pričali. Primijetila je da je
oštećeni objašnjavao nešto okrivljenom mahajući rukama. U tom momentu
okrivljeni se vratio u svoje vozilo, uzeo iz vozila jedan predmet uzdužnog
oblika dužine nekih tridesetak santimetara i istim predmetom počeo da udara
oštećenog u predjelu glave i udario ga je najmanje 3 puta , a zamahivao je i
još nekoliko puta, a da li ga je udario još koji put nije dobro vidjela.
Oštećeni se jednog momenta sageo od tih udaraca, a okrivljeni je ponovo prišao
i počeo udarati oštećenog. Dogadjaj je posmatrala sa udaljenosti od nekih 30
m. Ne može da se izjasni od kakvog materijala je taj predmet pošto nije
vidjela uglavno zna da je u vidu šipke, pajsera, letve, palice i sl. uzdužnog
oblika.
-4-
Sud je u cjeloosti prihvatio iskaz ove svjedokinje smatrajući da je
svjedokinja objektivno svjedočila.
Vještak hirurg dr. P. M. u svom nalazu i mišljenju je istakao da uvidom u
obimnu medicinsku dokumentaciju na ime oštećenog u dijagnozi na latinskom
jeziku kada se prevedu na naš jezik stoji da je oštećeni zadobio kontuziju
glave, razderotinu na glavi tjemeno lijevo i čeono desno, iščašenje lijevog
ramena, kontuzija i površna oguljotina kože desne podlaktice.
Vještak daje mišljenje da je iščašenje lijevog ramena teška tjelesna povreda,
a ostale povrede (razdeortina glave, tjemeno lijevo i čeono desno), te
površina oguljotina na desnoj nadlaktici su lake prirode. Povrede su nanesene
sa više udaraca tupim tvrdim predmetom, moguće je palicom, šipkom i slično po
povrijedjenim regijama. Kontuzija i površna oguljotina desne podlaktice
vjerovatno je nastala od podmetanja ruke prilikom odbrane od zamahnutog
predmeta.
Sud je u cjelosti prihvatio nalaz i mišljenje ovog vještaka smatrajući da je
vještak veoma objektivno i stručno vještačio u skladu sa strukom i naukom, a u
njegovo vještačenje se u potpunosti uklapa odbrana okrivljenog kao i iskazi
svjedoka- oštećenog i svjedokinje Ć. S.
Iz medicinske dokumentacije koja glasi na ime oštećenog se vidi da je oštećeni
od dana povredjivanja počeo sa liječenjem povreda te da je više puta obavljao
i kontrole kod nadležnih ljekara.
Iz izvještaja iz kaznene evidencije na ime okrivljenog br. 03-245/13-1525/2 od
08.02.2013. godine izdat od strane UP PJ PLjevlja se zaključuje da je
okrivljeni tokom 2001. godine osudjen zbog krivičnog djela iz čl.145.st.1. KZ
RCG te da mu je izrečena kazna zatvora od 3 mjeseca koju je izdržao.
Kod ovakvog činjeničnog stanja na osnovu svih izvedenih dokaza kao i na osnovu
potpunog priznjanja okrivljenog sud je utvrdio da je okrivljeni C. S. iz P.
izvršio krivično djelo koje mu je optužnim predlogom ODT-a stavljeno na teret,
a na način mjesto i vrijeme kako je to bliže opisano u izreci ove presude. Na
takav zaključak sud je došao na osnovu potpunog priznanja okrivljenog kao i na
osnovu ostalih izvedenih dokaza.
Prilikom odredjivanja vrste kazne i prilikom odmjeravanja njene visine sud je
u okviru opšte svrhe krivičnih sankcija cijenio i svrhu kazne zatvora, pa je
sud mišljenja da je okrivljenom jedino bilo opravdano izreći kaznu zatvora što
je sud učinio, ali je sud takodje mišljenja da je imalo smisla pri tom
okrivljenom i ublažiti kaznu, pa mu je sud istu ublažio smatrajući da će se i
sa ublaženom kaznom prema okrivljenom u potpunosti ostvariti svrha kažnjavanja
predvidjena u članu 32. Krivičnog zakonika kao i da će se istom postići kako
specijalna tako i generalna prevencija. Pri tome sud je imao u vidu činjenicu
da je okrivljeni kao punoljetno lice osudjen prije 12 godina što znači da je
već nastupila zakonska rehabilitacija, pa se okrivljeni može smatrati kao
neosudjivano lice jer bi mu ista kazna svakako bila brisana da je traženo
njeno brisanje iz kaznene evidencije. Takodje, u prilog tome sud navodi još
jednu olakšavajuću okolnost koja stojina strani okrivljenog, a to je da je
okrivljeni u potpunosti priznao izvršenje krivičnog djela, te da je okrivljeni
izazvan ranijim ponašanjem oštećenog prema njemu.
U smislu člana 226. i 229. ZKP CG sud je obavezao okrivljenog da na ime
troškova krivičnog postupka plati ovom sudu iznos od 60,50 eura, a isti iznos
predstavlja naknadu i nagradu
-5-
vještaku hirurgu za izvršeno vještačenje, a iznos paušala od 27,50 eura sud je
odredio imajući u vidu dužinu trajanja i složenost krivičnog postupka kao i
imovno stanje okrivljenog.
Sa iznijetih razloga odlučeno je kao u izreci presude.
OSNOVNI SUD U PLJEVLJIMA
dana 28.02.2013. godine
Zapisničar, S u d i j a,
Djondović Milenka Branko Pejović
PRAVNA POUKA: protiv ove presude dozvoljena je žalba u roku od 8 dana po
prijemu iste
Višem sudu Bijelo Polje, a preko ovog suda.
DOSTAVLJENO:
1x ODT Pljevlja
1x okrivljenom
6x u predmet