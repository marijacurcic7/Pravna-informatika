OSNOVNI SUD U DANILOVGRADU
K.br. 49/11
Dana, 31.05.2011.godine 
U IME NARODA
OSNOVNI SUD U D.U , kao prvostepeni krivični, u vijeću sastavljenom od
sudije Vladimira Novovića kao predsjednika vijeća i sudija porotnika Miodraga
Radulovića i Branka Mićanovića, kao članova vijeća, uz učešće Ane Ivanović kao
zapisničara, u krivičnom predmetu okrivljenog G.B. iz D. - S.,  koga brani
B.Z. advokat iz P., zbog krivičnog djela teško djelo protiv opšte sigurnosti
iz čl.338 st.4 u vezi čl.327 st.4 u vezi st.1 Krivičnog zakonika, po optužnici
ODT-a u Podgorici Kt.br. 319/08 od 17.12.2008. godine, koju je na glavnom
pretresu zastupao Grujo Radonjić, zamjenik ODT-a u Podgorici, nakon održanog
usmenog, glavnog i javnog pretresa, dana 31.05.2011.godine, u prisustvu
zastupnika optužbe, okrivljenog, branioca okrivljenog i ovlašćenog
predstavnika oštećene porodice M., M.V., donio je dana 31.05.2011.godine, a
dana 04.06.2011.godine, javno objavio  
P R E S U D U
Okrivljeni G.B. , od oca M. i majke J., rodjene J., rodjen ...godine u D.,
sa mjestom prebivališta u D. - S. - D., državljanin Crne Gore, mašinski
tehničar, oženjen otac troje djece, pismen, srednjeg imovnog stanja, kome je
presudom Opštinskog suda Titograd K.br. 92/88 od 21.12.1988.godine zbog
krivičnog djela iz čl. 84 KZ SRCG izrečena novčana kazna od 30.000 dinara,
presudom Opštinskog suda Titograd K.br. 442/89 od 15.03.1990.godine zbog
krivičnog djela iz čl. 84 st. 1 KZ RCG izrečena novčana kazna od 1.100 dinara
i presudom Osnovnog suda D.K.br. 30/92 od 21.05.1993. godine zbog krivičnog
djela iz čl. 141 st. 1 KZ RCG izrečena novčana kazna od 250.000 dinara, koje
osude su brisane dana 22.03.2004. godine i koji je osudjivan presudom Osnovnog
suda Podgorica K.br. 04/319 od 08.02.2006. godine zbog krivičnog djela iz
čl.172 st.1 KZ RCG na dva mjeseca zatvora uslovno na jednu godinu.  
Na osnovu čl. 363 tač. 3 ZKP-a,  
OSLOBAĐA SE OD OPTUŽBE
Kojom je predstavljeno da je:  
Dana 16.07.2006. godine, u mjestu D2., opština D., postupajući suprotno
odredbama čl.48 i čl.51 Opštih uslova za isporuku električne energije, opšte
opasnom radnjom i opšte opasnim sredstvom izazvao opasnost za život ljudi, na
način što je bez saglasnosti Elektrodistribucije D., prilikom izvodjenja
radova priključenja voda unutrašnjeg priključka na elektrodistributivnu nisko
naponsku mrežu, angažovao neovlašćena lica P.M. i M.D., pri čemu nije preduzeo
mjere da se na tom mjestu obezbijedi beznaponsko stanje, niti je za izvodjenje
radova obezbijedio specijalno vozilo sa korpom, a što je bio obavezan obzirom
da su se radovi izvodili na spoljašnjem zidu kuće na visini od 8 metara, već
je dozvolio da se koriste drvene merdevine pomoću kojih se oštećeni M.D. popeo
kako bi došao do mjesta gdje je trebao da izvrši intervenciju, a koje sredstvo
nije bilo bezbjedno za obavljanje ove vrste intervencije, pa je usljed
nepreduzimanja propisanih mjera od strane okrivljenog prilikom pokušaja
priključenja unutrašnjeg voda oštećeni M.D. pao sa merdevina kojom prilikom je
zadobio teške tjelesne povrede u vidu razorenja za život važnih moždanih
centara i centara u kičmenoj moždini, potpomognuta  krvavljenjem iz rascjepa
pluća i iz  raskidanih krvnih sudova  oko preloma kostiju i iz rana zbog čega
je nastupila smrt,  
- čime bi počinio krivično djelo teško djelo protiv opšte sigurnosti  iz
čl.338 st.4 u vezi čl.327 st.4 u vezi st.1 KZ.  
Na osnovu čl.203 st.1 ZKP-a, troškovi krivičnog postupka padaju na teret
budžetskih sredstava suda.  
Ovlašćeni predstavnik oštećene porodice M., M.V.,  se na osnovu čl.212 st.3
ZKP-a, upućuje na parnični postupak radi ostvarivanja imovinsko pravnog
zahtjeva.  
O b r a z l o ž e nj e
Optužnicom ODT-a u Podgorici Kt.br.319/08 od 17.12.2008. godine, koja je
izmijenjena na glavnom pretresu od 14.12.2010.godine, stavljeno je na teret
okrivljenom G.B. da je izvršio krivično djelo teško djelo protiv opšte
sigurnosti iz čl.338 st.4 u vezi čl.327 st.4 u vezi st.1 KZ, a na način
odredjen u izreci presude. Zastupnik optužbe je u završnoj riječi predložio da
sud okrivljenog oglasi krivim i osudi po zakonu.  
Okrivljeni G.B. u odbrani datoj u  istražnom postupku u bitnom je naveo da je
u toku jula mjeseca ... godine u mjestu D.2, gdje posjeduje porodičnu kuću,
pozvao P.M. da mu izvrši promjenu osigurača na električnoj tabli kuće. Tvrdi
da je znao da M2. ima dozvolu da vrši radove oko električnih instalacija.
Kritičnog dana P.M. je došao zajedno sa M.D., sa kojim je kum, a M.D.a nije
zvao upravo iz tog razloga. M.D.a je doveo P.M..  Sjeća se da su tog dana oni
isključili na konzoli dovod struje sa električnog stuba kako bi bili potpuno
bezbjedni. Stajao je blizu kuće,  kada je čuo, da je P.M. rekao M.D.u da ne
vrši priključak obzirom da je imao još posla na tabli. D. M.je  tog dana  bio
nešto nervozan jer mu se žurilo, a čak je i posjekao prst i napravio neku
grešku na tabli, zbog čega mu je P.M. naglasio da ne ide na konzolu. Prije
nego što su otpočeli radove, dao im je drvene merdevine , dužine oko 4 metra,
pa su njih dvojica te merdevine postavili ispod konzole na jednoj betonskoj
ploči na terasi i sa tih merdevina D. je skidanjem klema sa konzole isključio
struju.  Ne zna što je bilo  pokojnom  D. da ode prema konzoli, obzirom da je
M2. još radio na tabli. U jednom momentu vidio je da je D. počeo da se trese i
da pokušava da se otkači od konzole, a nogama je meredevine pomjerao. Nakon
ovoga je pao, a posle toga pale su i merdevine. Pritrčao je D. zajedno sa M2.,
nakon čega su D. smjestili u vozilo i odvezli ga u Hitnu pomoć.  
Na glavnom pretresu je pojasnio da nije angažovao M.D. da izvodi radove na
njegovoj kući, već da je angažovao P.M. Znao je da su obojica električari i to
VKV električari, dok je on po struci mašinski tehničar. Terasa na kojoj su
bile merdevine se nalazila na prvom spratu kuće. Tvrdi da mu je M2. kasnije
rekao da je D. bez njegovog znanja izvršio spajanje nekih provodnika i to onih
provodnika koji su bili prethodno prekinuti i onih koji su bili na konzoli, te
da je D. trebao samo da pripremi spajanje tj.da skine plastični omot sa
provodnika radi spajanja putem tzv. klema. Spajanje provodnika na konzoli
trebalo je da se  izvrši putem klema, a pokojni D. je dva provodnika bio
spojio bez klema, što je moglo ugroziti i P.M. koji je u prizemlju na
razvodnoj tabli  vršio zašarafljivanje  tri glavna osigurača.  Zatim je naveo
da je sa P.M. usmeno dogovorio izvodjenje ovih radova, a za cijenu od 100
eura. Tvrdi da mu tom prilikom P.M. nije rekao da bilo što  treba da
obezbijedi, a što bi se odnosilo na sredstva za rad.  Nije imao saglasnost
Elektrodistribucije za izvodjenje ovih radova, a smatra da mu takva saglasnost
nije bila potrebna.  Još je pojasnio da se nije mogao sjetiti šta je pokojni
M.D. imao na nogama dok je radio, te da su mu u Elektrodistribuciji kazali da
P.M. redovno izvodi ovakve radove na području Opštine D.  
Okrivljeni G.B. u završnoj riječi je naveo da u potpunosti prihvata završnu
riječ svoga branioca, te da i dan danas nosi veliki teret iz razloga što se
tragični dogadjaj desio u njegovoj kući.  
Branilac okrivljenog G.B. adv. B.Z. u završnoj riječi je zastupao tezu da nema
dokaza da je njegov branjenik počinio krivično djelo stavljeno mu na teret,
zbog čega je predložio da ga sud oslobodi od optužbe.  
Sud je na glavnom pretresu, u dokaznom postupku saslušao ovlašćenog
predstavnika oštećene porodice  M., M.V., pročitao iskaze svjedoka P.M. sa
zapisnika o saslušanju svjedoka Kri.br.563/06 od 22.02.2008.godine, sačinjenog
kod istražnog sudije Višeg suda u Podgorici, sa zapisnika o saslušanju
svjedoka Ki.br.16/08 od 24.05.2008.godine, sačinjenog kod istražnog sudije
Osnovnog suda u D. i sa glavnog pretresa od 16.06.2010.godine, pročitao iskaz
svjedoka S.M. sa glavnog pretresa od 12.07.2010.godine, pročitao iskaz
svjedoka B.R. sa glavnog pretresa od 12.07.2010.godine, pročitao zapisnik o
uvidjaju istražnog sudije Osnovnog suda u D. Kri.br. 97/06 od 16.07.2006.
godine, izvršio uvid u skicu lica mjesta, pročitao obdukcioni zapisnik dr D.Č.
S.br.128/2006 od 21.07.2006.godine i nalaz i mišljenje ovog vještaka dat na
zapisniku o salušanju vještaka Ki.br.563/06 od 22.02.2008.godine, pročitao
nalaz i mišljenje vještaka elektro struke ing. B.P. od 24.07.2006. godine,
dopunu nalaza i mišljenja  ovog vještaka od 11.11.2008.godine i pojašnjenje
ovog vještaka sa glavnog pretresa od 22.09.2010.godine, pročitao nalaz i
mišljenje vještaka zaštite na radu dipl. ing. zaštite na radu S.G. K.br. 15/09
od oktobra mjeseca 2010. godine i sa glavnog pretresa od 09.12.2010.godine i
pročitao  izvod iz kaznene evidencije Uprave policije Ispostava D.
br.245/09-895/2 od 18.03.2009. godine.  
Ovlašćeni predstavnik oštećene porodice M., M.V., je u iskazu datom na glavnom
pretresu i u završnoj riječi naveo da se pridružuje krivičnom gonjenju protiv
okrivljenog i da postavlja zahtjev za naknadu štete u iznosu od 60.000 eura, a
koji se odnosi na duševne bolove koje trpe on, supruga pokojnog, dvoje djece
pokojnog i sestra pokojnog.  
Svjedok  P.M., koji je pogonski inžinjer elektro-struke,  u iskazima datim u
prethodnom postupku u bitnom je naveo da je dana 16.07.2006. godine zajedno sa
D. M. radio u kući D. kuma, okrivljenog G.B., u selu D2. Tom prilikom trebala
je da se izmijeni razvodna tabla na kojoj se nalazilo električno brojilo i
osigurači, a koja je bila u prizemlju kuće okrivljenog. Kuća je imala spratni
dio do kojeg vode unutrašnje stepenice. Posao sa okrivljenim dogovorio je on i
cijena tog posla bila je 100 eura. Sa sobom je poveo i D.M., obzirom da su
mnogo puta zajedno prije toga izvodili ovakve radove. Tvrdi da je pokojni D.
bio visoko kvalifikovani električar.  Tog dana došli su u kuću, pa su najprije
otkinuli žice na konzoli, da bi isključili napon u kući. To je uradio D. M..
Zatim su u prizemlju pristupili radovima na izmjeni table. Sjeća se da je D.
bio nekako prilično "uzrujan" i čak je govorio D. da ako ima posla kući da
ide, da to obavi, a da će on nastaviti sam. U jednom momentu D. se čak
posjekao jednim parčetom lima. Prije nego što je tabla bila završena D. je
otišao na terasu prvoga sprata kuće, iznad kojeg se nalazila konzola, kako bi
pripremio kabl za priključak na distributivnu mrežu.  Ta priprema  je
podrazumijevala da se kabl skrati , jer je bio duži 5 do 6 metra i da se
krajevi kabla pripreme za priključak, te da se nakon toga vrati kod njega da
završe tablu jer je bilo još par sati posla. Nastavio je da radi u prizemlju,
a D. je otišao na terasu. U jednom trenutku  vidio je da je D. pao ispred
ulaznih vrata donjeg sprata kuće. Istrčao je iz hodnika i zatim je čuo da neko
viče da se pazi jer padaju merdevine. Odmah potom pale su i drvene merdevine
sa kojih je D. radio oko konzole. Zajedno sa okrivljenim je vozilom
okrivljenog,  D. prevezao u bolnicu. Kasnije je, kada se vratio na lice mjesta
vidio da je na konzoli D. počeo da radi priključak na struju, jer je
priključio dvije žice i to "0" i fazu, a ostalo je bilo da se priključe još
dvije faze. Tvrdi da to nije trebalo priključivati tada kada je to D. uradio i
da nije trebalo na način kako je to isti učinio. Prilikom priključivanja  D.
nije koristio rukavice, koje se obično koriste u takvim radovima, niti je
koristio kleme, a što zna iz razloga što je to sve našao na stolu ispred kuće
gdje su držali  djelove za taj posao i alat.  Konačno kada se rade ovakva
priključenja praktikuje se da se struja isključi na trafostanici. Dalje je
naveo da je to sve D. znao , te da uopšte ne može da shvati zašto je to D.
uradio. Iz zajedničkih poslova sa pokojnim D. tvrdi da je stekao utisak da se
isti uopšte  nije plašio struje i da se dešavalo da ga struja opeče. Pojasnio
je da je pokojni  D. bio u dobrom fizičkom stanju, veoma okretan i spretan
tako da je često i potcjenjivao mogućnosti da se negdje lako može pasti i tome
slično.  
Svjedok P.M. u iskazu datom na glavnom pretresu u bitnom je ponovio iskaz dat
u prethodnom postupku  s tim što je  dodao da nikada nije, niti on niti
pokojni M.D., priključivao objekat na elektro-distributivnu mrežu iz razloga
što je to posao "Elektrodistribucije". Tvrdi da toga dana nije rekao pokojnom
M.D. da ide da izvrši priključenje kablova na elektro-distributivnu mrežu.
Sjutradan, od kritičnog dogadjaja,  ovlašćeni radnici Elektrodistribucije su
izvršili priključak na elektro-distributivnu mrežu sa istih merdevina sa kojih
je dan ranije pao pokojni M.D., a jedan od tih radnika je bio  S.. Tvrdi da je
za izvodjenje radova na kući okrivljenog postojao usmeni ugovor izmedju njega
i okrivljenog G.B. i kada je ugovarao ovaj posao, okrivljeni je trebao da
obezbijedi elektro materijal, osigurače, tablu, kleme, gips i izolir traku,
što je okrivljeni  i učinio kupujući po specifikaciji koju mu je napravio.
Nije se dogovarao  sa okrivljenim da obezbijedi  bilo kakva sredstva zaštite
na radu jer su pokojni M.D. i on imali sva potrebna sredstva za to. Nije ni
pitao okrivljenog da li ima saglasnost Elektrodistribucije za izvodjenje ovih
radova, osim što mu je okrivljeni rekao da ima nalog od Elektrodistribucije da
izvrši izmjenu osigurača. Pojasnio je da je od ovih 100 eura, koje su bile
cijena posla, on trebao da pokojnom M.D.  da iznos od 50 eura.  
Svjedok B.R. u iskazu datom na glavnom pretresu, u bitnom je naveo da je kao
radnik Elektrodistribucije  u D. vršio kontrolu mjernih mjesta na području
D2., G. i S. Sjeća se da je jednom prilikom vršio kontrolu mjernog mjesta kod
okrivljenog. Tom prilikom je utvrdio da mjerno mjesto okrivljenog nije bilo u
ispravnom stanju , odnosno , da je tabla sa osiguračima visila, da su na njoj
bili stari osigurači, a primijetio je i da su neke žice bile prespajane. Nakon
ovog naložio je okrivljenom da u odgovarajućem roku dovede mjerno mjesto u
ispravno stanje. Tvrdi da je dovodjenje mjernog mjesta u ispravno stanje bila
obaveza potrošača, a ne Elektrodistribucije. Okrivljeni ga je ponudio da mu
to uradi, ali takav posao nije prihvatio obzirom da privatno ne radi na mjestu
gdje kao ovlašćeni radnik Elektrodistribucije nadje nepravilnost.  Sjeća se da
ga je okrivljeni pitao da mu predloži nekoga ko će uraditi taj posao. Nije mu
predložio nikoga i rekao mu je da ima dosta električara pa neka nadje nekoga
ko će mu uraditi taj posao. Nakon odredjenog vremena okrivljeni ga je pozvao
na mobilni telefon i obavijestio ga da je našao električara pominjući M.P.  U
tom razgovoru mu je kazao da je našao dobrog majstora, jer M.P. poznaje lično
i zna da je takav. Smatra da za posao, koji je bio potreban da se uradi kod
okrivljenog, nije trebala saglasnost Elektrodistribucije, a kao saglasnost
elektrodistribucije podrazumijeva se zapisnik o kontroli mjernog mjesta gdje
se potrošaču nalaže da takvo mjerno mjesto dovede u ispravno stanje. Mišljenja
je da kada se prvi put vrši priključenje objekta  na elektrodistributivnu
mrežu isporučioca, da takvo priključenje vrši Elektrodistribucija, a da svako
drugo priključenje ili isključenje za taj isti objekat vrši potrošač, te da je
tako u njihovoj praksi.  
Svjedok S.M. u iskazu datom na glavnom pretresu u bitnom je naveo da se sjeća
da je dva dana nakon što je poginuo M.D. njega pozvao pretpostavljeni i kazao
mu da priključi kuću okrivljenog na elektrodistributivnu mrežu. Otišao je do
kuće okrivljenog i tamo je zatekao okrivljenog i M.P. Sjeća se da su jedne
merdevine bile ostavljene na balkonu i to na način što se donji kraj merdevina
naslanjao na zid od terase, a gornji dio merdevina  bio je oslonjen ispod
konzole.  Merdevine su bile drvene. Pošao je do trafostanice, isključio je
struju , a zatim je izvršio uključenje objekta na elektrodistributivnu mrežu i
nakon toga u trafostanici uključio struju.Preko merdevina koje je na licu
mjesta zatekao izvršio je priključenje objekta okrivljenog. Praksa je da se
priključenje objekta  na elektrodistributivnu mrežu  vrši preko korpe gdje
specijalno vozilo može da dodje , a i da se vrši preko  metalnih merdevina.
Tvrdi da je tog dana priključenje izvršio preko drvenih merdevina  čineći to
na svoj rizik.  Priključenje uz pomoć korpe koja se nalazi na specijalnom
vozilu  vrši se u slučaju velikih i složenih radova s tim što Poslovnica D. u
to vrijeme nije imala specijalno vozilo sa korpom, a ukoliko bi se ukazala
takva potreba, vozilo bi bilo pozajmljeno od Elektrodistribucije P..  
Iz zapisnika o uvidjaju istražnog sudije Osnovnog suda u D. Kri.br. 97/06 od
16.07.2006. godine i skice lica mjesta, utvrdjuje se da je dana 16.07.2006.
godine ispred kuće okrivljenog, u mjestu D2., u Opštini D., smrtno stradao
M.D.. Na licu mjesta u dvorištu stambene zgrade okrivljenog na betonskoj ploči
ispred ulaznih vrata  nadjene su  drvene merdevine, a ispred njih na
udaljenosti od  3,20 metara  od fiksne tačke,  3,80 metara, kao i na
udaljenosti od 4,30 metara tragovi koji po izgledu liče na krv.  Kao fiksna
tačka uzet je ugao stepeništa koji se nalazi ispred kuće okrivljenog. Na
udaljenosti od 3,60 metara  od fiksne tačke, odnosno na udaljenosti od 5,50
metara nadjene su papuče crvene boje, a na udaljenosti od 5,10 metara, odnosno
4,60 metara od fiksne tačke  nadjene su papuče plave boje koje je imao na
nogama pokojnik. Na udaljenosti od 3,40 metara od fiksne tačke nadjeni su
namotaji kabla za struju. Nadalje, na udaljenosti od 5,10 metara od fiksne
tačke, na licu mjesta nadjen je provodnik od električne struje koji je povezan
sa dalekovodom. Zatim je  na 3,40 metara od fiksne tačke nadjen nož čija je
dužina sječiva 60 cm.  Konzola na kući se nalazila na visini  od 8,40 metara.
Istražni sudija je izdao naredbu vještaku elektro-struke B.P.u da izvrši
pregled električnih radova na kući okrivljenog i o tome sačini nalaz i
mišljenje, a što je i izvršeno narednog dana zbog nedostatka adekvatnog
osvjetljenja s tim što je policijski službenik obezbjedjivao mjesto dogadjaja
do dolaska vještaka. Izdata je naredba i za obdukciju tijela pokojnog M.D.
radi utvrdjivanja uzroka smrti.  
Iz obdukcionog zapisinika dr D.Č. S.br.128/2006 od 21.07.2006. godine
utvrdjuje se da je obdukcija tijela pokojnog M.D. vršena dana 17.07.2006.
godine u 07,30 časova , a čija je smrt konstatovana dana 16.07.2006. godine u
18,37 časova.  Vještak je mišljenja da je smrt  kod pokojnog M.D. nasilna  i
da je nastupila usljed razorenja za život važnih moždanih centara i centara  u
kičmenoj moždini potpomognuta  krvavljenjem  iz rascjepa pluća i iz raskidanih
krvnih sudova oko preloma kostiju i iz rana. Razorenje za život važnih
moždanih centara  i centara u kičmenoj moždini, rascjepi pluća, raskidi krvnih
sudova, prelomi kostiju, rane kao i druge povrede, nanesene su tupim, teškim i
zamahnutim mehaničkim orudjem, mehanizmom pada i udara u tvrdu neravnu
podlogu. Obdukcijom i patohistološkom analizom nijesu ustanovljeni  znaci
prolaska električne struje kroz tijelo.  Pregledom kože obje ruke  nijesu
nadjene povrede ni promjene koje bi odgovarale elektičnom biljegu. U vrijeme
umiranja nije postojalo stanje alkoholisanosti. Iz nalaza i mišljenja ovog
vještaka datog na zapisniku o salušanju vještaka Ki.br. 563/06 od
22.02.2008.godine utvrdjuje se da tačkasti ubodi u lakatnim jamama kod
pokojnog predstavljaju ubode od injekcija prilikom pokušaja medicinske pomoći.  
Sud je cijenio nalaze i mišljenja ovog vještaka pa je iste prihvatio kao
jasne, stručne i objektivne, te date prema pravilima struke i nauke.  
Iz nalaza i mišljenja vještaka elektro-struke  ing. P.B. od 24.07.2006.
godine,  utvrdjuje se da je u vrijeme izlaska na lice mjesta na konzoli kuće
okrivljenog bio priključen jedan fazni vod  i nulti vod unutrašnjeg voda na
elektrodistributivnu NN mrežu. Vod unutrašnjeg priključka je provučen
neprekinut od mjesta spoja sa elektrodistributivnom NN mrežom do uvoda u
brojilo.  Demontirana tabla  osiguračkog polja  i mjernog mjesta je bila u
stanju  koje je zahtijevalo neodložnu zamjenu iz eksploatacionih i
bezbjedonosnih razloga.  Mjerno mjesto  i polje osigurača su prema propisima
montirani u dijelu hodnika sa desne strane neposredno nakon ulaznih vrata u
kuću okrivljenog . Na licu mjesta zatečene su i  merdevine. Za potrebe
priključenja voda unutrašnjeg priključka na elektrodistributivnu NN mrežu
izvodjači su imali obezbijedjene spojnice. Priključenje voda unutrašnjeg
priključka  na elektrodistributivnu NN mrežu rade ovlašćeni predstavnici
isporučioca - eletrodistributivnog preduzeća, a vlasnik je dužan  da
obezbijedi  zahtijevane spojnice. Izolacija provodnika  na vodovima
elektrodistributivne NN mreže  je bila prisutna u mjeri koja je obezbjedjivala
naponski vod od dodira  neizolovanog provodnika. Provjerom izvedene
instalacije  nije konstatovano  prisustvo napona ni na jednom provodniku  voda
unutrašnjeg priključka,  kao ni na pripadajućem polju osigurača, osim na
osiguraču jednog provodnika koji  je nastradali nabacio  prije incidenta.
Provodnik faznog voda unutrašnjeg priključka je nabačen 2,5 kruga, odnosno
preostalo je još pola kruga, dok je provodnik nultog voda nabačen sa puna tri
kruga na provodnike elektrodistributivne NN mreže.  Prilikom korišćenja
merdevina za pristup konzoli na kojoj su prema propisima bili priključeni, na
keramičkim izolatorima, provodnici sa izolacijom, elektrodistributivnog voda
NN mreže  nastradali nije valjano obezbijedio svoju stabilnost, što je praksa
i obaveza naročito u situacijama kakva je kritičnom prilikom bila. Samom
priključenju unutrašnjeg voda na elektrodistributivnu NN mrežu, na način koji
je suprotan tehničkim i zakonskim propisima pristupljeno je iako su bili
obezbijedjeni  tehnički i zakonski uslovi. Na neizolovanim krajevima
unutrašnjeg priključka  koji su bili nabačeni na nulti i fazni provodnik
nijesu bili primijetni  nikakvi biološki ili hemijski tragovi koji bi ukazali
na postojanje  trajnijeg kontakta  neizolovanih provodnika sa organskom
materijom, a koji bi mogli ukazati  na proticanje  električne energije kroz
organsku materiju, odnosno "strujni udar" kao neposredni uzrok nestabilnosti
koja je uzrokovala pad nastradalog. Vještak je mišljenja da je nezavršenost i
sam položaj ostatka nenabačenog, neizolovanog kraja faznog provodnika (u
dužini oko 1 cm prema gore) unutrašnjeg voda, na fazni provodnik
elektrodistributivnog priključka NN mreže, ukazuje na mogućnost  da je u ovom
trenutku  i bez zatvaranja strujnog kruga, kroz tijelo nastradalog, moglo doći
do iskliznuća izolovanih kliješta kojim se nastradali koristio za nabacivanje
veoma čvrstih provodnika ( 10 mm2) unutrašnjeg voda  na provodnike
elektrodistributivnog voda NN mreže,  koji iako takodje značajne krutoće, zbog
svog položaja, ipak je obezbjedjivao dozu elastičnosti, koja je dodatno
otežavala  nabacivanje provodnika unutrašnjeg voda, što je sve uzrokovalo  i
zahtijevalo  da osoba koja nabacuje ima jedan oslonac i silu na šaci, odnosno
kliještima i vodu , a drugi oslonac na stopalima i merdevinama. U opisanoj
situaciji, iskliznuće kliješta je ukinulo jedno od dva uporišta nastradalog i
uzrokovalo trenutnu nestabilnost koja se manifestovala lelujanjem tijela oko
preostalog oslonca u cilju održanja stabilnosti žongliranjem na merdevinama, a
za posmatrača sa strane  ovo lelujanje može izgledati kao da se zatresao od
strujnog udara. Smrtna posljedica je nastupila kao posljedica nepoštovanja
bezbjedonosnih mjera  prilikom izvodjenja ovakve vrste radova.  Na kraju
vještak nije mogao apsolutno odbaciti  mogućnost da je ipak došlo do kratkog
kontakta i zatvaranja kola kroz tijelo pokojnog, što je moglo izazvati
uslovni refleks mišića šake i ruke i ukidanje oslonca.  
Iz dopune nalaza i mišljenja vještaka elektro-struke dipl. ing. P.B. od
11.11.2008. godine utvrdjuje se da je članom 48  Opštih uslova za isporuku
električne energije propisano da priključenje elektro-energetskih objekata
potrošača vrši isključivo  isporučilac električne energije pod uslovima i na
način koji su odredjeni važećim propisima, tehničkim preporukama i ovim opštim
uslovima, a da je čl. 51 Opštih uslova za isporuku električne energije
propisano da odredbe koje se odnose na priključak se primjenjuju i prilikom
rekonstrukcije i promjene na priključku, a promjene i rekonstrukcije na
priključcima mogu se vršiti  samo uz saglasnost  isporučioca. Vještak elekto-
struke ing.B.P. je na glavnom pretresu od 22.09.2010.godine naveo da u
cjelosti ostaje  pri datom nalazu i mišljenju i dopuni nalaza i mišljenja
pojašnjavajući da prilikom priključenja osoba koja vrši priključenja dužna je
da ispoštuje mjere zaštite na radu  koje se podrazumijevaju naročito u
situacijama obavljanja posla na tački koja je nekoliko metara iznad tla, kako
bi lice koje izvodi tu radnju bilo obezbijedjeno od mogućnosti pada. Da bi se
priključio objekat na nisko- naponsku mrežu potrebno je na trafostanici vod
dovesti u beznaponsko stanje, a  izvršavanje ovih poslova može obavljati
jedino ovlašćeno lice  isporučioca  odnosno  Elektrodistribucija.  
Sud je cijenio nalaz i mišljenje ovog vještaka, dopunu nalaza i mišljenja i
njegovo pojašnjenje sa glavnog pretresa što je sve prihvatio obzirom da se
vještak o predmetu vještačenja izjašnjavao stručno, objektivno i jasno  i u
skladu sa pravilima struke i nauke .  
Iz nalaza i mišljenja vještaka  zaštite na radu  dipl.ing.  zaštite na radu
S.G. K.br. 15/09 od oktobra mjeseca  2010.godine i sa glavnog pretresa od
09.12.2010.godine, utvrdjuje se da Zakon o zaštiti na radu  kao i sva prateća
podzakonska akta   ne prepoznaju  tj. definišu  obaveze privatnih lica kod
angažovanja  fizičkih lica  na izvodjenju  radova na svojoj kući. Vještak je
pojasnio da kada se fizičko lice angažuje za izvodjenje radova na privatnom
posjedu  - kući, bez obzira da li su u pitanju elektro ili gradjevinski
radovi, takvo lice ne podliiježe obavezama obezbjedjivanja ličnih zaštitnih
sredstava i prateće opreme zaštite pri radu, a shodno važećem Zakonu o zaštiti
na radu  ("Sl.list RCG" br. 79/04).  
Sud je cijenio nalaz i mišljenje ovog vještaka pa je isti prihvatio kao
stručan, jasan, objektivan i dat prema pravilima struke i nauke.  
Iz izvoda iz kaznene evidencije Uprave policije Ispostava  D.br. 245/09-895/2
od 18.03.2009. godine utvrdjuje se da je okrivljenom presudom Opštinskog suda
Titograd K.br. 92/88 od 21.12.1988.godine zbog krivičnog djela iz čl. 84 KZ
SRCG izrečena novčana kazna od 30.000 dinara, presudom Opštinskog suda
Titograd K.br. 442/89 od 15.03.1990.godine zbog krivičnog djela iz čl. 84 st.
1 KZ RCG izrečena novčana kazna od 1.100 dinara i presudom Osnovnog suda
D.K.br. 30/92 od 21.05.1993. godine zbog krivičnog djela iz čl. 141 st. 1 KZ
RCG izrečena novčana kazna od 250.000 dinara, koje osude su brisane dana
22.03.2004. godine, te da je osudjivan presudom Osnovnog suda Podgorica K.br.
04/319 od 08.02.2006. godine zbog krivičnog djela iz čl. 172 st. 1 KZ RCG na
dva mjeseca zatvora uslovno na jednu godinu.  
Sud je cijenio iskaz svjedoka P.M., pa je prihvatio iskaz ovog svjedoka
obzirom da isti stoji u skladnoj vezi  sa zapisnikom o uvidjaju, skicom lica
mjesta, nalazom i mišljenjem vještaka elektro struke ing. P.B., dopunom nalaza
i mišljenja ovog vještaka, te  pojašnjenjem ovog vještaka sa glavnog pretresa
od 22.09.2010.godine. Takodje, je sud cijenio iskaz svjedoka B.R., ovlašćenog
službenika Elektrodistribucije, pa je našao da se ovaj svjedok istinito
izjašnjavao o činjenicama koje se odnose na kontrolu mjernog mjesta
okrivljenog prije kritičnog dogadjaja, te davanja naloga okrivljenom da
brojilo dovede u ispravno stanje, zbog nedostataka na istom, što je  u
skladnoj vezi  sa nalazom i mišljenjem vještaka elektro-struke  obzirom da je
vještak u nalazu i mišljenju izmedju ostalog naveo da je na licu mjesta našao
demontiranu tablu osiguračkog polja i mjernog mjesta i ista je bila u stanju
koje je očigledno zahtijevalo neodložnu zamjenu iz bezbjedonosnih razloga.
Dakle,  to je upravo ona tabla  koju je i svjedok  B.R. vidio kada je naložio
njenu zamjenu . Sud je prihvatio i iskaz svjedoka S.M., nalazeći  da se isti
istinito izjašnjavao o činjenicama koje su mu poznate, pri tom ne upuštajući
se u izjašnjavanje o činjenicama koje mu nijesu poznate, a ovaj svjedok
izjašnjavao se o činjenicama koje se tiču priključenja objekta okrivljenog
nakon kritičnog dogadjaja. Iskaz svjedoka  S.M. u dijelu da je sa istih
merdevina sa kojih je pao pokojni M.D. izvršio priključenje objekta
okrivljenog na elektrodistributivnu mrežu  u svemu korespondira sa iskazom
svjedoka P.M. koji je takodje takvu činjenicu naveo.  
Cijeneći odbranu okrivljenog i dokaze izvedene na glavnom pretresu sud je
nesumnjivo zaključio  da nema dokaza  da je okrivljeni G.B. počinio krivično
djelo teško djelo protiv opšte sigurnosti iz čl.338 st.4 u vezi čl.327 st.4 u
vezi st.1 KZ, na način mjesto i vrijeme kako je to predstavljeno u izreci
presude zbog čega ga je na osnovu čl. 363 tačka 3 ZKP-a oslobodio od optužbe.  
Ovakav zaključak suda  proizilazi prije svega iz nalaza i mišljenja  vještaka
elektro struke ing. P.B. od 24.06.2007.godine, dopune nalaza i mišljenja ovog
vještaka od 11.11.2008.godine,  pojašnjenja  vještaka elektro struke ing. P.B.
sa glavnog pretresa od 22.09.2010.godine, obdukcionog zapisnika dr D.Č.
S.br.128/2006 od 21.07.2006.godine, zapisnika o uvidjaju istražnog sudije
Osnovnog suda u Danilvogradu Kri.br. 97/06 od 16.07.2006. godine, skice lica
mjesta, te iskaza svjedoka P.M., S.M. i B.R. i odbrane okrivljenog.  
Iz iskaza svjedoka B.R., ovlašćenog službenika Elektrodistribucije u D.,
utvrdjuje se da je ovaj svjedok u okviru  radnih obaveza vršeći kontrolu
mjernog mjesta u kući okrivljenog našao da isto nije bilo u ispravnom stanju
zbog čega je okrivljenom naložio da u odgovarajućem roku obezbijedi stanje
funkcionalne ispravnosti. Da brojilo u objektu okrivljenog, koje je
kontrolisao svjedok B.R., nije bilo u ispravnom stanju potvrdjuje se   i
nalazom i mišljenjem vještaka elektro-struke  obzirom da  vještak u nalazu i
mišljenju izmedju ostalog navodi da je na licu mjesta našao  demontiranu tablu
osiguračkog polja i mjernog mjesta i ista je bila u stanju koje je očigledno
zahtijevalo neodložnu zamjenu iz bezbjedonosnih razloga. Dakle,  to je upravo
ona tabla  koju je i svjedok  B.R. vidio kada je naložio njenu zamjenu. Kako
je svjedok B.R. okrivljenom predočio da je dovodjenje mjernog mjesta u
ispravno stanje obaveza potrošača , a ne Eklektrodistribucije, okrivljeni ga
je ponudio  da takav posao privatno uradi, što je svjedok B. odbio. Okrivljeni
je potom tražio od svjedoka B.R. da mu predloži nekoga  ko će uraditi taj
posao, pa kako mu svjedok B.R. nije predložio osobu za to, okrivljeni je
angažovao pogonskog elektro-inžinjera P.M.a. Da je okrivljeni angažovao
svjedoka P.M.a za izvodjenje navedenih radova utvrdjuje se iz odbrane
okrivljenog i iskaza svjedoka P.M.a. Iz iskaza svjedoka B.R.  proizilazi  i da
je okrivljeni  nakon što je angažovao  P.M., o tome obavijestio svjedoka B. i
tom prilikom svjedok B. je okrivljenom kazao  da poznaje P.M., te da je dobar
električar.  
Iz iskaza svjedoka  P.M.  utvrdjuje se da je izmedju njega i okrivljenog
postojao usmeni ugovor da se izmijeni razvodna tabla na kojoj se nalazilo
električno brojilo i osigurači na kući okrivljenog, a za cijenu od 100 eura,
da je obaveza okrivljenog bila da obezbijedi  elektro-materijal, osigurače,
tablu, kleme, gips i izolir traku što je okrivljeni i učinio, te da nije
postojao dogovor da okrivljeni obezbijedi bilo kakva sredstva zaštite na radu
obzirom da su on i M.D., koji je takodje bio električar i  sa kojim je inače
izvodio ovakve radove, imali sva potrebna sredstva zaštite na radu. Okrivljeni
je, kako to tvrdi svjedok P.M., njemu saopštio da je imao usmeni nalog
Elektrodistribucije  za izmjenu osigurača. U konkretnom slučaju svjedok P.M.
je angažovao  sada pokojnog D.M. na izvodjenju ovih radova i svjedok P. je
nakon izvedenih radova trebao da da pokojnom M.D. iznos od 50 eura. Dalje se
iz iskaza svjedoka P.M. i odbrane okrivljenog G.B. utvrdjuje da su svjedok
P.M. i pokojni M.D. uzeli merdevine od okrivljenog, koje su postavili  na
betonskoj ploči na terasi,  na koje merdevine se  pokojni M.D. popeo
otkidajući žice na konzoli iz razloga da bi isključili napon u kući. Nakon
toga su  svjedok P.M. i pokojni M.D. pristupili izvodjenju odredjenih radova.
U jednom momentu  pokojni  M.D. otišao je na terasu prvog sprata kuće, iznad
kojeg se nalazila konzola, kako bi pripremio kabl za priključenje na
distributivnu mrežu, a koje priključenje je trebalo da uradi
Elektrodistribucija, što sve navodi svjedok P.M.  Dalje se iz iskaza svjedoka
P.M. utvrdjuje i da pokojni M.D. kritičnom prilikom nije koristio rukavice,
niti je koristio kleme.  
Iz nalaza i mišljenja vještaka elektro-struke ing. P.B. od 24.07.2006.godine,
zapisnika o uvidjaju, skice lica mjesta, obdukcionog zapisnika dr D.Č. S.br.
128/2006 od 21.07.2006. godine, te iskaza svjedoka P.M. i odbrane okrivljenog
utvrdjuje se da se kritičnom prilikom pokojni M.D., imajući papuče na nogama,
popeo na merdevine radi pripremanja kabla za priključenje  unutrašnjeg
priključka na elektrodistributivnu mrežu. Tada je izvršio nabacivanje
provodnika faznog voda unutrašnjeg priključka za 2,5 krugova  odnosno
preostalo je još pola kruga, dok je provodnik nultog voda prethodno nabacio sa
puna  tri kruga na provodnike elektrodistributivne mreže. To je činio sa
navedenih merdevina, a da pri tom  nije valjano obezbijedio svoju stabilnost.
Imajući u vidu nezavršenost i položaj ostatka nenabačenog i neizolovanog
kraja faznog provodnika unutrašnjeg voda, te da kod nabacivanja veoma čvrstog
provodnika  unutrašnjeg voda koji ima odgovarajuću dozu  elastičnosti,
nabacivanje je otežano tako da je sada pokojni M.D., prilikom nabacivanja,
imao jedan oslonac i silu na šaci, odnosno kliještima i vodu, a drugi oslonac
na stopalima i merdevinama, pa je iskliznuće kliješta ukinulo  jedno od dva
uporišta  sada pokojnog što je uzrokovalo  trenutnu nestabilnost na
merdevinama i lelujanje tijela oko preostalog oslonca u cilju održavanja
stabilnosti, a  zatim i  pad sada pokojnog sa merdevina na teren ispred kuće
okrivljenog. Iz obducionog zapisnika  dr D.Č. S.br. 128/2006 od 21.07.2006.
godine utvrdjuje se  da je M.D. preminuo dana 16.07.2006. godine u 18,30
časova, da je smrt pokojnog nasilna  i da je nastupila usljed razorenja za
život važnih moždanih centara i centara  u kičmenoj moždini potpomognuta
krvavljenjem  iz rascjepa pluća i iz raskidanih krvnih sudova oko preloma
kostiju i iz rana. Razorenje za život važnih  moždanih centara  i centara u
kičmenoj moždini, rascjepi pluća, raskidi krvnih sudova, prelomi kostiju, rane
kao i druge povrede, nanesene su tupim, teškim i zamahnutim mehaničkim
orudjem, mehanizmom pada i udara u tvrdu neravnu podlogu.  Obdukcijom i
patohistološkom analizom nijesu ustanovljeni  znaci prolaska električne struje
kroz tijelo.  Pregledom kože obje ruke  nijesu nadjene povrede ni promjene
koje bi odgovarale elektičnom biljegu. Dakle, sve to ukazuje  da nije bilo
strujnog udara  odnosno prolaska struje kroz tijelo pokojnog već da je pokojni
prilikom nabacivanja faznog provodnika unutrašnjeg priključka  na provodnike
elektrodistributivne mreže izgubio stabilnost na merdevinama i pao.  
Stoji činjenica navedena u dopuni nalaza i mišljenja vještaka elektro-struke
ing. P.B. od 11.11.2008.godine i u izjašnjenju ovog vještaka datom na glavnom
pretresu od 22.09.2010.godine, da je čl. 48 i 51 Opštih uslova za isporuku
električne energije propisano da priključenje elektro-energetskih objekata
potrošača vrši isključivo isporučilac odnosno Elektrodistribucija, a što se
primjenjuje i u slučaju rekonstrukcije  i promjene na priključku, a promjene i
rekonstrukcije na priključcima  mogu se vršiti  jedino u saglasnost
isporučioca. Da bi se priključio objekat na nisko-naponsku mrežu potrebno je
na trafostanici vod dovesti u beznaponsko stanje,  a izvršavanje tih poslova
može obavljati jedino ovlašćeno lice isporučioca tj. Elektrodistribucija.  
Medjutim, u konkretnom slučaju svjedok P.M. pogonski elektro- inžinjer  i
pokojni M.D. kvalifikovani električar su na svoj rizik preuzeli obavljanje
posla oko izmjene razvodne table na kojoj je bilo brojilo i osigurači, a koji
je okrivljenom naložen usmeno od strane ovlašćenog službenika
Elektrodistribucije D.- B.R., a pri tom se pokojni M.D. samoinicijativno, na
svoj rizik popeo na merdevine na visinu od 8,40 metara i izvršio nabacivanje
provodnika voda unutrašnjeg priključka na NN mrežu, što je posao
„Elektrodistribucije“, a što je njemu kao visokokvalifikovanom električaru
bilo poznato, kojom prilikom je izgubio stabilnost i pao na tlo, kada je
zadobio povrede od kojih je nastupila smrt.  
Iz naprijed navedenog proizilazi da nema dokaza da je okrivljeni postupajući
suprotno odredbama čl.48 i 51 Opštih uslova za isporuku električne energije,
opšte opasnom radnjom i opšte opasnim sredstvom izazvao opasnost za život
ljudi, a usljed čega je nastupila i smrt pokojnog M.D.  
Kod činjenice da krivično djelo teško djelo protiv opšte sigurnosti iz čl. 338
st. 4 u vezi čl. 327 st. 4 u vezi st. 1 KZ,  čini onaj ko iz nehata požarom,
poplavom, eksplozijom, otrovom ili otrovnim gasom, radioaktivnim ili drugim
jonizojućim zračenjem, električnom energijom, motornom silom  ili kakvom
drugom opšte opasnom radnjom  ili opšte opasnim sredstvom  izazove opasnost za
život ili tijelo ljudi ili za imovinu čija vrijednost prelazi iznos od 20.000
eura, pa  usljed toga nastupi smrt  jednog ili više lica, sud je okrivljenog
osnovom čl. 363 tač. 3 ZKP-a oslobodio od optužbe jer nije dokazano da je
počinio ovo krivično djelo.  
Prilikom izvodjenja prednjih zaključaka sud je imao u vidu odbredbu čl. 3 st.
3 ZKP-a, a u kojoj je propisano da sumnju o postojanju činjenice koja čini
obilježje krivičnog djela ili od koje zavisi primjena neke odredbe krivičnog
zakonodavstva sud rješava na način koji je povoljniji za okrivljenog.  
Sud je cijenio i druge provedene dokaze  pa je našao da su bez uticaja na
drugačije presudjenje u ovoj krivičnoj stvari.  
Sud je odbio predloge zastupnika optužbe da se u dokaznom postupku od strane
Elektrodistribucije D. pribavi podatak da li su službena lica
Elektrodistribucije prije dana 16.07.2006. godine vršila kontrolu mjernog
mjesta kod okrivljenog, te ako jesu  kada je to bilo i da li je sačinjavan
zapisnik o tome, te šta je u njemu konstatovano, kao i da se pribavlja podatak
da li je Elektrodistribucija D. davala saglasnost okrivljenom da vrši promjene
na mjernom mjestu , te da li se okrivljeni pismeno obraćao sa takvim zahtjevom
kao i predlog ovlašćenog predstavnika oštećene porodice M., M.V.  da se od
Elektrodistribucije pribavlja podatak da li se okrivljeni obraćao tom
preduzeću  radi davanja saglasnosti za promjenu elektroinstalacije od konzole
do brojila, obzirom da je činjenično stanje bilo u dovoljnoj mjeri utvrdjeno,
a provodjenje ovih dokaza je vodilo  nepotrebnom odugovlačenju postupka.  
Na osnovu čl. 212 st. 3 ZKP-a ovlašćeni predstavnik oštećene porodice M.,
M.V.,  se radi ostvarivanja imovinsko-pravnog zahtjeva upućuje na parnicu,
obzirom da je okrivljeni oslobodjen od optužbe.  
Kako je okrivljeni oslobođen od optužbe, to troškovi krivičnog postupka na
osnovu čl. 203 st. 1  ZKP-a padaju na teret budžetskih sredstava suda.  
Na osnovu izloženog, a primjenom čl.363 tač.3 ZKP-a, odlučeno je kao u izreci.  
ZAPISNIČAR,
PREDSJEDNIK VIJEĆA-SUDIJA ,
   Ana Ivanović, s.r
Vladimir Novović, s.r.  
PRAVNA POUKA: Protiv ove presude može se izjaviti žalba u roku od 15 dana od
dana prijema pismenog otpravka Višem sudu u Podgorici, a preko ovog suda.  
Za tačnost otpravka
Upravitelj sudske pisarnice
Ratimir Brajović  