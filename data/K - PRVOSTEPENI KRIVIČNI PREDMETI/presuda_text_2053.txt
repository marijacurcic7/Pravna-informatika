K-41/11
U IME NARODA
VIŠI SUD U P., kao prvostepeni krivični u vijeću sastavljenom od sudije
Biljane Uskoković kao predsjednika vijeća, sudija porotnika Trtica Jelke i
Nedović Miomira kao članova vijeća, Vere Popović kao zapisničara, u krivičnom
predmetu protiv optuženih D.B i B.F zbog krivičnog djela neovlašćena
proizvodnja, držanje i stavljanje u promet opojnih droga iz člana 300. stav 1.
Krivičnog zakonika, postupajući po optužnici Višeg državnog tužioca u P. Kt-
br.16/11 od 15.02.2011. godine, nakon održanog glavnog i javnog pretresa dana
22.03.2011. godine u prisustvu zastupnika optužbe Lakić Ljiljane zamjenika
VDT-a P., optuženog D.B i njegovog branioca po službenoj dužnosti adv.D.M.,
optuženog B.F i njegovog branioca po službenoj dužnosti adv.B. I., a nakon
tajnog  vijećanja i glasanja donio je i dana 29.03.2011. godine javno objavio:  
P R E S U D U
OPTUŽENI D.B, rođen ...... godine u P., gdje je stalno i nastanjen u ul.....
broj....., državljanin Crne Gore, sa završenom osnovnom školom, po zanimanju
električar,  nezaposlen, neoženjen, bez djece, lošeg imovnog stanja,
neosuđivan, ne vodi se postupak za neko drugo krivično djelo i  
OPTUŽENI B.F rođen...... godine u K. M., stalno nastanjen u ul.V.R, lice bez
državljanstva, nepismen, razveden, otac dvoje djece, nezaposlen, lošeg imovnog
stanja, neosuđivan, ne vodi se poustupak za neko drugo krivično djelo.  
K R I V I     S U
Zato što su:  
Dana 22.01.2011. godine u P., neovlašćeno radi dalje prodaje prenosili opojnu
drogu heroin - supstancu proglašenu za opojnu drogu Rješenjem o utvrđivanju
opojnih droga ("Sl.list SRJ" br.44/02) na način što su za račun izvjesnog V.
putničkim vozilom marke "Opel Ascona" reg.br. PG...... kojim je upravljao
okrivljeni B.F, od mjesta Trgaja do Podgorice prenosili 965,36 grama opojne
droge - heroin zapakovane u dva paketa u količinama od 496,71 gram i 468,65
grama a koju su ovlašćeni policijski službenici Uprave policije - Područne
jedinice P. prilikom pretresa pronašli kod okrivljenog D.B sakrivenu ispod
jakne, a koja opojna droga je bila namijenjena daljoj neovlašćenoj prodaji,  
- čime su izvršili krivično djelo – neovlašćena proizvodnja, držanje i
stavljanje u promet opojnih droga iz člana 300. stav 1. Krivičnog zakonika.  
Pa ih sud za navedeno krivično djelo primjenom citiranog zakonskog propisa, te
primenom člana 4,5,32,36,42. i 51. Krivičnog zakonika, te člana 199, 202. i
364. ZKP-a  
                                                          O S U Đ U J E

na kazne zatvora u trajanju od po 2 (dvije) godine i 6 (šest) mjeseci  u koje
kazne im se uračunava vrijeme provedeno u pritvoru od 21.01.2011. godine do
29.03.2011.  godine, a ostatak kazne će izdržati nakon pravosnažnosti presude.  
Na osnovu člana 300. stav 7. u vezi člana 75. KZ-a od optuženog D.B trajno se
oduzima opojna droga heroin u ukupnoj količini od 965,36 grama i ista se ima
uništiti.  
      Obavezuju se optuženi da na ime troškova krivičnog postupka uplate ovom sudu i to optuženi D.B novčani iznos od 900,00 eura, a optuženi B.F novčani iznos od 807,50 eura, a na ime sudskog paušala novčani iznos od po 50,00 eura, sve prednje u roku od 15 dana, po pravosnažnosti presude, pod prijetnjom prinudnog izvršenja, a na žiro račun Višeg Suda u P. broj 832-7113-04.

O B R A Z L O Ž E N J E
Optužnicom Višeg državnog tužioca u P. Kt.br.16/11 od 15.02.2011. godine
stavljeno je na teret optuženim D.B i B.F da su izvršili krivično djelo
neovlašćena proizvodnja, držanje i stavljanje u promet opojnih droga iz člana
300. stav 1. Krivičnog Zakonika.  
Zastupnik optužbe je na glavnom pretresu održanom dana  22.03.2011. godine
izmjenio činjenični opis optužnice na način što je iz četvrtog  reda brisao
riječi "za novčanu nagradu od 600 eura", stim što je pravna kvalifikacija
djela ostala neizmjenjena.
U završnoj riječi zastupnik optužbe u bitnom je naveo da je izvedenim dokazima
nesumnjivo utvrđeno da su optuženi D.B i B.F izvršili krivično djelo stavljeno
im na teret, te predlažio sudu da optužene oglasi krivim i kazni po zakonu.  
U završnoj riječi branilac optuženog D.B adv. D.M je izjavio da kod njegovog
branjenika nije postajao umišljaj pri izvršenju krivičnog djela stavljenog mu
na teret, jer isti nije znao da prenosi opojnu drogu što je po mišljenju
branioca potvrđeno prilikom suočenja optuženih. Ukoliko sud nađe da je njegov
branjenik kriv moli da prilikom odmjeravanja kazne uzme u obzir olakšavajuće
okolnosti koje stoje na strani njegovog branjenika, prije svega raniju
neosuđivanost.  
U završnoj riječi optuženi D.B je naveo da u cjelosti prihvata završnu riječ
svog branioca.  
U završnoj riječi branilac optuženog B.F, adv.B. I. u bitnom je naveo da s
obzirom da je njegov branjenik u cjelosti priznao izvršenje krivičnog djela
moli sud da prilikom izricanja kazne uzme u obzir olakšavajuće okolnosti na
strani istog i to da je neosuđivan, da je otac dvoje maloljetne djece, da je
lošeg imovnog stanja kao i njegovo priznanje i da mu izrekne što blažu kaznu.  
U završnoj riječi optuženi B.F je naveo da u cjelosti prihvata završnu riječ
svog branioca.  
Optuženi D.B pred istražnim sudijom ovog suda jednako kao u predkrivičnom
postupku u bitnom navodi da je 22.01.2011. godine oko 7 sati ujutro bio na
Koniku i sreo svog druga F.. F. ga je pitao hoće li sa njim da pođe do Dinoše
da uzmu jedan telefon i da se vrate u Podgoricu, na šta je pristao. F.ovim
vozilom marke "Opel Askona" pošli su prema mjestu Dinoše. Kada su tamo stigli
F. je zaustavio vozilo i izašao.Ne zna skim se sreo, šta je uzeo, sem da je
kada se vratio donio jednu kesu i unio u vozilo, stavio kod mjenjača i zatim
su krenuli za Podgoricu. Na njegovo pitanje šta se nalazi u kesi, B.F mu je
rekao da je to telefon.Odgovorio mu je dobro ako je telefon.U toku vožnje B.
je sa nekim razgovarao, ne zna sa kim, samo je čuo da je kazao ,,evo ja idem
kući,završio sam“. U P. ih je zaustavila policija negdje na Koniku i tada je
F. kesu stavio kod sebe ispod jakne. Kada su ušli u policijsko vozilo F. mu je
dodao kesu i kazao "zadrži ovo za sekund" dok ne zaveže pertle. Uzeo je kesu i
stavio je na krilo ali mu je F. kazao "pa nemoj tako da ti ne vide". Rekao mu
je ,,što da je ne vide“, na šta mu je dgovorio "ne mogu sad da ti pričam, no
sakrij to". Zatim je kesu stavio ispod jakne. Policajci su ih pošto su ušli u
policijsko vozilo pitali imaju li šta kod njih, na šta im je rekao da on ima
kesu koju mu je B. dao i predao je policajcima.Prije kritične prilike sa F.om
je tri puta nosio farmerice od mjesta Dinoše do istog mjesta gdje su bili
kritičnog dana, ali farmerice nije vidio već samo zapakovane kese i džakove i
čim bi došli na Konik on bi mu rekao ,,ajde ti kući pa ćemo se čuti“. Nikada
mu nije davao novac vezano za nošenje farmerica. Navodi da nikada nije upoznao
lice po imenu V., da nikada nije radio keramičarske poslove sa F.om niti se
ikada ranije vozio sa njim prije prenosa farmerica.  
Optuženi D.B na glavnom pretresu održanom dana 22.03.2011. godine u bitnom
ponavlja svoj iskaz dat pred istražnim sudijom ovog suda i u predkrivičnom
postupku stom razlikom što izjavljuje da mu je B.F odmah nakon preuzimanja
kese istu dao i rekao mu da je stavi ispod jakne, što je i uradio.Kada su
stigli na Konik izašao je iz vozila i pošao do prodavnice da kupi sok.Tada je
naišla policija i pozvala ga da dođe.Čim im je prišao pitali su ga da li ima
nešto kod sebe i odmah im je kazao da ima kesu koju mu je dao B. i sam je
predao policiji.Pojasnio je da mu je B. rekao da su u kesi telefoni. Zaista u
kesi su bila dva pakovanja koja su mu oblikom izgledala kao da su telefoni.
Kesu je stavio ispod jakne, ali ne ispod pazuha i nije je nešto posebno
skrivao. Sa B. nije radio nikakve poslove na postavljanju keramičkih pločica.
U tri navrata prije kritičnog događaja, a to se sve dešavalo u zadnjih mjesec
dana od kritičnog događaja, prenosio je farmerice sa F. od mjesta Dinoše i F.
mu je rekao da se radi o farmericama, te da će mu za ovo prenošenje farmerica
platiti kada njega plati neki čovjek za kojeg ne zna ko je. Nije mu poznato
lice po imenu V.. Niko drugi osim B., koji mu je obećao da će mu dati nekih
10-15 eura, nije ga trebao častiti.
Različitost svog kazivanja na glavnom pretresu u odnosu na ono što je izjavio
u predkrivičnom i prethodnom postupku objasnio je da je u policiji i pred
istražnim sudijom izjavio jednako kao i na glavnom pretresu tj.da mu je B.
odmah nakon preuzimanja kese istu dao i rekao mu da istu stavi ispod jakne, da
ga je policija zaustavila kada se vraćao iz prodavnice gdje je pošao da kupi
sok i ne zna zašto su policija i istražni sudija napisali da je rekao da je B.
kesu odložio kod mjenjača, pa da je B. kesu stavio ispod svoje jakne kad ih je
zaustavila policija i kasnije mu tu kesu dao kada su bili u policijskom
vozilu, rekavši da je pridrži dok zaveže pertle i da je stavi ispod jakne
nakon čega je i stavio ispod jakne,te da su oni sigurno pisali ono što su oni
smatrali za potrebno, jer on i nije ništa pričao, bilo mu je loše kada je čuo
šta je optuženi B. izjavio i počelo je srce da ga boli.Tvrdi da u policiji i
pred istražnim sudijom nije izjavio kao što je navedeno u zapisnicima već kako
je izjavio na glavnom pretresu. I u policiji i pred istražnim sudijom je imao
branioce koji su prisustvovali njegovom saslušanju, zapisnike je potpisao bez
primjedbi.  
Optuženi B.F u predkrivičnom postupku je u bitnom naveo da je tri mjeseca
prije kritičnog događaja radio sa još tri druga na Starom aerodromu u zgradi
pored „Rokšpeda“ na poslovima keramičara.Dok je radio ovaj posao došao je
čovjek srednjih godina koji im se predstavio kao V.. Isti im je ponudio da za
njega obavljaju neke poslove sa farmericama, da će mu za komad platiti 4 eura,
što mu je bilo nejasno pa ga je odbio, kao i njegovi drugovi. Nakon toga više
nije imao kontakta sa V., do unazad mjesec dana prije kritičnog događaja kada
su se slučajno sreli u Tuzima. Tom prilikom V. mu je ponovo ponudio da za
njega obavlja neke poslove i da bi mogao dobro zaraditi, na šta je pristao
zbog teške materijalne situacije. Shvatio je da treba da prenosi drogu za V.
od granice do Podgorice, pa su se dogovorili da se nađu istog dana oko 16
časova kod pijace i kazao mu da će pitati i svog druga D.B da radi sa
njim.Kada je došao na Konik objasnio je B. o čemu se radi, a inače B. je neki
rod njegovoj supruzi, i on je tu ponudu prihvatio.Istog dana su zajedno
njegovim vozilom ,,Opel Askona“ pošli do Tuzi i sastali se sa V. Kada su se
sastali razgovarali su o prenosu i V. im je dao svoj broj mobilnog
telefona.Dogovorili su se da se sutradan nađu oko 13 časova i da pođu za ,, 10
farmerki“ a to je 10 kg skanka.Kako nije znao gdje je mjesto u Dinoši gdje V.
ljudi treba da donesu skank to je B. kazao da on zna i da će mu pokazati gdje
da ide.Sutradan ga je V. zvao telefon i saopštio mu da će njegovi ljudi doći
na dogovoreno mjesto i da pođu tamo.Pošao je sa B. u pravcu Dinoše i B. mu je
pokazao mjesto gdje treba da stanu i preuzmu skank.Na tom mjestu se pojavio
čovjek koji im je predao torbu, koju je preuzeo i stavio u svoje vozilo.U toku
vožnje je pozvao broj koji mu je dao V. i javio mu se čovjek sa kojim se
dogovorio da se nađu kod željezničke stanice gdje su mu predali preuzeti
skank. Nakon toga još u par navrata je za V. prenosio skank zajedno sa D.B.Za
ovaj posao su se dogovorili da im V. plati po 4 eura po kilogramu prenešene
droge, da im to isplati najedno tako da im je po njegovom računu trebao
isplatiti 600 eura.Kritičnog dana pozvao ga je V. i kazao mu da oko 8 časova
budu u kanjonu Cijevne da prebace „nešto mnogo krupnije“, tačnije ,,tri
telefona“. Optuženi nadalje izjavljuje da je to bilo isto mjesto gdje su
prethodno preuzimali skank i da su tu bili ljudi koji su i do sada za V.
prenosili drogu.B. je, kao i svaki put ranije, izašao iz vozila i otišao da
preuzme ,,robu“ a on pošao da okrene vozilo. D.B se vratio sa dva veća
pakovanja koja je odmah stavio ispod jakne. Vidio je da ne radi o skanku, ali
da nije znao o čemu se radi.Zatim su krenuli u pravcu Podgorice - Koniku gdje
ih je kod ulice H.r. i ulice I. S.zaustavila policija u civilu, izvršila
njihov pretres i tom prilikom kod B. ispod jakne pronašli dva pakovanja koja
su prethodno preuzeli. Po dogovoru sa V. trebali su preuzetu kesu predati kod
benzinske pumpe ,,Dekar“ licu čiji broj bi im V. poslao.  
Optuženi B.F pred istražnim sudijom ovog suda je u bitnom naveo da je tri
mjeseca prije kritičnog događaja u zgradu gdje je obavljao keramičarske
poslove došao momak po imenu V. koji je njega i njegovog druga B.a pitao hoće
li za njega da rade nešto i sjeća se da je tada pomenuo farmerice.Tada su ga
odbili jer su imali posao. Nakon izvjesnog vremena, kada je pošao  u Tuzi da
nešto trguje, zaustavio ga je V. i ponovo pitao "hoćete li raditi za mene, da
prevozite farmerice, to nije ništa opasno". Odgovorio mu je da će se čuti i da
se vide sutradan na istom mjestu. Sutradan je sa B. pošao da se nađe sa V., i
našli su se sa njim negdje oko 16 sati u Tuzima kod pekare. Tada im je rekao
da će ih zvati za dva tri dana da voze farmerice do Podgorice, nakon čega su
se rastali. Posle dva tri dana pozvao ga je telefonom V.. Sa B. je pošao da se
vidi sa njim i tada su prihvatili da prevoze farmerice od Dinoše do Podgorice.
Prije kritičnog dana u dva navrata su za V. vozili farmerice, a tog dana su po
treći put trebali da prevezu farmerice, međutim, tada ih je uhvatila policija.
Zna da im je u ova dva ranija navrata V. dao jednu crnu torbu i rekao "nemojte
ništa da dirate, tu su farmerice, 10 komada i vozite za Podgoricu do
željezničke stanice i dajte jednom starijem čovjeku sa "Zastavom" beranskih
tablica plave boje". Dao im je i broj telefona tog čovjeka. Kritičnog dana V.
im je dao dva mobilna telefona u jednu crnu kesu koju su trebali da predaju
čovjeku sa BMW vozilom kod benzinske pumpe ,,Rokšped“. Međutim, policija ih je
zaustavila na Koniku i odatle njega i B. privela u policiju. Naveo je da ga je
policija tukla nogama, šamarima i šakama po čitavom tijelu, da nije znao šta
priča i da je tada pričao drugu priču ali da nije tražio ljekarski
pregled.Tukli su i B.  
Optuženi B.F na glavnom pretresu održanom dana 22.03.2011. godine je izjavio
da priznaje izvršenje krivičnog djela koje mu je stavljeno na teret. U svom
slobodnom kazivanju ponovio je svoj iskaz dat u prethodnom postupku stom
razlikom što je izjavio da D.B nije bio prisutan kada je lice po imenu V.
pitao njega i neka tri albanca koja su sa njim radila, i koji su kasnije
napustili Crnu Goru, da li hoće da rade za njega, da prevoze neke farmerice,
jer je to bilo dok je radio na izvođenju keramičarskih poslova u zgradi kod
pumpe "Rokšped". Odbili su njegovu ponudu. Kasnije je prihvatio da radi taj
posao za V.. Tog kritičnog dana V. mu je rekao da treba da preveze telefone.
Po dogovoru je pošao u mjesto Trgaj, a sa njim je pošao i B. na njegov
poziv.Pošli su njegovim vozilom "Opel Askona". Kada su stigli na mjesto
dogovora D.B je izašao iz vozila, pošao nekih 30-tak metara dalje i preuzeo
kesu sa telefonima od V.ovih radnika koji su tu bili i čekali ih i B. je tu
kesu koju je preuzeo stavio ispod jakne i uputili su se prema P..V. mu je
rekao da su u pitanju telefoni. Na Koniku ih je zaustavila policija, izvršila
pretres vozila, kao i njihov pretres, kojom prilikom u njegovom vozilu kao i
kod njega nisu pronašli ništa, dok su kod B.a našli tu kesu koju su preuzeli u
mjestu Trgaj i to ispod B.ove jakne.V. mu je obećao novčanu naknadu u iznosu
od 60,00 eura, tj. njemu 30,00 i B.u 30,00 eura za taj obavljeni posao.Sa V.je
samo on kontaktirao. B. nije sam predao policiji kesu koju je imao ispod
jakne, već kada mu je policajac rekao "daj to što imaš ispod jakne" tada je
predao kesu.
Različitost svog kazivanja na glavnom pretresu i onoga što je izjavio u
predkrivičnom postupku, je objasnio tako što je izjavio da je tačno da je znao
da je  bila u pitanju droga a ne telefoni, da je pred policijom izjavio onako
kako je zaista i bilo, da je to prava istina, ali naglašava da jedino nije
tačno da je nagrada za prenošenje te droge bila 600 eura već je bila obećana
nagrada u iznosu od 60,00 eura.  
Zbog različitosti iskaza optuženih D.B i B.F sud je izvršio njihovo suočenje
shodno članu 90. ZKP-a. Prilikom suočenja optuženi D.B je izjavio kao u
dosadašnjem toku postupka, da nije znao da je u pitanju droga, jer mu je B.
rekao da su u pitanju telefoni, a u ranija tri navrata da su u pitanju
farmerice, da on nije išao po kesu već B., da je kesu sam predao policiji.
Optuženi B.F je izjavio da je tačno da D.B nije znao da je bila u pitanju
droga i da mu je rekao da kritičnog dana treba da preuzmu i prenesu telefone,
a u ranijim periodima mu je rekao da su to bile u pitanju farmerice, ali da je
po kesu išao B. i da je nije sam predao policiji.
Različitost svog kazivanja prilikom suočenja i onog što je izjavio nakon
upozorenja na različitost svog kazivanja na glavnom pretresu u odnosu na ono
što je izjavio u policiji kada je izjavio da je znao da je  bila u pitanju
droga a ne telefoni, da je pred policijom  izjavio onako kako zaista i jeste
bilo i da je to prava istina, nije dao objašnjenje.  
U dokaznom postupku sud je proveo dokaze - na saglasan predlog stranaka
pročitao službenu zabilješku UP PJ P. broj Ku-67/2011 od 22.01.2011. godine,
zapisnik o pretresanju lica (D.B) UP IGP P. broj Ku-67/2011 od 22.01.2011.
godine,četiri potvrde o privremeno oduzetim predmetima UP IGP P. broj
Ku-67/2011 od 22.01.2011. godine na ime D.B, potvrdu o privremeno oduzetim
predmetima UP PJ P. broj Ku-67/2011 od 22.01.2011. godine na ime B.F, zapisnik
o pretresanju stana i drugih prostorija UP PJ P. broj Ku-67/2011 od
23.01.2011. godine na ime D.B, izvještaj o vještačenju Forenzičkog centra
Danilovgrad broj 276/11 od 28.01.2011. godine, izvod iz kaznene evidencije UP
PJ P. broj 11-2451-343 od 31.01.2011. godine za optuženog D.B i izvod iz
kaznene evidencije UP PJ P. broj 11-245/11-5825/2-925 od 09.03.2011. godine za
optuženog B.F, te izvršio uvid u fotodokumentaciju UP PJ P. broj
17-28-244-172/233 od 27.01.2011. godine i fotodokumentaciju koja je sastavni
dio izvještaja o vještačenju Forenzičkog centra Danilovgrad broj 276/11.  
Iz službene zabilješke UP PJ P. broj Ku-67/2011 od 22.01.2011. godine
konstatuje se da su ovlašćeni službenici raspolagali operativnim saznanjima da
se D.B i B.F u  dužem vremenskom periodu bave krijumčarenjem opojne droge od
graničkog dijela Republike Albanije prema P.,da će dana 22.01.2011. godine u
jutarnjim časovima iz kanjona Cijevne tj. iz mjesta zv.Trgaja pokušati da
prokrijumčare veću količinu opojne droge heroin sa putničkim motornim vozilom
marke "Opel ascona" reg.ozn......... Kritičnog dana u mjestu Trgaja primjetili
su vozilo sa navedenim licima kako se kreću prema P., putnim pravcem kanjon
Cijevne-Milješ-Konik. Izvršili su  praćenje vozila i dolaskom u naselje Konik,
u ulicu I.S. zaustavili su isto i pristupili kontroli vozila. Vozilom je
upravljao B.F a D.B se nalazio na mjestu suvozača.Prilikom izvršenog pretresa
kod D.B ispod jakne pod lijevom rukom-pazuhom pronađena su dva veća pakovanja
od PVC kese u kojima se nalazi nepoznata svijetlo braon supstanca za koju se
pretpostavilo da je opojna droga heroin. Jedna kesa je od PVC roze boje,
oblijepljena providnom selotejp trakom, a unutrašnjem dijelu nalazi se
providna PVC kesa sa opisanom materijom, dok druga kesa je crno bijela sa
crvenim aplikacijama i u njoj se nalazi veći paket od providne PVC kese sa
sadržajem svijestlo braon supstance za koju se pretpostavilo da je opojna
droga heroin.  
Iz zapisnika o pretresanju lica UP IGP P. roj Ku-67/2011 od 22.01.2011. godine
utvrđuje se da je pretresom optuženog D.B kod istog pronađeno ispod jakne a
pod lijevom rukom-pazuhom dva veća pakovanja od PVC u kojima se nalazila
nepoznata supstanca svijetlo braon boje za koju se pretpostavilo da je opojna
droga heroin. Jedna kesa od PVC roze boje obljepljena je providnom selotep
trakom a u unutrašnjem dijelu nalazi se providna PVC kesa sa gore opisanom
materijom i druga kesa sa crno bijelim i crvenim aplikacijama u kojoj je
takođe sadržaj biljne materije svijetlo braon boje za koju se pretpostavilo da
je opojna droga heroin.Predmeti pronađeni pretresom su oduzeti i izdata
potvrda o oduzimanju.  
Iz četiri potvrde o privremeno oduzetim predmetima UP IGP P. broj Ku-67/2011
od 22.01.2011. godine utvrđuje se da je od optuženog D.B oduzeto: dva veća
ručno pravljena pakovanja od PVC (jedna kesa od PVC roze boje obljepljena je
providnom selotep trakom a u unutrašnjem dijelu nalazi se providna PVC kesa  i
druga kesa sa crno bijelim i crvenim aplikacijama) u kojima se nalazi sadržaj
praškaste materije svijetlo braon boje za koju se pretpostavlja da je opojna
droga heroin, mobilni telefon marke "Nokia" model 1208 imei broj
............sa "Telenor" SIm karticom za broj..........., putna isprava-pasoš
ser.broja 698AH8254 i lična karta ser.broja ...........izdati od strane UP PJ
P. na ime D.B, dva ključa od katanca i jedan ključ od policijskih lisica na
privjesku plave boje.  
Iz potvrde o privremeno oduzetim predmetima UP PJ P. broj Ku-67/2011 od
22.01.2011. godine utvrđuje se da je od optuženog B.F  oduzeto putničko
motorno vozilo marke "Opel-askona" reg.oznaka PG........, saobraćajna dozvola
za isto i mobilni telefon marke "Samsung" SGH 8100 imei broja
.....................sa "Telenor" SIM karticom za broj...................  
Iz zapisnika o pretresanju stana i drugih prostorija UP PJ P. broj Ku-67/2011
od 23.01.2011. godine utvrđuje se da prilikom pretresa stana optuženog D.B
nijesu pronađeni predmeti koji bi ukazivali na izvršenje krivičnog djela.  
Iz izvještaja o vještačenju Forenzičkog centra Danilovgrad broj 276/11 od
28.01.2011.godine utvrđuje se da je navedenom centru dostavljeno na
vještačenje 1) jedan ručno pravljeni zamotuljak od plastične kese oblijepljen
selotejp trakom i obmotan plastičnom kesom crno-bijele boje i selotejp trakom
sa sadržajem praškaste supstance svijetlo braon boje neto mase m=496,71 gram i
2) jedan ručno pravljeni zamotuljak od plastične kese, oblijepljen selotejp
trakom i obmotan plastičnom kesom roze boje i selotejp trakom sa sadržajem
praškaste supstance svijetlo braon boje neto mase m=468,65 grama. Hemijskom
analizom dostavljenih uzoraka utvrđeno je da dostavljeni uzorci sadrže
diacetilmorfin-heroin koja supstanca djeluje na centralni nervni sistem i
izaziva stanje zavisnosti i nalazi se na listi opojnih droga ("Službeni list
SRJ" br.44/02).  
Fotodokumentacijom koja čini sastavni dio izvještaja o analizi Forenzičkog
centra Danilovgrad broj 276/11 prikazan je izgled dva ručno pravljena
zamotuljaka dostavljenih na analizu, koji su oduzeti od optuženog D.B.  
Iz izvoda iz kaznene evidencije UP PJ P. broj 11-2451-343 od 31.01.2011.
godine  se utvrđuje da optuženi D.B ne prolazi kroz kaznenu evidenciju.  
Iz izvoda iz kaznene evidencije UP PJ P. broj 11-245/11-5825/2-925 od
09.03.2011. godine se utvrđuje da optuženi B.F ne prolazi kroz kaznenu
evidenciju.  
Fotodokumentacijom UP PJ P. broj 17-28-244-172/233 od 27.01.2011. godine
prikazan je izgled putničkog vozila "Opel ascona" registarskih oznaka PG
.......i izgled pronađena dva pakovanja sa nn supstancom.  
Cijeneći provedene dokaze pojedinačno i u uzajamnoj povezanosti, te dovodeći
ih u vezu sa odbranom optuženih D.B i B.F sud je utvrdio da su optuženi dana
22.01.2011. godine u jutarnjim časovima u P. neovlašćeno prenosili radi dalje
prodaje 965,36 grama heroina- supstancu proglašenu za opojnu drogu Rješenjem o
utvrđivanju opojnih droga („Sl. List SRJ“ br 44/02)  na način što su nakon
dogovora sa izvjesnim V. preuzeli opojnu drogu heroin u mjestu Trgaj, od njima
nepoznatih lica, nakon čega su se uputili ka P. vozilom marke „opel-askona“
reg. oznaka PG......, vlasništvo optuženog B.F, kojim je isti i upravljao. U
naselju Konik zaustavila ih je policija koja je nakon pretresa optuženih
opojnu drogu pronašla kod optuženog D.B ispod jakne a pod lijevom rukom u
pazušnom dijelu. Opojna droga je bila upakovana u dva paketa napravljenim od
providnih PVC kesa oblijepljenih providnom selotejp trakom od kojih je jedan
bio u rozoj PVC kesi, a drugi u PVC kesi sa crnim crvenim i bijelim
aplikacijama.  
Prednje navedeno je utvrđeno na osnovu odbrane optuženog B.F date u
predkrivičnom postupku, u kojoj je jasno, određeno i detaljno pojasnio kako i
na koji način je stupio u kontakt sa izvjesnim V. i prihvatio njegovu ponudu
da za njega obavlja prenos droge, kako je D.B prihvatio da zajedno sa njim
obavlja prenos droge za V. i kako su to radili. Naime,naveo je da se nekih
mjesec dana prije kritičnog dana u Tuzima slučajno sreo sa V. kada mu je V.
ponovo ponudio da za njega obavlja neke poslove od kojih bi mogao dobro
zaraditi, na šta je pristao zbog teške materijalne situacije.Shvatio je da je
taj posao prenos droge od granice do Podgorice.D.B je ponudio da zajedno sa
njim prenosi drogu za V., što je B. prihvatio. Tako su u nekoliko navrata
prije kritičnog dana on i B. prenosili skank.Pojasnio je da su u svim
slučajevima prenos droge obavljali na isti način tako što bi zajedno, njegovim
vozilom ,,Opel Askona“, pošli do određenog dogovorenog mjesta gdje bi V.ovi
ljudi donijeli drogu koju bi od njih preuzeli i zatim predavali licu za koje
bi V. dao broj telefona i to lice ih čekalo na dogovorenom mjestu. I kritičnog
dana po dogovoru sa V., pošao je sa D.B svojim vozilom ,,opel askona” u kanjon
Cijevne, na isto mjesto gdje su i prethodno preuzimali skank,  gdje su bili
ljudi koji su i do tada za V. prenosili drogu.B. je, kao i svaki put ranije,
izašao iz vozila i otišao da preuzme ,,robu“. Vratio se sa dva veća pakovanja
koja je odmah stavio ispod jakne i krenuli su prema P. - Koniku jer su prema
dogovoru sa V. preuzetu ,,robu” trebali predati kod benzinske pumpe ,,Dekar“
licu čiji broj bi im V. poslao, a što nijesu uspjeli da urade jer ih je
policija zaustavila na Koniku i prilikom pretresa kod B.a ispod jakne su našli
ta dva pakovanja.I na glavnom pretresu optuženi B. je priznao da je znao da
kritične prilike prenosi drogu i da je pred policijom izjavio upravo onako
kako je zaista i bilo.  
Ovakvu njegovu odbranu u predkrivičnom postupku sud je cijenio kao istinitu, a
ovo stoga što je potvrđena provedenim materijalnim dokazima - službenom
zabilješkom, potvrdama o privremeno oduzetim predmetima, zapisnikom o
pretresanju lica D.B, te izvještajem Forenzičkog centra Danilovgrad, a koji
dokazi su međusobno saglasni i ničim dovedeni u sumnju, pa im je sud poklonio
punu vjeru.Na osnovu navedenih materijalnih dokaza sud je utvrdio da su
ovlašćeni službenici kritičnog dana izvršili praćenje putničkog motornog
vozila marke "Opel ascona" reg.ozn. PG ......u kome su se nalazili optuženi i
primijetili ih u mjestu Trgaj kako se kreću prema P. putnim pravcem kanjon
Cijevne- Milješ- Konik. U naselju Konik su ih zaustavili i prilikom pretresa
kod optuženog D.B su pronašli dva veća pakovanja od PVC kese u kojima se
nalazila svijetlo braon supstanca, za koju se pretpostavilo da je opojna droga
heroin. Jedna kesa je od PVC roze boje oblijepljena selotep trakom, a u
unutrašnjsti iste nalazi se providna PVC kesa takođe oblijepljena providnom
selotep trakom sa gore opisanom materijom. Druga PVC kesa je bila sa crno
crvenim i bijelim aplikacijama i u njoj se takođe nalazio veći paket od
providne PVC kese sa sadržajem u isto gore opisane materije. Ovi predmeti su
oduzeti od optuženog D.B o čemu je sačinjen zapisnik o pretresanju lica i
izdata potvrda o privremeno oduzetim stvarima na njegovo ime, koje je i
potisao.  
Da dva paketa sa sadržajem praškaste materije svijetlo braon boje, ukupne neto
mase 965,36 grama, koji su oduzeti od optuženog D.B sadrže opojnu drogu heroin
- supstancu koja djeluje na centralni nervni sistem i izaziva stanje
zavisnosti i nalazi se na listi opojnih droga, sud je utvrdio iz izvještaja o
analizi Forenzičkog centra Danilovgrad broj 276-11 od 28.01.2011. godine, koji
je prihvatio kao stručan, objektivan i jasan, baziran na pravilima nauke.  
Iz napred navedenog sud utvrđuje da je i optuženi D.B znao da kritične prilike
prenose drogu za izvjesnog V. i učestvovao u njenom prenošenju tako što je
zajedno sa optuženim B.F. F.ovim kolima, pošao do mjesta Trgaj gdje je nakon
izlaska iz vozila pošao do njima nepoznatih lica koja su ih čekala i od njih
preuzeo kesu sa dva paketa droge, stavio ispod svoje jakne i zatim krenuli
prema P. gdje su drogu trebali da predaju njima nepoznatom licu kod pumpe
Dakar. S toga sud ne prihvata odbranu optuženog D.B koji u potpunosti negira
izvršenje krivičnog djela koje mu se stavlja na teret i navodi da nije znao da
je bila u pitanju droga jer mu je optuženi B. kazao da su u pitanju telefoni,
da on nije išao po kesu već optuženi B., smatrajući da je ovakva njegova
odbrana sračunata na izbjegavanje krivično pravne odgovornosti a sa razloga
što ista nije potvrdjena nijednim sprovedenim dokazom već naprotiv opovrgnuta
je  iskazom optuženog B.F datog u predkrivičnom postupku koji je sud cijenio
kao uvjerljiv, jasan a samim tim i istinit u pogledu kritičnog događaja koji
se odnosi na radnju izvršenja krivičnog djela neovlašćena proizvodnja, držanje
i stavljanje u promet opojnih droga, te ostalim provedenim dokazima.Optuženi
B.F nije imao niti jedan razlog da za optuženog D.B iznosi neistine i da ga
predstavi kao lice koje je zajedno sa njim prenosilo drogu za izvjesnog V.,
pogotovo kada se ima u vidu da je optuženi D.B u rodbinskoj vezi sa njegovom
suprugom. Da je optuženi D.B zaista vjerovao da su u pitanju dva telefona,
tada predmetnu kesu sa dva pakovanja ne bi sakrio ispod jakne u pazušnom
dijelu i time pokušao da ih učini neprimijećenim, već bi je stavio pored sebe,
na zadnje sjedište ili slično, jer se ne radi o robi čiji je promet zabranjen
i kažnjiv a radi se i samo o dva telefona kako navodi u svojoj odbrani. Samim
tim što D.B sakriva kesu sa dva pakovanja, on time demonstrira svijest da zna
da se radi o robi čiji je promet zabranjen i kažnjiv, tj. drogi.  
Sud je cijenio i odbranu optuženog B.F datu pred istražnim sudijom koju je u
bitnom ponovio i na glavnom pretresu u svom slobodnom kazivanju a gdje u
bitnom mijenja svoju odbranu iz predkrivičnog postupka pa ističe da nije znao
da kritične prilike prenosi drogu jer mu je V. kazao da treba da prenese
telefone, da ni optuženi D.B nije znao da je u pitanju droga.Razliku u svojim
iskazima obrazložio je da ga je policija tukla nogama, šamarima i šakama po
čitavom tijelu, da nije znao šta priča i da je tada pričao drugu priču ali da
nije tražio ljekarski pregled. Vidljivo je da je njegova odbrana  koju je
iznio pred istražnim sudijom puka konstrukcija smišljena u cilju izbjegavanja
krivične odgovornosti i pomaganja optuženom D.B. u izbjegavanju krivične
odgovornosti.Za sud je neuvjerljivo da bi optuženi B. iskaz dat u policiji dao
pod primjenom fizičke sile službenika policije.Ne radi se o šturom priznanju
gdje bi optuženi zbog navodne primjene fizičke sile jednom rečenicom priznao
da je izvršio nešto za šta se sumnjiči, već se radi o izjavi koja je puna
detalja i opisa događaja.Stoga sud ne prihvata odbranu optuženog B.ja datu
pred istražnim sudijom koju je u slobodnom kazivanju ponovio i na glavnom
pretresu, jer je iskaz pred policijom dao u prisustvu branioca, potpisao
zapisnik bez primjedbi.Potpuno je neživotno da bi neko priznao izvršenje
krivičnog djela za koje se tereti  radi toga što je udaran a imao je mogućnost
da se požali svom braniocu, da prijavi navodno nezakonito postupanje policije.  
Optuženi B.F na glavnom pretresu prilikom suočenja, iako je na glavnom
pretresu izjavio da sve ono što je izjavio u policiji je istina i da se tako
desilo, pokušava da olakša krivičnopravni položaj D.B kada navodi da je
optuženi D.B zaista mislio da su u pitanju telefoni jer mu je on tako rekao,
međutim sud ne prihvata takvu njegovu izjavu jer objašnjenje za takvo svoje
različito kazivanje prilikom suočenja nije dao, kao i sa već napred navedenih
razloga.  
Iz sadržine zakonske odredbe iz čl. 300. st. 1. Krivičnog zakonika prozilazi
da su ovom odredbom predvidjena tri osnovna oblika ovog krivičnog djela i to
neovlašćena proizvodnja, držanje i stavljanje u promet opojnih droga, da je za
iste zajedničko da su upravljena protiv istog zaštitnog objekta, da se vrše
neovlašćeno, da imaju isti predmet izvršenja i istu posljedicu i da se mogu
izvršiti sa umišljajem, dok je ono što ih razlikuje radnja izvršenja. Prema
radnji izvršenja ovo krivično djelo se može pojaviti u raznim oblicima koji su
u navedenoj zakonskoj odredbi alternativno propisani, ali ono što je bitno
jeste, da kupovanje, držanje ili prenošenje opojne droge mora biti izvršeno
radi prodaje. Prenošenje opojne droge, kao jedna od tih alternativno određenih
radnji, je fizička djelatnost koja se sastoji u angažovanju fizičkog lica na
materijalnom prenosu opojne droge iz jednog mjesta u drugo, iz jedne države u
drugu, sa jednog kontinenta na drugi. To je svako neovlašćeno mehaničko
prenošenje opojne droge iz jednog mjesta u drugo, bez obzira na način
prenošenja. Radnja prenošenja je svršena samim prijemom u državinu opojne
droge namijenjene daljoj prodaji, odnosno uzimanja iste na prenos.  
Imajući u vidu navedenu sadržinu ove zakonske odredbe, a dovodeći je u vezu sa
činjeničnim stanjem utvđenim u postupku nesumnjivo je utvrdjeno da su optuženi
dana 22.01.2011. godine u P., neovlašćeno radi dalje prodaje prenosili opojnu
drogu heroin u ukupnoj količini od 965,36 grama,za račun izvjesnog V., i to od
mjesta Trgaja do Podgorice putničkim vozilom marke "Opel Ascona" reg.br.
PG......kojim je upravljao optuženi B.F, a koju su ovlašćeni policijski
službenici Uprave policije - Područne jedinice P. prilikom pretresa pronašli
kod okrivljenog D.B sakrivenu ispod jakne čime su se u radnjama optuženih D.B
i B.F ostvarili svi bitni elementi bića krivičnog djela -  neovlašćena
proizvodnja, držanje i stavljanje u promet opojnih droga iz čl. 300. st. 1.
KZ,.  
Sud je cijenio psihički odnos optuženih prema izvršenom krivičnom djelu pa je
nesumnjivo utvrdio da su optuženi predmetno krivično djelo izvršili sa
direktnim umišljajem. Okolnost da su postupali neovlašćeno, da je djelo
protivpravno, predstavlja bitno obilježje ovog krivičnog djela, a koja
okolnost je po ocjeni suda optuženima sigurno bila poznata jer su bili svjesni
da nemaju potrebna ovlašćenja za prenošenje droge, što znači da je kod
optuženih postojala svijest o svim obilježjima predmetnog krivičnog djela i
htjenje njegovog izvršenja, što ih čini krivično pravno odgovornim.  
Krivično djelo za koje su optuženi oglašen krivim je krivično djelo sa
blanketnom dispozicijom, pa je kod ovog krivičnog djela pored navođenja
činjenica i okolnosti koje čine obilježja ovog krivičnog djela, a o kojima se
sud izjasnio, bilo nužno navesti i materijalno pravni propis od kojeg zavisi
postojanje ovog djela. Naime, heroin je supstanca koja je proglašena za opojnu
drogu Rješenjem o utvrđivanju opojnih droga („Sl.list SRJ broj 44/02“) pod
hemijskim nazivom „diacetilmorfin“. Prema tome, optuženi su postupajući na
način bliže opisan u izreci presude postupali suprotno odredbama zakona o
proizvodnji i prometu opojnih droga („Sl.list SRJ br.46/96 i br.37/02“).  
Dakle, za sud je nesumnjivo utvrđeno da su se u radnjama optuženih ostvarili
svi bitni elementni bića krivičnog djela neovlašćena proizvodnja, držanje i
stavljanje u promet opojnih droga iz člana 300. stav 1. Krivičnog zakonika,
činjenično opisanog i pravno kvalifikovanog kao u izreci ove presude.  
Odlučujući o kazni za optužene D.B i B.F sud je cijenio sve okolnosti u smislu
člana 42. Krivičnog zakonika a koje utiču da kazna bude veća ili manja, pa je
od olakšavajućih okolnosti na strani optuženih cijenio njihovu raniju
neosuđivanost, lošu materijalnu situaciju i da se radi o nezaposlenim licima,
a na strani optuženog B.F i da je otac dvoje maloljetne djece, dok je kao
otežavajuću okolnost cijenio da se radi o većoj količini opojne droge heroin,
pa je optužene osudio na kazne zatvora u trajanju od po 2 (dvije) godine i 6
(šest) mjeseci sa uvjerenjem da će se sa ovim kaznama a primjenom člana 4.
Krivičnog zakonika u okviru opšte svrhe izricanja krivičnih sankcija postići
svrha kažnjavanja iz člana 32. Krivičnog zakonika, odnosno da će se optuženi
D.B i B.F  kloniti vršenja ovog ili sličnih krivičnih djela. Izrečene kazne su
po ocjeni suda srazmjerne krivično pravnoj odgovornosti optuženih i težini
izvršenih krivičnih djela.  
Na osnovu člana 300. stav 7. u vezi člana 75. KZ-a od D.B trajno se oduzima
opojna droga heroin u ukupnoj količini od 965,36 grama i ista se ima uništiti.  
Kako su optuženi oglašeni krivim i krivično pravno odgovornim to ih je sud
shodno članu 199. i 202. ZKP-a obavezao da na ime troškova krivičnog postupka
plate ovom sudu i to D.B novčani iznos od 900,00 eura  a optuženi B.F novčani
iznos od 807,50 eura koji se odnose  na isplaćenu naknadu braniocima po
službenoj dužnosti, a koje troškove je prethodno snosio ovaj sud, a na ime
sudskog paušala novčani iznos od po 50,00 eura koji paušal je odmjeren shodno
složenosti predmeta, dužini trajanja postupka i imovinskim prilikama
optuženog, sve prednje u roku od 15 dana po pravosnažnosti ove presude pod
prijetnjom prinudnog izvršenja.  
Na osnovu izloženog a shodno članu 364. ZKP-a odlučeno je kao u izreci
presude.  
                                            VIŠI SUD U PODGORICI  
                                             Dana 29.03.2011. godine

ZAPISNIČAR
PREDSJEDNIK VIJEĆA-SUDIJA
Vera Popović s.r.
Biljana Uskoković s.r.  
PRAVNA POUKA:  
Protiv ove presude može se izjaviti žalba Apelacionom sudu Crne Gore, u roku
od 15 dana, od dana prijema pismenog otpravka presude, a preko Višeg suda u
P..  
Tačnost otpravka tvrdi i ovjerava
Namještenik suda Vera Popović  
                                                        __________________
