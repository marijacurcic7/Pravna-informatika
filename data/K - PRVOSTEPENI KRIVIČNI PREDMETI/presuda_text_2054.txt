OSNOVNI SUD U DANILOVGRADU
K.br. 145/09
Dana 28.05.2011.godine 
U IME NARODA
OSNOVNI SUD U DANILOVGRADU kao prvostepeni krivični, u vijeću sastavljenom
od sudije Vladimira Novovića, kao predsjednika vijeća i sudija porotnika Janka
Bulatovića i Miodraga Radulovića, kao članova vijeća, uz učešće Ane Ivanović
kao zapisničara, u krivičnom predmetu okrivljenog Đ.R. iz P., koga brani Ž.J.,
adv. iz P., zbog krivičnog djela teška tjelesna povreda iz čl.151 st.1 KZ, po
optužnici Osnovnog državnog tužilaštva iz Podgorice Kt. br.1643/08 od
01.04.2009. godine, koju je na glavnom pretresu zastupala Snežana Šišević,
zamjenik ODT-a iz Podgorice, nakon održanog glavnog i javnog pretresa dana
25.05.2011.godine, u prisustvu zastupnika optužbe, branioca okrivljenog i
okrivljenog, donio je dana 28.05.2011.godine i istog dana javno objavio,  
P R E S U D U
Okrivljeni Đ.R. , od oca R. i majke D., rodjene M. rodjen ...godine u D.1,
sa mjestom prebivališta u P. - ul. C. bb, državljanin Crne Gore, pismen,
završio srednju školu, po zanimanju radnik, oženjen, otac jednog djeteta,
srednjeg imovnog stanja, neosudjivan.  
Kriv je
Što je:  
Dana 09.10.2008.godine oko 11,00 časova, u ul. C. u P., doveden bez svoje
krivice u stanje jake razdraženosti teškim vrijedjanjem od strane oštećenog
Đ.M., na mah teško tjelesno povrijedio oštećenog Đ.M., na način što je nakon
što ga je oštećeni pozivao da se biju i nakon što mu je oštećeni kazao "Jebem
ti majku" zadao oštećenom više udaraca stisnutom pesnicom, od kojih je
oštećeni pao na tlo, kojom prilikom je oštećeni zadobio tešku tjelesnu povredu
u vidu iščašenja lijevog zgloba ramena, nagnječenje glave i lica, krvne
podlive oko oba oka, krvne podlive lica sa obije strane, nagnječenje grudnog
koša i trbuha,  
- čime je počinio krivično djelo teška tjelesna povreda iz čl.151 st.5 u vezi
st.1 KZ.  
Pa sud okrivljenom primjenom citiranih zakonskih propisa, te čl. 4, 5, 36, 42,
52, 53 i 54 KZ i čl. 199, 202 i 364 ZKP-a  i z r i č e  
USLOVNU OSUDU
Kojom mu utvrdjuje kaznu zatvora u trajanju od 3 (tri) mjeseca  i istovremeno
odredjuje da se ista neće izvršiti ako okrivljeni za vrijeme od 2 (dvije)
godine po pravosnažnosti presude ne učini novo krivično djelo.  
Dužan je okrivljeni da na ime troškova krivičnog postupka uplati ovom sudu
iznos od 396,00 eura i po osnovu paušala  iznos od 30,00 eura, a  sve u roku
od 15 dana po pravosnažnosti presude.  
Na osnovu čl.212 st.2 ZKP-a oštećeni Đ.M. se radi ostvarivanja imovinsko-
pravnog zahtjeva upućuje na parnični postupak.  
O b r a z l o ž e nj e
Optužnicom Osnovnog državnog tužilaštva iz Podgorice Kt.br.1643/08 od
01.04.2009.godine, stavljeno je na teret okrivljenom Đ.R. izvršenje krivičnog
djela teška tjelesna povreda iz čl.151 st.1 KZ. Zastupnik optužbe je u
završnoj riječi precizirao činjenični opis krivičnog djela iz optužnice, na
način što je u trećem redu poslije riječi "udaraca", stavio riječ "stisnutom",
u šestom redu poslije riječi "nagnječenje glave i" stavio riječ "lica", dok je
brisao riječ "tijela", a zatim je u šestom redu umjesto riječi "krvni" stavio
riječ "krvne" i u sedmom redu umjesto riječi "podlivi" stavio riječ "podlive"
i umjesto riječi "krvni podliv lica", stavio riječi "krvne podlive lica", dok
je pravna kvalifikacija ostala ista. Predložio je da sud okrivljenog oglasi
krivim i osudi po zakonu.  
Okrivljeni Đ.R. u odbrani datoj u istražnom postupku i na glavnom pretresu u
bitnom je naveo da je dana 09.10.2008.godine, oko 11,00 časova, bio u dvorištu
svoje porodične kuće, koja se nalazi u ul. C. u P.. Utovarao je zajedno sa
svojom suprugom drva na kamion S.M.. Tom prilikom S.M. je bio na karoseriji
kamiona, dok se on sa suprugom nalazio pored kamiona. U jednom momentu čuo je
da je S.M. kazao nekome da sačeka, da će se brzo završiti i pomjeriti utovar.
Tvrdi da je to bio Đ.M., koji je bio naišao sa svojim vozilom i tražio da se
pomjeri kamion. Kada  se rasprava izmedju S.M. i Đ.M. zaoštrila, krenuo je da
vidi o čemu se radi. Kazao je Đ.M. da ukoliko ne može da prodje, a po njegovom
mišljenju je mogao, da parkira vozilo dok se završi utovar za koji je bilo
potrebno vrijeme od najviše 10 minuta. Vidio je da je Đ.M. parkirao vozilo i
da je izašao iz istog. Zatim mu je Đ.M. uputio psovke i uvrede u smislu da mu
psuje oca i majku i nazivao ga je pogrdnim imenima, nakon čega se uputio u
pravcu svoje kuće. Odjedanput se Đ.M. vratio i ponovo je nastavio sa psovkama.
Kazao je Đ.M. da prestane sa tim. Medjutim, i pored toga, Đ.M. mu je prišao i
pokušao je da ga udari pesnicom. Taj udarac je izbjegao i prilikom
izbjegavanja udario je lijevom stranom u kamion. Onda je Đ.M. zadao dva-tri
udarca stisnutom pesnicom u predjelu lica. Od tih udaraca, Đ.M. je pao na
zemlju - šljunkovito tlo, a zatim je pokušao da ustane. Lice Đ.M. je tada bilo
već krvavo, a misli da je to posljedica pada. Kada je Đ.M. pokušavao da
ustane, spotakao se i ponovo je pao na bok. Ubrzo je Đ.M. ustao i kazao je
svojoj supruzi D2., koja se nalazila ispred kuće, da mu donese pištolj. Vidio
je da se D2. uputila u njihovom pravcu, da je mobilnim telefonom pozvala
policiju, a čuo je kako je u razgovoru kazala policiji "Ubi mi muža, mene i
djecu". Potom ga je i D2. opsovala. Tvrdi da Đ.M. nije udarao letvom, drvima i
nogama. U momentu dok se sve to dešavalo, osjetio je jak bol u grudima. Ubrzo
je došla policija koja ga je privela, a na putu prema Upravi policije PJ P.,
zbog bolova u grudima, morao je da izadje iz vozila, kako bi povratio. Kasnije
je zbog zdravstvenog stanja od strane službenika policije, odveden u Urgentni
centar i tada je već bio počeo da gubi svijest i nije se sjećao dogadjaja koji
su od tada slijedili. Nakon toga, sjeća se da se nalazio u bolničkoj sobi, te
da mu je načelnica kazala da je doživio infarkt. Istakao je da njegovi
roditelji nijesu živi, zbog čega je posebno teško doživio psovke Đ.M., koje su
bile upućene na račun njegovih roditelja. Sa Đ.M. ima loše komšijske odnose,
obzirom da isti stalno izaziva svadju, što je i prijavljivao policiji, a za
što posjeduje dokumentaciju.  U odbrani datoj na glavnom pretresu pojasnio je
i da mu je Đ.M. doslovce kazao "Jebem ti oca i majku", te da mu je nakon toga
uputio i riječi "Bitango, fukaro, ništavilo, kukavice". Prilikom izbjegavanja
udarca koji mu je htio zadati Đ.M., lijevom stranom tijela, odnosno kukom,
udario je o karoseriju kamiona. Cijeli dogadjaj vidjeli su njegova žena Đ.R.2
i S.M., dok se Đ.D. tek kasnije pojavila. Tvrdi da je dogadjaj bio u njegovom
dvorištu, da je kuća Đ.M. od mjesta dogadjaja udaljena od 20 do 25 metara, te
da je Đ.M. prvo udario stisnutom pesnicom desne ruke, a zatim stisnutom
pesnicom lijeve ruke.  
Okrivljeni Đ.R. je u završnoj riječi kazao da prihvata završnu riječ svoga
branioca.  
Branilac okrivljenog Đ.R., adv. Ž.J. u završnoj riječi je zastupao tezu da je
njegov branjenik postupao u nužnoj odbrani, zbog čega je predložio da ga sud
oslobodi od optužbe. Dalje je naveo da ukoliko sud ne prihvati da je njegov
branjenik postupao u nužnoj odbrani, da se u radnjama njegovog branjenika
jedino mogu steći bitni elementi bića krivičnog djela teška tjelesna povreda
iz čl.151 st.5 u vezi st.1 KZ, obzirom da je njegov branjenik tešku tjelesnu
povredu učinio na mah, jer je bez svoje krivice napadom i teškim psovkama,
odnosno vrijedjanjem od strane oštećenog, doveden u stanje jake razdraženosti.  
Sud je na glavnom pretresu u dokaznom postupku saslušao svjedoka-oštećenog
Đ.M., saslušao svjedoka S.M., saslušao svjedoka Đ.D., saslušao svjedoka Đ.R.2,
pročitao otpusnu listu sa epikrizom KC CG mat.br.istorije bolesti
19420747/1551 na ime okrivljenog Đ.R., pročitao nalaz i mišljenje vještaka
sudske medicine prof. dr D.Č. Ki.br.08/389 od 06.12.2008.godine i saslušao
ovog vještaka, pročitao dopis okrivljenog dostavljen Ministarstvu unutrašnjih
poslova CB P. dana 26.10.2007.godine, pročitao nalaz i mišljenje vještaka
neuropsihijatra prof.dr S.M. od 30.03.2011.godine i saslušao ovog vještaka i
pročitao izvod iz kaznene evidencije Uprave policije Ispostava Danilovgrad
br.245/10-2846-2 od 17.09.2010.godine.  
Svjedok-oštećeni Đ.M. u iskazu datom u istražnom postupku i na glavnom
pretresu u bitnom je naveo da je dana 09.10.2008.godine, oko 11,00 časova,
došlo do prepirke izmedju njega i njegovog komšije Đ.R.. Tražio je od vozača
kamiona, koji je utovarao drva, da pomjeri kamion. Sjeća se da je vozač počeo
da viče, da je zatim prišao i Đ.R., da je počeo da se svadja sa njim, te da ga
je Đ.R. dva puta udario stisnutom pesnicom u predjelu glave. On i Đ.R. su bili
okrenuti licem o lice. Od zadobijenih udaraca je pao i izgubio je svijest,
tako da ne zna šta se dalje dešavalo. Kada je došao svijesti, pored sebe je
primijetio suprugu D2., koja ga je kolima povela u Urgentni blok radi
ukazivanja pomoći zbog zadobijenih povreda. Nije se mogao izjasniti na koji
način mu je nastala povreda u predjelu ramena i lijeve ruke, a pretpostavlja
da je takva  povreda mogla nastati kako od pada, tako i od eventualnih udaraca
koji su mu nanijeti dok je bio u nesvjesnom stanju. Ne zna da li ga je Đ.R.
udarao motkom, jer je izgubio svijest. Na glavnom pretresu je pojasnio i da su
u momentu, kada je zadobio udarce od Đ.R., tu bili prisutni supruga Đ.R.,
vozač kamiona i kćerka Đ.R.. Tvrdi da je i njegova supruga vidjela kritični
dogadjaj i to na putu od kuće do mjesta dogadjaja, a koja udaljenost je od 10
do 15 metara. Dodao je i da nije pokušavao da udari Đ.R., a da je prema Đ.R.
krenuo iz razloga kako bi ovaj pomjerio kamion. Još tvrdi da ni on Đ.R., a ni
Đ.R. njemu, nijesu uputili bilo kakve psovke i uvrede. Pridružio se krivičnom
gonjenju protiv okrivljenog i tražio je naknadu štete.  
Svjedok S.M. u iskazu datom u istražnom postupku i na glavnom pretresu u
bitnom je naveo da je dana 09.10.2008.godine, bio u ul. C. u P., te da je
utovarao drva ispred kuće Đ.R. na svoj kamion. U jednom momentu iz grada je
naišao Đ.M.. Sjeća se da je Đ.M. tražio da pomjeri kamion, jer isti navodno
nije mogao proći kolima, zbog čega mu je kazao da malo sačeka, kako bi
utovario još neka drva. Mišljenja je da je Đ.M. mogao proći kolima bez
pomjeranja kamiona. Pored kamiona nalazio se Đ.R. i dodavao mu je drva kako bi
ih utovario. Tvrdi da je Đ.M. izašao iz kola, da je nešto prethodno dobacio
Đ.R. i da je došao do Đ.R.. Tom prilikom Đ.R. je kazao Đ.M. da se skloni, ali
je Đ.M. bio uporan i pozivao je Đ.R. da se biju i pri tom mu je psovao majku.
Tada je Đ.R. kazao Đ.M. da mu ne psuje majku. Zatim je Đ.R. udario Đ.M.
jedanput pesnicom u glavu, od kojeg udarca M. pada i tada u padu Đ.R. ga udara
još jednom, po njegovom mišljenju, u predjelu lijevog ramena i ruke. Istakao
je da Đ.R. nije uzimao drva da udara Đ.M. Kada se sve završilo, na lice mjesta
je došla i supruga Đ.M. i Đ.M. je podigla i zvala je policiju. Ubrzo je došla
i policija i zatekla ga je na licu mjesta. Nije vidio da je Đ.M. na bilo kakav
način fizički kontaktirao sa Đ.R., odnosno da mu je vraćao udarce. U iskazu
datom na glavnom pretresu je pojasnio i da je kritičnom prilikom Đ.M. prišao
Đ.R., te da je 10 sekundi nakon što je Đ.M. opsovao majku Đ.R., Đ.R. udario
Đ.M. Dodao je da se poznaje i sa Đ.R. i sa Đ.M., da su mu obojica komšije, jer
žive u blizini njega u T.  
Svjedok Đ.D2. u iskazu datom u istražnom postupku i na glavnom pretresu u
bitnom je navela da je dana 09.10.2008.godine, oko 11,00 časova, bila na
terasi od kuće u ul. C. u P.. Tvrdi da njen suprug nije bio u dobrim odnosima
sa Đ.R.. Sjeća se da je put bio zatvoren i da se na putu nalazio jedan kamion,
tako da se vozilom nije moglo prići njenoj kući. U jednom momentu čula je
svadju izmedju njenog supruga Đ.M. i supruge Đ.R.. Nije čula sadržinu tih
riječi, ali joj je sve to ličilo na svadju. Nakon toga je vidjela da je Đ.R.
uzeo jedno drvo dužine 1 metar i da je udario njenog supruga u predjelu
ramena. Ovaj udarac Đ.R. je zadao njenom suprugu Đ.M. sa ledja, a u momentu
kada je njen suprug krenuo da ide kući. Od udarca njen suprug Đ.M. je pao na
zemlju, odnosno šljunkovito tlo. Nakon toga, Đ.R. je njenog supruga nastavio
da udara stisnutim pesnicama, dok se njen suprug nalazio na zemlji. Dotrčala
je do mjesta gdje je ležao njen suprug, pomogla mu je da ustane i uvela ga je
u kuću. O dogadjaju je obavijestila policiju. Na licu mjesta bili su prisutni,
osim Đ.R. i Đ.M. i supruga i kćerka Đ.R., kao i S.M.. Nije se mogla sa
sigurnošću izjasniti koliko je puta Đ.R. udario drvetom njenog supruga Đ.M..  
Svjedok Đ.R.2 u iskazu datom na glavnom pretresu u bitnom je navela da je dana
09.10.2008.godine, zajedno sa suprugom Đ.R. pozvala komšiju S.M. da im prebaci
neka drva, obzirom da isti ima kamion i da se bavi prevozom. Sjeća se da je
S.M. došao oko 10 časova. Parkirao je kamion u njihovom dvorištu, s tim što je
manji dio kamiona bio van dvorišta. Kada je utovaranje drva bilo pri kraju
vidjela je da je naišao kolima komšija Đ.M.. Đ.M. je zaustavio vozilo. Po
njenom mišljenju Đ.M. je mogao proći do svoje kuće. Zatim je Đ.M. izašao iz
vozila i zapovjednički je kazao "Uklonite kamion, što prije, jer ja hoću da
prodjem". Tada mu je S.M. kazao da sačeka samo dva minuta, pokazujući to i
rukom. Čula je da je na to Đ.M. kazao "Neću da čekam ni dva minuta, hoću da
prodjem". Nakon tih izgovorenih riječi Đ.M. je njenom suprugu Đ.R. uputio
riječi "Fukaro, svaštočine, sve ću vas pobiti, nećete kako ste naučili, jebem
ti oca, jebem ti majku, fukaro od fukare". Poslije toga, njen suprug Đ.R. je
kulturno kazao Đ.M. "Molim te prodji, molim te prodji, jer bojim se bi će
druga". Vidjela je da je Đ.M. krenuo pješke prema svojoj kući koja je od tog
mjesta bila udaljena 15 do 20 metara. Medjutim, M. se zaokrenuo udesno i
krenuo je prema Đ.R.. Kada je Đ.M. bio negdje na pola metra od njenog supruga
Đ.R., vidjela je da je Đ.M. zamahnuo desnom rukom da udari njenog supruga
Đ.R.. Đ.R. se izmakao, izbjegao je ovaj udarac, a zatim je Đ.M. ponovo pokušao
da udari Đ.R. i to opet desnom rukom. Medjutim, njen suprug Đ.R. je
preduhitrio Đ.M. i dva do tri puta ga je rukom udario u predjelu glave, vrata
i ramena. Od tih udaraca vidjela je da je Đ.M. posrnuo, ali da nije pao. Nakon
ovoga Đ.M. je nastavio da izgovara iste one riječi koje je i prethodno govorio
njenom suprugu. Tada je njen suprug  Đ.R.  opomenuo Đ.M. da ne psuje, a zatim
je prišao Đ.M. i udario ga je desnom rukom  u predjelu glave i od tog udarca
Đ.M. je pao na makadmski put. Vidjela je da su Đ.M. pale i naočare. Kada je
Đ.M. bio u ležećem položaju čula je kako isti doziva svog  brata D. riječima
"Đe je moj brat D., donesi mi pištolj da ih pobijem". Poslije oko 5 minuta
pojavila se supruga Đ.M., Đ.D2.. Tada je Đ.D2. držala telefon u rukama i
pričala je sa nekim izgovarajući riječi "Požurite pobi nas, ubi mi djecu", a
zatim se obratila Đ.M. riječima "Neka si , tu si , tako ti i treba, što si
pričao". Ubrzo zatim došla je policija . Pojasnila je da je njen suprug Đ.R.
prvi udarac koji mu je uputio Đ.M. izbjegao na način što se posagnuo udesno.
Tvrdi da je cijeli događaj mogao da vidi i S.M. koji je stajao na karoseriji
kamiona. Nije vidjela da je Đ.M. bilo krvavo lice. Istakla je i to da ih je
Đ.M. prijavljivao komunalnoj policiji, a vezano za navodno postavljanje nekih
prepreka na putu.  
Iz dopisa koji je okrivljeni dostavio Ministarstvu unutrašnjih poslova CB P.
26.10.2007.godine, utvrdjuje se da je isti prijavio oštećenog Đ.M. zbog
uznemiravanja.  
Iz  nalaza i mišljenja vještaka sudske medicine prof. dr D.Č. Ki.br.08/389 od
06.12.2008.godine i saslušanja ovog vještaka sa glavnog pretresa, utvrdjuje se
da je oštećeni Đ.M. dana 09.10.2008.godine, pregledan od strane više ljekara
Urgentnog bloka, da je pregledan od strane ortopeda, kao i da je primljen na
odjeljenje neurohirurgije, gdje je liječen jedan dan. U medicinskoj
dokumentaciji oštećenog Đ.M. stoji da se sjeća dogadjaja u cjelosti i ne
navodi da je gubio svijest. Vještak je mišljenja da je oštećeni Đ.M. zadobio
tešku tjelesnu povredu u vidu iščašenja lijevog zgloba ramena, nagnječenje
glave i lica, krvne podlive oko oba oka, krvne podlive lica sa obije strane i
nagnječenje grudnog koša i trbuha. Predmetne povrede nastale su višekratnim
djelovanjem tupine zamahnutog mehaničkog orudja, gdje spada šaka stisnuta u
pesnicu i obuveno stopalo i druga tupa sredstva. Iščašenje ramenog zgloba
vjerovatno nije nastalo udarcem tupim sredstvom, već na indirektan način -
padom na rame, lakat, ispruženu ruku i slično. Ukoliko je Đ.M. zadobio udarac
drvenom motkom s ledja u predjelu lijevog ramena, na koži bi u tom predjelu
postojala oguljotina ili krvni podliv, što konkretno nije navedeno u
medicinskoj dokumentaciji kao takva povreda, ali u protokolu Urgentnog bloka
je izmedju ostalog navedeno nagnječenje grudnog koša i trbuha, pa se pod ovim
nagnječenjem može podrazumijevati i nagnječenje u predjelu ramena. Grudni koš
predstavlja dio tijela iznad trbuha, odnosno iznad dijafragme koji se završava
u visini grla, odnosno vrata, a ima prednju i zadnju stranu i dvije bočne
strane. U konkretnoj medicinskoj dokumentaciji, povrede nijesu opisane po
doktrini medicine, a što znači da nije navedena tačna lokalizacija, oblik,
dimenzije povreda i slično. Na glavu oštećenog Đ.M. sila je djelovala četiri
puta, odnosno najmanje dva puta ukoliko je u pitanju bila stisnuta pesnica, a
što je dovelo do povreda u vidu nagnječenja glave i lica, krvnih podliva oko
oba oka i krvnih podliva lica sa obije strane. Ukoliko je oštećeni Đ.M. udaren
pesnicom u predjelu lijevog oka, istim udarcem mogao je nastati krvni podliv
na lijevoj strani lica, a što se odnosi i na desnu stranu lica. Nagnječenje
grudnog koša i trbuha moglo je nastati i mehanizmom pada na tvrdu, šljunkovitu
podlogu.  
Iz otpusne liste sa epikrizom KC CG mat.br.istorije bolesti 19420747/1551 na
ime okrivljenog Đ.R. i saslušanja vještaka sudske medicine prof. dr D.Č. sa
glavnog pretresa, utvrdjuje se da je okrivljeni Đ.R. liječen na odjeljenju
kardiologije u KC CG P. i to od 09.10.2008.godine do 22.10.2008.godine. Isti
je liječen pod dijagnozama akutni infarkt srčanog mišića u prednjem dijelu
pregrade, ugradjeni stentovi. U Urgentni blok okrivljeni Đ.R. je primljen zbog
bolova u grudima, koji su se širili u obije ruke i prepone i trajali više sati
i bili su praćeni mučninom, povraćanjem i preznojavanjem, a prošli su tek
nakon date terapije. Kod okrivljenog Đ.R. utvrdjeno je da je jedna srčana
arterija bila smanjenog protoka, da je postojalo suženje, zbog čega su
ugradjeni stentovi. Vještak je mišljenja da je okrivljeni Đ.R. i prije
predmetnog dogadjaja imao organsko oštećenje srčane arterije, odnosno smanjen
protok krvi kroz nju, a samim tim i sklonost ka infarktu srčanog mišića. Samo
uzbudjenje prilikom predmetnog dogadjaja je bila veoma stresna situacija i ona
je sigurno doprinijela da se slabost ishrane srčanog mišića manifestuje upravo
tada.  
Sud je cijenio nalaz i mišljenje ovog vještaka, pa je isti prihvatio kao
jasan, stručan i objektivan i dat prema pravilima struke i nauke.  
Iz nalaza i mišljenja vještaka neuropsihijatra prof.dr S.M. od
30.03.2011.godine i saslušanja ovog vještaka sa glavnog pretresa, utvrdjuje se
da je okrivljeni Đ.R. osoba prosječnih intelektualnih sposobnosti, da ne
boluje od trajnog duševnog oboljenja, niti zaostalog duševnog razvoja i težeg
duševnog poremećaja. Analizom deliktne situacije o duševnom stanju ispitanika
u tom periodu i njegovom odnosu prema krivičnom djelu, prije svega, postavlja
se pitanje procjene afektivnog stanja okrivljenog u vrijeme izvršenja
krivičnog djela. Poznato je da i duševno zdrave osobe kao što je okrivljeni,
mogu izvršiti delikte u afektu kada se nalaze u stanju visoke napetosti i
afektivne uzbudjenosti, posebno u okolnostima provokativnog ponašanja žrtve
ili kada subjektivno doživljavaju ugroženost svog života. Prilikom vještačenja
delikata u afektu, potrebno je analizirati više parametara i to vremenski
period od pojave afekta do rasterećenja, udio žrtve u nastanku deliktne
situacije, adaptaciju na vanjsku situaciju, vrstu i porijeklo sredstava za
izvršenje krivičnog djela, očuvano sjećanje na dogadjaj, trajanje i intenzitet
konfliktnih situacija, organizovanost ponašanja nakon delikta i misaonu
anticipaciju delikta. Kao najznačajnija odlika delikta u afektu ističe se
odnos počinioca krivičnog djela i žrtve, pojava tzv.zadnje kapi. Pri tom se
analizira pojam svijesti, sposobnost volje, medjuigra motiva i ciljeva i
pitanje uračunljivosti. Kao jedno od obilježja delikta u afektu je
inpulsivnost. Sve se odigrava naglo, agresivno, ponašanje zaobilazi svjesni
dio ličnosti i polazi iz afektivno nagonske sfere. Kod procjene
uračunljivosti, stepen pomućenja svijesti, suženja svijesti, eventualna
amnezija - nesjećanje detalja, okolnosti krivičnog djela utiču na procjenu
stepena uračunljivosti. U konkretnom slučaju, kod okrivljenog je postojalo
stanje suženja svijesti uzrokovano afektom jakog intenziteta, ali ne i stanje
pomućenja svijesti ili sumračne svijesti. Ako se prihvate kao realne činjenice
koje iznosi okrivljeni da su u dužem vremenskom periodu postojali konfliktni
odnosi izmedju okrivljenog i oštećenog, da je u vrijeme izvršenja krivičnog
djela i neposrednog konflikta bilo prisutno provokativno ponašanje oštećenog
na verbalnom planu u vidu psovanja, pokušaja fizičkog nasilja, ove okolnosti
kod okrivljenog uzrokovale su stanje afekta bijesa, razdražljivosti, straha,
jakog intenziteta koji je dostigao patološke dimenzije. Neposredno infarktno
stanje nakon kritičnog dogadjaja koje je medicinski dokumentovano, potvrda je
afektivnog stanja razdraženosti, bijesa i straha jakog stepena. Patološki
afekt straha, razdražljivosti i bijesa nije kod okrivljenog doveo do
kvalitativnih poremećaja svijesti, sa pomućenjem svijesti. Prisutno je bilo
suženje svijesti. Agresivno ponašanje zaobilazi svjesni dio ličnosti i
proizilazi iz afektivno nagonske sfere. U ovim okolnostima smanjena je
mogućnost racionalnog prosudjivanja, kao i traženje izlaza iz konfliktne
situacije, te mogućnosti samokontrole. Vještak je mišljenja da je Đ.R. osoba
prosječnih intelektualnih sposobnosti, koja ne pokazuje simptome trajnog
duševnog oboljenja, niti težeg duševnog poremećaja, a može se smatrati duševno
zdravom osobom. Ako se prihvate kao realne činjenice okolnosti krivičnog
djela, kako ih navodi okrivljeni, u vrijeme izvršenja krivičnog djela, sa
provokativnim ponašanjem oštećenog, u tom slučaju okrivljeni se nalazi u
stanju afekta straha, razdražljivosti, bijesa jakog intenziteta, koji odgovara
privremenoj duševnoj poremećenosti, odnosno stanju patološkog afekta.
Sposobnost okrivljenog da shvati značaj svog djela, kao i sposobnost da
upravlja svojim postupcima u vrijeme izvršenja krivičnog djela, bile su
smanjene, ali ne i bitno.  
Na glavnom pretresu vještak neuropsihijatar prof. dr S.M. je pojasnio da kod
delikata u afektu se analizira svijest, odnosno da li su bile prisutne
kvantitativne i kvalitativne izmjene svijesti. Stepenovanje poremećaja
svijesti se osniva na kvalitativnim izmjenama suženja svijesti, kao najblažem
obliku, pomućenju svijesti i sumračnoj svijesti. Okrivljeni se u vrijeme
izvršenja krivičnog djela nalazio u stanju sužene svijesti, koje je uzrokovano
afektom razdražljivosti, straha i bijesa jakog intenziteta. Pri tom se u
vrijeme izvršenja krivčnog djela nalazio u stanju privremene duševne
poremećenosti, a sposobnost shvatanja značaja djela, kao i mogućnost
upravljanja svojim postupcima, kod okrivljenog su bile smanjene, ali ne i
bitno, jer je kod istog postojalo suženje svijesti, ali ne i pomućenje i
sumračna svijest. Dalje je naveo da i osoba sa trajnim duševnim oboljenjem
može biti uračunljiva, bitno smanjeno uračunljiva, što sve zavisi od psihičkog
stanja te osobe i okolnosti izvršenja krivičnog djela. To se isto odnosi i na
osobe zaostalog duševnog razvoja, osobe koje boluju od težeg duševnog
oboljenja ili privremene duševne poremećenosti u vrijeme izvršenja krivičnog
djela. Ako se uzme u obzir da je postojala netrpeljivost izmedju okrivljenog i
oštećenog, da je postojalo pozivanje na tuču od strane oštećenog, da je
oštećeni psovao majku okrivljenom, a imajući u vidu strukturu ličnosti
okrivljenog, utvrdjenu kod njegovog neposrednog pregleda, sve to je
okrivljenog dovelo u vrijeme izvršenja krivičnog djela u stanje
razdražljivosti, bijesa i straha jakog intenziteta. Uz to, okrivljeni je osoba
sa patrijahalnim nadzorima, a samo psovanje majke za okrivljenog je bio
izuzetno uvredljiv čin.  
Sud je cijenio nalaz i mišljenje ovog vještaka, pa je isti prihvatio kao
jasan, stručan i objektivan i dat prema pravilima struke i nauke, a na koji ni
stranke nijesu imale primjedbi.
­­­­­­­­­­­­­­­­­­­­­
Iz izvoda iz kaznene evidencije Uprave policije Ispostava Danilovgrad
br.245/10-2846-2 od 17.09.2010.godine, izdatog na ime okrivljenog Đ.R.,
utvrdjuje se da isti nije osudjivan.  
Sud je  cijenio iskaz svjedoka S.M., očevidca kritičnog dogadjaja, poznanika i
susjeda i oštećenog i okrivljenog, pa je našao da se ovaj svjedok objektivno,
precizno i istinito izjasnio o činjenicama važnim za odlučivanje u ovoj
krivično-pravnoj stvari. Pri tom ovaj svjedok nije imao bilo kakvog interesa
da drugačije predstavi okolnosti i činjenice o kojima se izjašnjavao u svom
svjedočkom iskazu.  
Nasuprot prednjem, sud nije prihvatio iskaz svjedoka-oštećenog Đ.M., iz
razloga što je isti protivrječan kazivanju nepristrasnog svjedoka S.M.. Naime,
svjedok-oštećeni Đ.M. tvrdi da nije psovao okrivljenog Đ.R. prije nego što mu
je okrivljeni Đ.R. zadao udarce stisnutim pesnicama, a upravo iz iskaza
svjedoka S.M. proizilazi da je oštećeni Đ.M. pozivao na tuču okrivljenog Đ.R.,
da je prišao okrivljenom Đ.R. i opsovao mu majku, nakon čega je okrivljeni
Đ.R. reagovao tako što je više puta udario oštećenog pesnicom, od kojih
udaraca je oštećeni pao. Uz to, svjedok-oštećeni Đ.M. je u iskazu naveo i da
je nakon pada od dva udarca stisnutom pesnicom koje mu je zadao okrivljeni
Đ.R. u predjelu glave izgubio svijest, a iz nalaza i mišljenja vještaka sudske
medicine prof.dr D.Č. Ki.br.08/389 od 06.12.2008.godine, proizilazi da se
oštećeni prilikom pregleda sjećao dogadjaja u cjelosti i nije navodio gubitak
svijesti.  
Sud je cijenio iskaz svjedoka Đ.D., supruge oštećenog Đ.M., pa isti nije
prihvatio iz razloga što je protivrječan iskazu svjedoka S.M.. Naime, svjedok
Đ.D. u iskazu navodi da je vidjela da je njen suprug - oštećeni Đ.M. krenuo da
ide kući, te da ga je sa ledja okrivljeni Đ.R. drvetom dužine 1 metar udario u
predjelu ramena, nakon čega je njen suprug oštećeni Đ.M. pao na šljunkovito
tlo, da bi potom okrivljeni Đ.R. njenog supruga nastavio da udara stisnutim
pesnicama dok se ovaj nalazio na zemlji. Ovakav iskaz svjedoka Đ.D. opovrgnut
je kazivanjem svjedoka S.M., iz kojeg iskaza proizilazi da kritičnom prilikom
okrivljeni Đ.R. nije uzimao nikakva drva da udara oštećenog Đ.M., da je
oštećeni Đ.M. pozivao na tuču okrivljenog Đ.R., da je prišao okrivljenom Đ.R.
i opsovao mu majku, nakon čega je okrivljeni Đ.R. reagovao tako što je više
puta udario oštećenog pesnicom, od kojih udaraca je oštećeni pao.
Predstavljajući dogadjaj na opisani način, svjedok Đ.D. je željela da oteža
položaj okrivljenog u ovom krivičnom predmetu, za što je imala interesa,
obzirom da joj je oštećeni suprug.  
Dalje, sud nije prihvatio ni iskaz svjedoka Đ.R.2, supruge okrivljenog Đ.R., u
dijelu da je oštećeni Đ.M. zamahnuo desnom rukom da udari njenog supruga -
okrivljenog Đ.R., da se njen suprug izmakao i izbjegao ovaj udarac, te da je
zatim oštećeni Đ.M. ponovo pokušao da udari okrivljenog Đ.R. i to opet desnom
rukom, nakon čega okrivljeni Đ.R. dva-tri puta udario rukom oštećenog Đ.M., a
ubrzo poslije toga i još jednom, od kojeg udarca je oštećeni Đ.M. pao na
makadamski put i isti je u tom dijelu cijenio kao sračunato dat u cilju
pomaganja okrivljenom da izbjegne krivičnu odgovornost. Ovo stoga što svjedok
S.M. u iskazu navodi da nije vidio da je oštećeni Đ.M. na bilo kakav način
fizički kontaktirao sa okrivljenim Đ.R., odnosno da mu je vraćao udarce, već
se, kao što je već navedeno, izjasnio da je oštećeni Đ.M. pozivao na tuču
okrivljenog Đ.R., da je prišao okrivljenom Đ.R. i opsovao mu majku, nakon čega
je okrivljeni Đ.R. reagovao tako što je više puta udario oštećenog pesnicom,
od kojih udaraca je oštećeni pao. Dakle, iz iskaza svjedoka S.M. se utvrdjuje
da oštećeni Đ.M. nije pokušavao stisnutom pesnicom da udari okrivljenog Đ.R..
Pri tom, svjedok Đ.R.2 je imala i interesa da u dijelu svog iskaza predstavi
dogadjaj tako da je okrivljeni navodno postupao u nužnoj odbrani, obzirom da
joj je okrivljeni suprug.  
Na osnovu naprijed izložene činjenične gradje, koja proizilazi iz sadržine
dokaza provedenih na glavnom pretresu, ovaj sud je zaključio da su se u
radnjama okrivljenog Đ.R. stekla sva obilježja bića krivičnog djela teška
tjelesna povreda iz čl.151 st.5 u vezi st.1 KZ. Naime, okrivljeni je dana
09.10.2008.godine oko 11,00 časova, u ul. C. u P., doveden bez svoje krivice u
stanje jake razdraženosti teškim vrijedjanjem od strane oštećenog Đ.M., na mah
teško tjelesno povrijedio oštećenog Đ.M., na način što je nakon što ga je
oštećeni pozivao da se biju i nakon što mu je oštećeni kazao "Jebem ti majku"
zadao oštećenom više udaraca stisnutom pesnicom, od kojih je oštećeni pao na
tlo, kojom prilikom je oštećeni zadobio tešku tjelesnu povredu u vidu
iščašenja lijevog zgloba ramena, nagnječenje glave i lica, krvne podlive oko
oba oka, krvne podlive lica sa obije strane, nagnječenje grudnog koša i
trbuha.  
Sve naprijed navedene činjenice, sud je utvrdio prvenstveno iz iskaza svjedoka
S.M., nalaza i mišljenja vještaka sudske medicine prof.dr D.Č. Ki.br.08/389 od
06.12.2008.godine, saslušanja ovog vještaka sa glavnog pretresa, otpusne liste
sa epikrizom KC CG mat.br.istorije bolesti 19420747/1551 izdate na ime
okrivljenog Đ.R., nalaza i mišljenja vještaka neuropsihijatra prof.dr S.M. od
30.03.2011.godine i saslušanja ovog vještaka sa glavnog pretresa i dopisa koji
je okrivljeni dostavio Ministarstvu unutrašnjih poslova CB P.
26.10.2007.godine.  
Naime, iz iskaza svjedoka S.M. utvrdjuje se da je dana 09.10.2008.godine, bio
u ul. C. u P., te da je utovarao drva ispred kuće okrivljenog Đ.R. na svoj
kamion. U jednom momentu naišao je vozilom oštećeni Đ.M. i tražio je da se
pomjeri kamion. Svjedok S.M. kazao je oštećenom Đ.M.u da malo sačeka kako bi
utovario još neka drva. Nakon što je oštećeni izašao iz vozila, prišao je
okrivljenom i kada je okrivljeni rekao oštećenom da se skloni, oštećeni je
pozivao okrivljenog da se biju i pri tom je oštećeni opsovao okrivljenom
majku. I okrivljeni Đ.R. i svjedok Đ.R.2 navode da je oštećeni kazao
okrivljenom "Jebem ti majku". Nakon toga, okrivljeni je zadao više udaraca
stisnutom pesnicom oštećenom, od čega je oštećeni pao na tlo, a kojom prilikom
je, što se utvrdjuje iz nalaza i mišljenja vještaka sudske medicine prof. dr
D.Č. Ki.br.08/389 od 06.12.2008.godine,  zadobio tešku tjelesnu povredu u vidu
iščašenja lijevog zgloba ramena, nagnječenje glave i lica, krvne podlive oko
oba oka, krvne podlive lica sa obije strane i nagnječenje grudnog koša i
trbuha. Mehanizam nastanka predmetnih povreda, a gdje vještak sudske medicine
navodi da su povrede u vidu nagnječenja glave i lica, krvni podlivi oko oba
oka i krvni podlivi lica sa obije strane, nastale najmanje dvostrukim dejstvom
sile na glavu oštećenog, ukoliko je u pitanju bila šaka stisnuta u pesnicu, a
da je povreda u vidu iščašenja lijevog zgloba ramena, nagnječenje grudnog koša
i trbuha mogla nastati padom na šljunkovitu podlogu, je u potpunom skladu sa
iskazom svjedoka S.M.. Ni okrivljeni Đ.R. nije sporio činjenicu da je
kritičnog dana, oko 11,00 časova, oštećenom zadao više udaraca stisnutom
pesnicom u predjelu lica, od kojih je oštećeni pao na šljunkovito tlo.  
Da su odnosi izmedju okrivljenog i oštećenog bili prethodno narušeni, sud je
utvrdio iz dopisa koji je okrivljeni dostavio Ministarstvu unutrašnjih poslova
CB P. 26.10.2007.godine, odbrane okrivljenog i iskaza svjedoka Đ.R.2.  
Iz otpusne liste sa epikrizom KC CG mat.br.istorije bolesti 19420747/1551
izdate na ime okrivljenog Đ.R. i saslušanja vještaka sudske medicine prof. dr
D.Č. sa glavnog pretresa, utvrdjuje se da je okrivljeni Đ.R. od
09.10.2008.godine, tj. odmah nakon kritičnog dogadjaja, do 22.10.2008.godine,
liječen na odjeljenju kardiologije KC CG P. i to zbog akutnog infarkta srčanog
mišića u prednjem dijelu pregrade. Vješak je mišljenja da je okrivljeni i
prije predmetnog dogadjaja imao oštećenje srčane arterije, odnosno smanjen
protok krvi kroz nju, a samim tim i sklonost ka infarktu srčanog mišića, a
samo uzbudjenje prilikom kritičnog dogadjaja je bila veoma stresna situacija i
ona je sigurno doprinijela da se slabost ishrane srčanog mišića manifestuje
upravo tada.  
Imajući u vidu tradicionalnu vrijednost časti i ugleda kod crnogoraca, ulogu i
značaj majke u crnogorskom društvu, činjenicu utvrdjenu iz nalaza i mišljenja
vještaka neuropsihijatra prof.dr S.M. i iz saslušanja ovog vještaka sa glavnog
pretresa da je okrivljeni osoba sa patrijahalnim nadzorom i da je psovanje
majke za okrivljenog bio izuzetno uvredljiv čin, sud utvrdjuje da su riječi
"Jebem ti majku", koje je oštećeni kazao okrivljenom, predstavljale tešku
uvredu, odnosno teško vrijedjanje okrivljenog, koje nije bilo prethodno ničim
izazvano od strane okrivljenog.  
Dalje se iz nalaza i mišljenja vještaka neuropsihijatra prof.dr S.M. od
30.03.2011.godine i njegovog saslušanja na glavnom pretresu, utvrdjuje da
ukoliko je postojala netrpeljivost izmedju okrivljenog i oštećenog, da ukoliko
je postojalo pozivanje na tuču od strane oštećenog, da ako je oštećeni opsovao
majku okrivljenom, a što je sve činjenično utvrdjeno, da imajući u vidu
strukturu ličnosti okrivljenog, da je sve to okrivljenog dovelo u vrijeme
izvršenja krivičnog djela u stanje razdraženosti, bijesa i straha jakog
intenziteta. Pri tom, okrivljeni je osoba prosječnih intelektualnih
sposobnosti, koja ne pokazuje simptome trajnog duševnog oboljenja, niti težeg
duševnog poremećaja, pa se isti smatra duševno zdravom osobom. Sposobnost
okrivljenog da shvati značaj svog djela i sposobnost upravljanja svojim
postupcima u vrijeme izvršenja krivičnog djela bile su smanjene, ali ne i
bitno.  
Krivično djelo teška tjelesna povreda iz čl. 151 st. 5 u vezi st. 1 KZ, čini
onaj ko drugog teško tjelesno povrijedi ili mu zdravlje teško naruši, a pod
uslovom da to učini na mah, doveden  bez svoje krivice u jaku razdraženost
napadom, zlostavljanjem ili teškim vrijedjanjem od strane povrijedjenog. U
konkretnom slučaju, oštećeni je bez ikakvog povoda pozivao okrivljenog da se
biju, teško je uvrijedio okrivljenog, kazavši mu "Jebem ti majku", pa je
okrivljeni na taj način bez svoje krivice teškim vrijedjanjem od strane
oštećenog doveden u stanje jake razdraženosti, kada je oštećenog na mah teško
tjelesno povrijedio.  
Imajući u vidu sve naprijed navedeno ovaj sud je utvrdio da su se u radnjama
okrivljenog stekla sva obilježja bića krivičnog djela teška tjelesna povreda
iz čl.151 st. 5 u vezi st. 1 KZ.  
Cijeneći psihički odnos okrivljenog prema izvršenom krivičnom djelu, sud
nalazi da je okrivljeni bio svjestan svog djela i da je htio njegovo
izvršenje, što znači da je postupao sa direktnim umišljajem, zbog čega ga je
valjalo oglasiti krivim.  
Sud nije prihvatio odbranu okrivljenog u dijelu da je oštećeni pokušao da ga
udari pesnicom, da je taj udarac izbjegao, te da je zatim zadao više udaraca
stisnutom pesnicom oštećenom, odnosno da je postupao u nužnoj odbrani i istu
je u tom dijelu cijenio kao neistinitu i sračunato datu u cilju izbjegavanja
krivično-pravne odgovornosti. Ovo stoga što svjedok S.M. u iskazu navodi da
nije vidio da je oštećeni Đ.M. na bilo kakav način fizički kontaktirao sa
okrivljenim Đ.R., odnosno da mu je vraćao udarce, već se, kao što je već
navedeno, izjasnio da je oštećeni pozivao na tuču okrivljenog, da je prišao
okrivljenom i opsovao mu majku, nakon čega je okrivljeni reagovao tako što je
više puta udario oštećenog pesnicom, od kojih udaraca je oštećeni pao. Dakle,
iz iskaza svjedoka S.M. se utvrdjuje da oštećeni nije pokušavao stisnutom
pesnicom da udari okrivljenog.  
Zbog svega naprijed navedenog, sud nije prihvatio pravnu kvalifikaciju
krivičnog djela iz optužnice, da je okrivljeni počinio krivično djelo teška
tjelesna povreda iz čl.151 st.1 KZ. Pri tom je sud iz činjeničnog opisa
krivičnog djela iz optužnice izostavio riječi "a zatim i jedan udarac drvenom
motkom u predjelu ramena", obzirom da na osnovu stanja ocijenjenih dokaza nije
bilo dokaza da je okrivljeni zadao oštećenom udarac drvenom motkom u predjelu
ramena.  
Sud je prilikom odlučivanja o vrsti i visini krivične sankcije za okrivljenog,
imao u vidu sve okolnosti na strani okrivljenog koje su od značaja za izbor i
visinu u smislu čl.42 KZ, pa je od olakšavajućih okolnosti na strani
okrivljenog našao da je isti neosudjivan, što je utvrđeno iz citiranog izvoda
iz kaznene evidencije, da je oženjen, otac jednog djeteta, dok otežavajućih
okolnosti nije bilo, pa je sud okrivljenom izrekao uslovnu osudu kojom mu je
utvrdio kaznu zatvora u trajanju od 3 (tri) mjeseca i istovremeno odredio rok
provjeravanja u periodu od 2 (dvije) godine, odnosno da se utvrdjena kazna
neće izvršiti ako okrivljeni za vrijeme od 2 (dvije) godine, po pravosnažnosti
presude, ne učini novo krivično djelo. Sud je našao da se u konkretnom
slučaju, a imajući u vidu naprijed navedene olakšavajuće okolnosti, može
očekivati da će se upozorenjem, uz prijetnju kaznom, uticati na okrivljenog da
ubuduće ne vrši krivična djela, te da nije nužno da se kazna primijeni radi
krivično-pravne zaštite. Sud nalazi da će se u konkretnom slučaju uslovnom
osudom kao u izreci ove presude u potpunosti ostvariti svrha izricanja ove
krivične sankcije iz čl.52 KZ  u okviru opšte svrhe propisivanja i izricanja
krivičnih sankcija iz čl.4 st.2 KZ .  
Na osnovu čl. 199. i 202 ZKP-a okrivljeni je obavezan da na ime troškova
krivičnog postupka uplati ovom sudu iznos od 396,00 eura, a koji troškovi se
odnose na ime nagrade odmjerene vještaku sudske medicine prof. dr D.Č., u
iznosu od 203,50 eura i nagrade odmjerene vještaku neuropsihijatru  prof. dr
S.M., u iznosu od 192,50 eura, kao i iznos od 30,00 eura na ime sudskog
paušala, koji paušal je odredjen shodno složenosti i trajanju postupku uz
ocjenu imovinskih prilika okrivljenog, a sve prednje u roku od 15 dana po
pravosnažnosti presude.  
Na osnovu čl.212 st.2 ZKP-a oštećeni Đ.M. je radi ostvarivanja imovinsko-
pravnog zahtjeva upućen na parnični postupak, obzirom da podaci iz krivičnog
postupka nijesu pružali pouzdan osnov ni za potpuno ni za djelimično
presudjenje, a njihovo pribavljanje je vodilo znatnom odugovlačenju postupka.  
Na osnovu izloženog, primjenom čl. 364 ZKP-a, odlučeno je kao u izreci.  
ZAPISNIČAR,
PREDSJEDNIK VIJEĆA-SUDIJA, 
Ana Ivanović, s.r.
Vladimir Novović, s.r.  
PRAVNA POUKA: Protiv ove presude može se izjaviti žalba u roku od 15
dana od dana prijema pismenog otpravka Višem sudu u P., a preko ovog suda.  
Za tačnost otpravka
Upravitelj sudske pisarnice
Ratimir Brajović 
DOSTAVITI:
- ODT-u P.
- Okrivljenom Đ.R.u
- Braniocu okrivljenog, adv. Željku Jočiću
- Nakon pravosnažnosti oštećenom Đ.M.u  