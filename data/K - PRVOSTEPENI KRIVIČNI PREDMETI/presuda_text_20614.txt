HYPERLINK
"http://sr.wikipedia.org/wiki/%D0%A1%D0%BB%D0%B8%D0%BA%D0%B0:Coat_of_arms_of_Montenegro.svg"
K br. 21/13
U IME CRNE GORE
OSNOVNI SUD U PODGORICI, po sudiji Željki Jovović, uz učešće Danijele Rajković
kao zapisničara, u krivičnom predmetu protiv okrivljenih E. E. i A. O., zbog
krivičnog djela omogućavanje uživanja opojnih droga iz čl. 301 st. 1 Krivičnog
zakonika u vezi čl. 23 st. 2 Krivičnog zakonika, postupajući po optužnom
predlogu ODT Podgorica Kt br. 1013/12 od 31.12.2012. godine, nakon javnog,
glavnog pretresa, održanog dana 14.03.2013. godine, u prisustvu zastupnika
optužbe N. P., okrivljenih i njihovog branioca adv. V. G., donio je i istog
dana javno objavio,
P R E S U D U
Okrivljeni
1. E. E., JMB xxxxxxxxxxxxx, od oca Š. i majke K., rođene S., rođen xx. xx.
xxxx. godine u Bijelom Polju, sa prebivalištem u Podgorici - Karabuško polje
bb, po zanimanju preduzetnik, neoženjen, pismen, završio osnovnu školu, lošeg
imovnog stanja, neosuđivan
2. O. A., JMB xxxxxxxxxxxxx, od oca B. i majke A., rođene P., rođen xx. xx.
xxxx. godine u Podgorici, sa prebivalištem u Podgorici - Karabuško polje bb,
student, neoženjen, završio srednju školu, lošeg imovnog stanja, neosuđivan
Krivi su
Što su:
Dana 30. 06. 2012. godine, u blizini preduzeća "13. jul Plantaže", u
Podgorici, okrivljeni O. A. dao na uživanje opojnu drogu okrivljenom E. E., na
način što je od nepoznatog lica kupio opojnu drogu kokain koja je Rješenjem o
utvrđivanju spiska opojnih droga (Sl.list SRJ br. 44/02) proglašena za opojnu
drogu, nakon čega je okrivljeni E.E., stavio na raspolaganju putničko vozilo
marke "Audi", registarskih oznaka PG TCxxx, u kojem su zajedno uživali opojnu
drogu tako što su je ušmrkivali, pri čemu su bili svjesni svog djela čije su
izvršenje htjeli, znajući da je njihovo djelo zabranjeno,
- čime su izvršili krivično djelo omogućavanja uživanja opojnih droga iz čl.
301 st. 1 Krivičnog zakonika.
Pa im sud za navedeno krivično djelo primjenom čl. 4 st. 2, čl. 42 st. 1, čl.
52 st. 2, čl. 53 i 54 Krivičnog zakonika i čl. 226, 229 i 374 Zakonika o
krivičnom postupku, izriče
USLOVNU OSUDU
Kojom im predhodno utvrđuje kaznu zatvora u trajanju od po 6 (šest) mjeseci i
istovremeno određuje da se ista neće izvršiti, ako okrivljeni u roku od 2
(dvije) godine po pravosnažnosti presude ne izvrše novo krivično djelo.
Na osnovu čl. 75 u vezi čl. 301 st. 3 Krivičnog zakonika prema okrivljenom
Erović Edinu se izriče:
MJERA BEZBJEDNOSTI
Od okrivljenog se trajno oduzima količina od 0,10 grama kokaina – supstance
proglašene za opojnu drogu, kao predmet izvršenja krivičnog djela i ista se
ima uništiti.
Obavezuju se okrivljeni da plate na ime troškova krivičnog postupka iznos od
po 30,00 €, u roku od 15 dana po pravosnažnosti presude, pod prijetnjom
prinudnog izvršenja.
O b r a z l o ž e nj e
Optužnim predlogom ODT Podgorica okrivljenima je stavljeno na teret da su kao
saizvršioci izvršili krivično djelo omogućavanje uživanja opojnih droga iz čl.
301 st. 1 u vezi čl. 23 st. 2 Krivičnog zakonika. Zastupnik optužbe je na
glavnom pretresu izmijenila pravnu kvalifikaciju optužnog predloga,
stavljajući okrivljenima na teret da su izvršili krivično djelo omogućavanje
uživanja opojnih droga iz čl. 301 st. 1 Krivičnog zakonika, da bi u završnim
riječima u cjelosti ostala kod tako preciziranog optužnog akta i predložila
sudu da okrivljene oglasi krivim i osudi po zakonu.
Okrivljeni E. E. je u svojoj odbrani naveo da se dana 30.06.2012. godine sa A.
O. dogovorao da podju u Sutomore, i da probaju neku drogu, kako bi vidjeli
kako je to. A. mu je tada rekao da je upoznao nekog momka na Cijevnoj koji bi
im to mogao završiti. Isti dan negdje oko 23:00h Almira je pozvao taj momak i
rekao mu da dođe na Zabjelo kako bi uzeo kokain. Kada su došli na Zabjelo
preko puta njih se parkiralo vozilo crvene boje, misli da je bilo „Polo“ ili
„Golf“. Pitao je A. koliko treba da da novca, pa mu je on rekao da da 50,00€
da će mu on vratiti kasnije 25€, što je i uradio. Nakon toga A. je izašao iz
vozila, uzeo drogu koja je bila u kesici, vratio se u auto i krenuli su u
pravcu Starog Aerodroma, a A. je napravio dvije linije na CD-u i jednu ušmrkao
pomoću papirne novčanice na nos. Bunio se što je to uradio u autu, jer je imao
neki predosjećaj da će ih policija uhvatiti, a zatim je na jednom proširenju
tačno preko puta AD „13 jul Plantaže“ parkirao svoje vozilo i ušmrkao drugu
liniju. Napomenuo je da je Almir tom prilikom napravio 3 linije na CD-u, a on
je treću nakon ovoga prosuo kroz prozor, smatrajući da to nije droga, pošto
nije imao nikakvog osjećaja, jer se ponašao isto kao prije uzimanja iste. U
kesici koju je A. donio je ostalo malo droge, i on je ostavio u vozilu kod
menjača. U Sutomoru su se malo zabavljali a kada su krenuli za Podgoricu, dao
je A. F. da vozi, jer je on bio popio. Kada ih je policija zaustavila F. kod
sebe nije imao vozačku dozvolu, i policija im je rekla da svi izađu iz vozila.
Tom prilikom je, bojeći se, uzeo drogu, međutim, ista mu je ispala na sjedište
i tu je pronašla policija, nakon čega su privedeni u policiju. Dodao je da je
sa njima u vozilu prilikom uzimanja droge bio i Almir Ličina, ali on nije znao
da on i O. razmišljaju da će da kupe drogu i da će istu konzumirati. Iskazao
je kajanje zbog svega, smatrajući da je to jedna njegova velika glupost zbog
koje je svoj život i posao doveo u pitanje. Na glavnom pretresu je pojasnio da
je u autu, nakon što su konzumirali drogu, u zamotuljku ostalo veoma malo
droge, veličine možda kao pola njegovog nokta, tj. toliki je bio cijeli
zamotuljak koji je ostao. Nakon što je upoznat sa odbranom okrivljenog A. O.
je naveo da on nije A. rekao da ne konzumira drogu dok ne zaustavi vozilo, već
mu je rekao da ne uzima drogu u autu iz razloga što se bojao policije i bojao
se da ih neko drugi ne vidi. U završnoj riječi se pridružio završnoj riječi
svog branioca i naveo da se kaje zbog svega i da više nikada u životu sebi ne
bi dozvolio da dođe u dodir sa drogom.
Okrivljeni A. O. je u svojoj odbrani naveo da se dana 30.06.2012. godine kupao
na Cijevni i tamo upoznao momka iz Njemačke, čije je ime V., a ne zna mu
prezime, i dok su pili on ga je pitao da li je ikada uzimao kokain, na šta mu
je on odgovorio da jeste ali prije dvije godine, pa mu je V. rekao da će mu
završiti kod nekog momka da kupi kokain. U večernjim satima, negdje oko
23:00h, V. ga je pozvao na telefon i rekao mu da pođe na Zabjelo kod pumpe Dak
petrol, gdje će ga čekati vozilo crveno ili trula višnja boje. On, E. E. i A.
L. su tom prilikom krenuli za Sutomore i prije toga svratili do „Dak petrol“
pumpe na Zabjelu, gdje mu je E. dao iznos od 50€, nakon čega je izašao da uzme
drogu i vratio se u auto. Nakon toga su stali na jedno proširenje na Starom
Aerodromu, tačnije preko puta AD „13 jul Plantaže“, i on je na jednom CD-u
izmrvio onu drogu i napravio jednu liniju, nakon čega je pomoću papirne
novčanice ušmrkao na nos, a zatim je kesicu sa drogom uzeo E., napravio sebi
liniju i ušmrkao na isti način. Nakon toga su pošli u Sutomore, a u povratku
iz Sutomora ih je zaustavila i legitimisala policija i kod E. pronašla ostatak
droge. Pojasnio je da je od ovih 50€ vratio dio novca E., oko 20€, a ostatak
nije imao. Na glavnom pretresu je dodao da misli da je usput ušmrkao drogu, pa
ga je E. napomenuo da to ne radi dok ne zaustavi vozilo. Nakon ukazanih
razlika u kazivanju pred ODT-om i na glavnom pretresu je naveo da se ne može
tačno sjetiti da li je drogu ušmrkao za vrijeme dok je auto bilo u vožnji, jer
je bila mala udaljenost od mjesta gdje su preuzeli drogu do mjesta gdje su
stali kako bi istu konzumirali. U završnoj riječi je naveo da mu je žao zbog
svega što se desilo, što je sebi i svima, vođenjem postupka, stvorio
neprijatnosti. Sigurno više neće konzumirati drogu i ovo mu se više neće
ponoviti.
Branilac okrivljenih, adv. V. G., u završnoj riječi je naveo da su okrivljeni
priznali ono što su uradili u konkretnom slučaju i svoju odbranu nijesu
mijenjali tokom cijelog postupka. Ukazao je da su oba okrivljena jedinci, i da
ranije nijesu osuđivani, da žive u porodičnoj zajednici sa roditeljima i
sestrama, ali i da pored činjenice da su nezaposleni, povremenim radom
obezbjeđuju sredstva za izdržavanje porodice. Kritičnom prilikom su,
podstaknuti licem koje je došlo iz Amerike i njegovom pričom o životu u
Americi, kupili drogu, kako bi istu uživali, i to malu količinu droge za iznos
od 50,00€. Nalazi da su i sami okrivljeni u konkretnom slučaju žrtve, jer
postupak nije pokrenut i protiv lica koje im je drogu prodalo. Imajući u vidu
raniji život okrivljenih, nalazi da je i samo vođenje postupka uticalo na
okrivljene i da oni i zbog vođenja postupka duboko preživljavaju i kaju se.
Nalazi da nije dokazan i subjektivni elemenat krivičnog djela koje je
okrivljenima stavljeno na teret, odnosno vinost okrivljenih, jer je u okviru
njihove svijesti postojala volja za kupovinu droge radi njenog konzumiranja,
zbog čega su istu kupili, a oni nijesu imali svijest o tome da O. omogućava
uživanje droge drugom licu, a okrivljeni E. da stavlja na raspolaganje
prostorije, odnosno vozilo. Sa svega izloženog, smatra da nije dokazano da su
okrivljeni izvršili krivično djelo koje im je stavljeno na teret i ukazuje da
su sami okrivljeni žrtve mnogo šireg problema koji postoji u Crnoj Gori zbog
sve većeg i obimnijeg rasturanja droge.
Sud je u dokaznom postupku po saglasnom predlogu stranaka pročitao iskaz
svjedoka A. L. od 03.07.2012. godine, izvještaj o hemijskoj analizi
Forenzičkog centra br. 2856/12 od 10.07.2012. godine, izvještaj o hemijskom
vještačenju i nalaz i mišljenje vještaka od 05.03.2013. godine, pročitao
službenu zabilješku Uprave policije PJ Bar od 01.07.2012. godine, potvrdu UP
PJ Bar od 01.07.2012. godine o privremeno oduzetim predmetima od E. E.,
izvršio uvid u praškastu materiju dostavljenu od strane Forenzičkog centra
MUP-a UP Sektora za kriminalistiku, izvršio uvid u fotodokumentaciju
Forenzničkog centra br. 2856/12 od 05.03.2013. godine, izvještaj UP PJ Bijelo
Polje iz kaznene evidencije na ime okrivljenog E. E. od 23.01.2013. godine i
izvještaj UP PJ Podgorica iz kaznene evidencije na ime okrivljenog A. O. od
23.01.2013. godine.
Svjedok A. L. u svom iskazu u bitnom navodi da ga je dana 30.06.2012. godine,
negdje u večernjim časovima, pozvao drug A. O. da se dogovore da izađu i da se
vide, pa je kasnije te večeri po njega došao A. O. sa E. E. koji je bio svojim
vozilom. Tom prilikom su se dogovorili da idu u Sutomore u neku diskoteku, ali
da prije toga pođu za njihovog zajedničkog druga A. F.. Dok su išli iz pravca
Karabuškog polja, gdje žive njegovi roditelji, dopisivao se sa svojom
djevojkom koja živi u Njujorku, pa iz tih razloga nije obraćao pažnju u koji
dio grada idu. U kolima je sjedio pozadi. E. E. ih je odveo na Zabjelo i tek
tada je pitao zašto nijesu otišli na Stari aerodrom, gdje ih je čekao
prijatelj A. F.. Tada mu je E. ili O., ne može se tačno sjetiti ko, rekao da
treba da se vide sa nekim momkom. Nakon toga njih dvojica su se nešto
nerazumljivo domunđavali i tada je E. E. dao novac O., nije vidio koliko mu je
novca dao, a O. A. je izašao iz auta i prišao nekom crvenom vozilu koje je
bilo parkirano u blizini njihovog auta. Ubrzo se O. A. vratio u auto i E. E.
je vozio u pravcu Starog aerodroma. Kada su bili negdje kod „Plantaža“, E. E.
je zaustavio vozilo i pretpostavlja da su tu O. A. i E. E. uzeli drogu. On
nije vidio kada su je uzeli i kako su je uzeli, jer je neprestano kucao poruke
sa djevojkom, ali pretpostavlja da su je uzeli zato što su nakon izvjesnog
perioda od kada su se zaustavili i njega ponudili da konzumira drogu. Droga se
nalazila na CD-u a CD mu je pružio O. A.. Pretpostavio je da se radi o drogi
kokain, s obzirom da je na CD-u bila povučena jedna bijela linija. On je to
odbio i rekao im da ko zna što su im stavili i da vjerovatno to nije „kokain“,
napominjući da inače ne konzumira drogu. Nakon ovoga su otišli na Stari
aerodrom gdje su se našli sa F. A., koji je do Sutomora vozio auto E. E., a E.
E. je sjedio pored njega, pozadi. Na povratku iz Sutomora opet je vozio A. F.
i na izlazu iz Sutomora ih je zaustavila policija. Kako F. nije imao vozačku
dozvolu policajci su im rekli da izađu iz vozila i pretresli su njih i auto.
Tada su u autu u maloj kesici našli bijeli prah, odnosno kokain, nakon čega je
policajac E. pitao što je to, na šta je on samo slegao ramenima. Nakon toga su
E. E. stavili lisice i džipom ga poveli u policiju, dok su u njihovo vozilo
sjela dva policajca sa kojima su i oni otišli u policiju, gdje su dali izjave.
Iz izvještaja o hemijskoj analizi broj 2856/12, izvještaja o hemijskom
vještačenju i nalaza i mišljenju vještaka Forenzičkog centra UP Crne Gore sud
je utvrdio da je na analizu dostavljen jedan ručno pravljeni zamotuljak od
papira, u kome se nalazi zamotuljak od plastične kesice sa sadržajem praškaste
supstance, bijele boje, neto mase m=0,10 g. Nakon urađenih testova i primjenom
metode tankoslojne hromatografije je ustanovljeno da dokazni materijal sadrži
kokain, supstancu koja djeluje na centralni nervni sistem koja izaziva stanje
zavisnosti i koja se nalazi na listi opojnih droga (Službeni list SRJ, br.
44/2002).
U službenoj zabilješci UP PJ Bar od 01.07.2012. godine je konstatovano da su
službenici UP PJ Bar navedenog dana u 03:30h u Sutomoru (preko puta marketa
Voli), zaustavili pmv marke Audi A4, reg.oznaka PG TCxxx, kojim je upravljao
F. A., dok su se u vozilu nalazili O. A., koji je sjedio pored vozača, A. L.,
koji je sjedio iza suvozača i E. E., koji je sjedio iza vozača. Izvršenim
pregledom vozila na zadnjem sjedištu iza vozača, pronašli su zamotuljak od PVC
kese u kojem se nalazila praškasta supstanca, bijele boje, za koju su sumnjali
da je opojna droga kokain. Navedena lica su privedena u PJ Bar i predata
inspektorima EKP PJ Bar, a praškasta supstanca je oduzeta, uz potvrdu o
privremeno oduzetim predmetima.
U potvrdi o privremeno oduzetim predmetima UP PJ Bar je konstatovano da je od
lica E. E. iz Podgorice, dana 01.07.2012. godine u 03:30h privremeno oduzet
zamotuljak od PVC kese u kojem se nalazila praškasta supstanca bijele boje.
Uvidom u praškastu materiju i fotodokumentaciju dostavljenu od strane
Forenzičkog centra Uprave policije se zaključuje da je u pitanju ručno
pravljeni zamotuljak od papira u kome se nalazi zamotuljak od plastične kesice
sa sadržajem praškaste supstance, bijele boje.
Ocjenom svih provedenih dokaza, kako pojedinačno, tako i u njihovom međusobnom
odnosu i dovodeći ih u vezu sa odbranama okrivljenih, sud je utvrdio da su
okrivljeni izvršili krivično djelo stavljeno im na teret, i to upravo u
vrijeme, mjesto i na način kako je to predstavljeno izrekom presude, pa ih je
oglasio krivim.
Naime, da je dana 30. 06. 2012. godine, u blizini preduzeća "13. jul
Plantaže", u Podgorici, okrivljeni O. A. dao na uživanje opojnu drogu kokain
okrivljenom E. E., koju je predhodno kupio od nepoznatog lica, nakon čega je
okrivljeni E. E., stavio na raspolaganju putničko vozilo marke "Audi",
registarskih oznaka PG TCxxx, u kojem su zajedno uživali opojnu drogu tako što
su je ušmrkivali, sud je utvrdio iz odbrana okrivljenih, iskaza svjedoka A.
L., službene zabilješke koju su sačinili službenici UP PJ Bar, potvrde o
privremeno oduzetim predmetima, izvještaja o hemijskoj analizi broj 2856/12
izvještaja o hemijskom vještačenju i nalaza i mišljenju vještaka Forenzičkog
centra UP Crne Gore, uvid u fotodokumentaciju Forenzničkog centra te
neposrednim uvidom u praškastu materiju.
Naime, okrivljeni E. E. u svojoj odbrani navodi da je dana 30.06.2012. godine
negdje oko 23:00h A. O. pozvao jedan momak i rekao mu da dođu na Zabjelo kako
bi uzeli kokain. Kada su došli na Zabjelo preko puta njih se parkiralo vozilo
crvene boje, misli da je bilo „Polo“ ili „Golf“, nakon čega je A. izašao iz
vozila, uzeo ovu drogu u kesici, vratio se u auto i krenuli su u pravcu Starog
Aerodroma, a Almir je napravio dvije linije na CD-u i jednu ušmrkao pomoću
papirne novčanice na nos, da bi zatim na jednom proširenju tačno preko puta AD
„13 jul Plantaže“, parkirao svoje vozilo i on ušmrkao i tu drugu liniju.
Okrivljeni A. O. u svojoj odbrani navodi da su on, E. E. i A. L. dana
30.06.2012. godine, krenuli za Sutomore a prije toga su svratili do Dak petrol
pumpe na Zabjelu, gdje je uzeo drogu i vratio se u auto, pa su nakon toga
stali na jedno proširenje na Starom Aerodromu, tačnije preko puta AD „13 jul
Plantaže“ i on je na jednom CD-u izmrvio drogu i napravio jednu liniju, nakon
čega je pomoću papirne novčanice ušmrkao na nos, a zatim je kesicu sa drogom
uzeo E., napravio sebi liniju i ušmrkao na isti način, da bi na glavnom
pretresu pojasnio da se ne može tačno sjetiti da li je drogu ušmrkao za
vrijeme dok je auto bilo u vožnji, jer je bila mala udaljenost od mjesta gdje
su preuzeli drogu do mjesta gdje su stali kako bi istu konzumirali. Svjedok A.
L. u svom iskazu potvrđuje da se dana 30.06.2012. godine, sa okrivljenima E.
E. i O. A. nalazio u vozilu okrivljenog E. E., te da je O. A., na Zabjelu
izašao iz auta i prišao nekom crvenom vozilu koje je bilo parkirano u blizini
njihovog auta a kada se A. vratio u auto, E. E. je vozio u pravcu Starog
aerodroma, pa je E. E., kada su bili negdje kod „Plantaža“, zaustavio vozilo i
pretpostavlja da su tu O. A. i E. E. uzeli drogu, što on nije vidio jer je
neprestano kucao poruke svojoj djevojci, ali pretpostavlja da su je tada
uzeli, jer su nakon izvjesnog perioda od kada su se zaustavili i njega
ponudili da konzumira drogu. Utvrđeno činjenično stanje je potvrđeno i
službenom zabilješkom UP PJ Bar od 01.07.2012. godine u kojoj je konstatovano
da su službenici policije navedenog dana u 03:30h u Sutomoru, zaustavili pmv
marke Audi A4, reg.oznaka PG TCxxx, sa kojim je upravljao F. A., dok su
suvozači u vozilu bili O. A., A. L. i E. E., a izvršenim pregledom vozila na
zadnjem sjedištu iza vozača, pronašli su zamotuljak od PVC kese u kojem se
nalazila praškasta supstanca, bijele boje, kao i potvrdom o privremeno
oduzetim predmetima UP PJ Bar kojom je konstatovano da je od lica E. E. iz
Podgorice, dana 01.07.2012. godine u 03:30h privremeno oduzet zamotuljak od
PVC kese u kojem se nalazilo praškasta supstanca bijele boje, za koju je iz
izvještaja o hemijskoj analazi i nalaza i mišljenja vještaka Forenzičkog
centra utvrđeno da sadrži kokain, supstancu koja djeluje na centralni nervni
sistem koja izaziva stanje zavisnosti, i koja se nalazi na listi opojnih droga
(službeni list SRJ, br. 44/02).
Iz svega navedenog, za sud je očigledno da su okrivljeni kritičnom prilikom
postupali sa direktnim umišljajem, dakle bili su svjesni da je kokain droga
opazna za život i zdravlje ljudi i da postupajući na način opisan u izreci
presude čine krivično djelo, čije su izvršenje htjeli, znajući da je njihovo
djelo zabranjeno, čime su se pored objektivnih stekli i subjektivni elementi
krivičnog djela omogućavanje uživanja opojnih droga iz čl. 301 st. 1 Krivičnog
zakonika, a ovo nasuprot stavu branioca okrivljenih da nije dokazan i
subjektivni elemenat krivičnog djela koje je okrivljenima stavljeno na teret,
jer je zbog specifičnosti istog, kao i činjenice da se radi o vrlo
rasprostanjenom krivičnom djelu, čiji su izvršioci u brojčanom porastu na
teritoriji Crne Gore, skoro nezamislivo da postoji bilo koje lice koje u
svojoj svijesti nema saznanja o zabranjenosti predmetnog krivičnog djela ili
koje bi se našlo u zabludi, pri čemu je u konkretnom slučaju nesumnjivo da je
kod okrivljenog O. A. postojala svijest i volja da kupi opojnu drogu, istu
uživa i da na uživanje i E. E., a kod E. E. je nesumnjivo postojala svijest i
volja da u tu svrhu stavi na raspolaganje svoje vozilo.
Odbranu okrivljenog E. E. iz koje proizilazi da on i okrivljeni A. O. nijesu
istovremeno konzumirali drogu koju je prethodno pribavio okrivljeni A. O., već
da je okrivljeni A. O. istu konzumirao dok je vozilo bilo u pokretu na putu od
Zabjela prema „Plantažama“, dok je on drogu konzumirao nakon što su se
zaustavili u blizini preduzeća „13. Jul Plantaže“, kao i odbranu okrivljenog
A. O. na glavnom pretresu u kojoj navodi da misli da je usput ušmrkao ovu
drogu, pa ga je E. napomenuo da to ne radi dok ne zaustavi vozilo, sud nije
prihvatio, iz razloga što je nesumnjivo tokom postupka utvrđeno činjenično
stanje upravo onako kako je predstavljeno izrekom presude, a ovo imajući u
vidu odbranu A. O. u predhodnom postupku u kojoj decidno navodi da su stali
preko puta AD „13. Jul Plantaže“ na Starom Aerodromu gdje je on na jednom CD-u
izmrvio drogu i napravio jednu liniju, nakon čega je pomoću papirne novčanice
ušmrkao na nos, a zatim je kesicu sa drogom uzeo E., napravio sebi liniju i
ušmrkao na isti način, kao i kod iskaza svjedoka A. L. koji je kritičnom
prilikom bio sa njima u vozilu, u kojem navodi da kada su bili negdje kod
„Plantaža“ E. E. je zaustavio vozilo i pretpostavlja da su tu okrivljeni uzeli
drogu, iako on nije vidio kada su je uzeli, jer je neprestano kucao poruke,
ali pretpostavlja da su je uzeli zato što su nakon izvjesnog perioda od kada
su se zaustavili i njega ponudili da konzumira drogu.
Na osnovu čl. 75 u vezi čl. 301 st. 3 Krivičnog zakonika je izrečena mjera
bezbjednosti obavezno oduzimanje predmeta – 0,10 grama kokaina, supstance
proglašene za opojnu drogu kao predmet izvršenja krivičnog djela i odlučeno je
da se ista ima uništiti.
Odlučujući o krivičnoj sankciji koju će izreći okrivljenima, sud je u smislu
čl. 42 st.1 Krivičnog zakonika, na strani oba okrivljena kao olakšavajuće
okolnosti cijenio njihovo ranije dobro vladanje i s tim u vezi raniju
neosudjivanost, što je sud utvrdio iz izvoda iz kaznene evidencije na ime
okrivljenih, njihovu relativnu mladost, ponašanje nakon izvršenog krivičnog
djela uz činjenicu da je upravo odbrana okrivljenih u mnogome doprinijela
rasvijetljenju ove krivično pravne stvari, loše imovno stanje i ispoljeno
iskreno kajanje, dok otežavajućih okolnosti na strani okrivljenih sud nije
našao, pa je sud primjenom čl. 53 i 54 Krivičnog zakonika okrivljenima izrekao
uslovne osude kao u izreci presude, nalazeći da će se i sa prijetnjom
izvršenja utvrđene kazne zatvora od po šest mjeseci, te provjerom ponašanja
okrivljenih u periodu od dvije godine po pravosnažnosti presude, na okrivljene
u dovoljnoj mjeri uticati da ubuduće ne vrše krivična djela, čime će se sa
uspjehom ostvariti svrha izricanja uslovne osude iz čl. 52 Krivičnog zakonika,
u okviru opšte svrhe propisivanja i izricanja krivičnih sankcija iz čl. 4 st.
2 Krivičnog zakonika.
Kako su okrivljeni oglašeni krivim, sud ih je obavezao da na ime troškova
krivičnog postupka plate iznos od po 30,00 €, u roku od 15 dana po
pravosnažnosti presude, pod prijetnjom prinudnog izvršenja, a koji iznos se
odnosi na sudski paušal, kao dio troškova krivičnog postupka, koji je odmjeren
srazmjerno trajanju postupka i složenosti predmeta, a ovo shodno čl. 229 u
vezi čl. 226 Zakonika o krivičnom postupku.
Sa ovih razloga, a primjenom čl. 374 Zakonika o krivičnom postupku, odlučeno
je kao u izreci presude.
OSNOVNI SUD U PODGORICI, dana 14.03.2012. godine
ZAPISNIČAR:
|
SUDIJA:  
---|---  
Danijela Rajković, s.r.
|
Željka Jovović, s.r.  
PRAVNA POUKA:
|
Protiv ove presude dozvoljena je žalba u roku od 8 dana od dana prijema
pismenog otpravka iste, preko ovog suda Višem sudu u Podgorici.  
ZTO Danijela Rajković
ZAPISNIČAR:
|
SUDIJA:  
---|---  
Danijela Rajković
|
Željka Jovović  
DN-a: Po primjerak presude dostaviti:
- ODT-u Podgorica,
- okrivljenima
- braniocima okrivljenih
- a/a.
Postupljeno dana: __
Radnik suda: __