HYPERLINK "http://sr.wikipedia.org/sr-
el/%D0%A1%D0%BB%D0%B8%D0%BA%D0%B0:Coat_of_arms_of_Montenegro.svg"
U IME CRNE GORE!
Posl.br.K.139/2012
OSNOVNI SUD U HN, po sudiji Leković Branislavu, uz učešće zapisničara Milović
Tereze, u krivičnom predmetu protiv okrivljenog B.V., zbog krivičnog djela
teška tjelesna povreda iz čl. 151 st. 1 Krivičnog zakonika, povodom optužnog
predloga ODT H.Novi Kt.br.107/2012 od 08.08.2012 godine, nakon održanog
usmenog i javnog glavnog pretresa dana 03.09.2012. godine, u prisustvu
okrivljenog B.V., oštećenog H.G. i zamjenika ODT Herceg Novi Stijović Rista,
donio je i javno objavio sljedeću
P R E S U D U
Okrivljeni: B.V., JMBG ..., od oca Z. i majke V., rođene M., rođen .... godine
u C., sa prebivalištem u HN, ul. ..., završio SSS, nezaposlen, izdržavaju ga
roditelji, ne posjeduje nepokretnosti, neoženjen, državljanin Crne Gore,
neosuđivan, protiv koga se kod ovog suda vodi drugi krivični postupak .
KRIV JE
Što je:
Dana 31.03.2012 godine oko 23,30 h u HN, u neposrednoj blizini košarkaškog
terena na Karači, teško tjelesno povrijedio oštećenog H.G., na način što ga je
nakon kraće prepirke satisnutim pesnicama više puta udario u predjelu glave,
kojom prilikom je oštećeni zadobio tešku tjelesnu povredu u vidu preloma
lijevog ugle donje vilice bez doslokacije, više pararelnih ogrebotina
–oguljotina ispod lijevog donjoviličnog ugla na vratu i oguljotinu na nosu sa
desne strane sa krvarenjem nosa i otokom sluznice nosa,
-čime je izvršio krivično djelo teška tjelesna povreda iz čl.151.stav 1. Krivičnog zakonika.
Pa ga sud na osnovu čl.151.stav 1. KZ i primjenom čl.4,32,36,42,45 st.1 tač.3
i 46 st.1 tač.5 KZ
O S U Đ U J E
na kaznu zatvora u trajanju od 3 (tri) mjeseca .
Na osnovu čl.239 st.2 ZKP-a oštećeni H.G. se upućuje na parnični postupak radi
ostvarivanja imovinsko pravnog zahtjeva.
Na osnovu čl.229. st.4. ZKP-a okrivljeni se oslobađa obaveze plaćanja troškova
krivičnog postupka.
O b r a z l o ž e n j e
Osnovni državni tužilac H.Novi podnio je ovom sudu optužni predlog
Kt.br.107/12 od 08.08.2012 godine, protiv okrivljenog B.V., zbog krivičnog
djela teška tjelesna povreda iz čl. 151 st. 1 Krivičnog zakonika, bliže
opisanog u izreci ove presude. Konačno je na glavnom pretresu ostao pri
podnijetom optužnom predlogu i predložio da sud okrivljenog oglasi krivim i
osudi ga na efektivnu kaznu zatvora u granicama propisanim zakonom.
Okrivljeni B.V. je negirao izvršenje krivičnog djela stavljenog mu na teret i
svoju krivicu zbog istog, te u svojoj odbrani u bitnom izjavio da je dana
31.03.2012.godine oko 22,30 časova sa drugovima V.M., Z.B. i R.V. otišao u
diskoteku „T.“ gdje se sa njima zadržao do 03,00 časova, nakon čega je otišao
kući, te dodao da kritične večeri nije učestvovao u bilo kakvoj tuči i da
oštećenog H.G. uopšte ne poznaje. Dalje je naveo da je od komšija i poznanika
saznao da oštećeni po gradu priča da ga je on navedene noći udarao, pa je iz
tog razloga predložio majci da pođu kod oštećenog kući kako bi vidjeli o čemu
je riječ. Objasnio je da je u tom cilju i otišao sa majkom kod oštećenog, koji
je na njegovo pitanje zašto priča po gradu da ga je on udarao, odgovorio da ga
je navodno na fejsbuk mreži prepoznao kao lice koje ga je te noći udaralo.
Takođe je istakao da je nakon toga oštećenog upitao da li je sto posto siguran
da ga je on udario, na šta je oštećeni rekao da nije, te dodao da se njegova
majka tom prilikom sažalila na oštećenog Habića, pa mu je ponudila pomoć, što
isti nije prihvatio.
Na glavnom pretresu okrivljeni je dodao da živi u blizini košarkaškog terena
na Karač,gdje se odigrao kritični događaj i i da kritične večeri nigdje nije
primjetio nikakvu tuču, ali je nakon mjesec dana čuo od Šuković Marka da se
desila predmetna tuča i da je napadač imao kapuljaču pa mu nisu vidjeli lice.
Istakao je da je kasnije čuo da se po gradu priča da je on lice koje je napalo
oštećenog Habića. Pojasnio je da je njegova majka prilikom odlaska kod
oštećenog, istom ponudila pomoć, kao i posao kod njih na plaži ,ali da tom
prilikom nije oštećenom predlagala da ovaj događaj završe drugačije mirnim
putem. Takođe mu nije poznato da li je i njegov otac oštećenom Habiću nudio
neku pomoć u vezi ovog događaja.
Sud je u postupku proveo dokaze saslušanjem svjedoka oštećenog H.G., te uz
saglasnost stranaka čitanjem iskaza svjedoka M.J, uz saglasnost stranaka
čitanjem nalaza i mišljenja vještaka sudske medicine dr Č.D., čitanjem
izvještaja bolnice Risan br.1498 od 04.04.2012.godine, br.06-706 od
09.04.2012.godine i nalaza CT/T od 04.04.2012.godine, te izvještaja ljekara
bolnice Meljine od 01.04.2012.godine i izvještaja KBC Podgorica od
05.04.2012.godine i od 27.04.2012.godine, te vršenjem uvida u izvještaj iz
kaznene evidencije za okrivljenog i izvještaj ovog suda o kaznenoj evidenciji
za okrivljenog.
Analizirajući provedene dokaze, te dovodeći ih u vezu jedne sa drugima i sa
odbranom okrivljenog, sud je utvrdio činjenično stanje kao u izreci presude,
te našao da je okrivljeni izvršio krivično djelo koje mu se stavlja na teret.
Naime, svjedok oštećeni H.G. je u bitnom izjavio da se kritične večeri sa
svojim društvom vraćao sa koncerta koji je održan u Dvorani Park u H.Novom, te
u trenutku dok su prolazili preo Karače, grupa mladića koja se nalazila na
košarkaškom terenu počela je da dobacuje „pederu, pederu“, na šta se oni nisu
obazirali, već su nastavili dalje prema Savini. Dalje je naveo da se na Savini
rastavio sa društvom i krenuo nazad kako bi se našao sa drugaricom N.T., pa
kada je prolazio preko Karače, negdje iza 23,00 časova, ponovo je začuo povike
„pederu, pederu“, zbog čega je zastao i pristojno upitao te momke zbog čega mu
dobacuju. U tom trenutku se izdvojilo jedno lice, koje je inače poznavao iz
viđenja,a nije mu znao ime i pitao ga „šta hoćeš pederu, hoćeš li batina
frajeru“ pritom mu se unoseći u facu. Objasnio je da je na to odgovorio da
samo želi da vidi šta je u pitanju, te da ovaj momak nije ništa rekao već ga
je odgurnuo grudima, a on je pokušao da ga odvoji od sebe. Dalje je naveo da
je u tom momentu okrivljeni zamahnuo stisnutom pesnicom desne ruke i udario ga
u predjelu lijevog dijela brade, da bi zatim nastavio da ga udara stisnutim
pesnicama u predjelu nosa i glave, kojom prilikom mu je zadao oko pet-šest
udaraca. Dodao je da je od ovih udaraca pao unazad, ali je postavio ruke pa
nije udario glavom o kamene ploče, nakon čega mu je prišao jedan od momaka
koji je bio u društvu okrivljenog i pomogao mu da ustane. Istakao je da je od
siline udaraca imao jake bolove u predjelu glave, očiju i vilice, da mu je
tekla krv iz nosa, ali nije gubio svijest, a takođe je primjetio da mu je sa
uva otpala minđuša. Dalje je izjavio da su neko vrijeme svi iz društva
okrivljenog stajali oko njega i gledali ga, dok mu je iz nosa obilno tekla
krv, te da je poslije izvjesnog vremena izvadio telefon i drugarici T.N.
poslao poruku tražeći joj broj policije, nakon čega mu je prišao okrivljeni i
pitao „jesi li to pozvao policiju, oćeš li još batina“, a zatim ga udario
nogom u predjelu butine lijeve noge i stisnutom pesnicom u predjelu glave.
Objasnio je da ga je okrivljeni zatim udario nogom u ruku, pritom mu odbacivši
telefon iz ruke, te govoreći da ima razlog zbog čega je sve to uradio. Takođe
je naveo da su se ubrzo svi udaljili, a on je pozvao drugaricu T.N. kako bi
krenula prema njemu, a onda su zajedno otišli do zajedničke drugarice M.J.,
odakle su zvali policiju i hitnu pomoć, a onda ga je Jelenina majka prebacila
u Hitnu pomoć H.Novi, gdje je dobio uput za bolnicu Meljine. Dodao je da je od
zadatih udaraca u tuči zadobio prelom nosa, prelom vilice i hematom u predjelu
nosa. Objasnio je da je dan nakon ovog događaja počeo da pretražuje fejsbuk
mrežu, te je tamo pronašao nekoliko fotografija okrivljenog, pa pošto u tom
trenutku nije znao njegovo ime, slike je pokazao prijatelju koji mu je rekao
da je to lice B.V.. Istakao je da je kritične večeri lice mjesta bilo dobro
osvijetljeno uličnom rasvjetom tako da je dobro vidio okrivljenog koji mu je
nanio povrede. Nadalje je naveo da se kritični događaj desio za vikend, pa je
tek u utorak otišao kod izabranog ljekara obzirom da mu se stanje pogoršalo i
imao je veliki otok u predjelu vilice i vrata, da mu je izabrani ljekar dao
uput za bolnicu Risan i maksilo-facijalnu hirurgiju u Podgorici, te da su u
Risnu izvršili rentgensko snimanje glave, a u Podgorici mu je doktor uz pomoć
zavoja fiksirao vilicu, ali nije vršio operaciju. Takođe je istakao da inače
poznaje roditelje okrivljenog, te da ga je nakon događaja sreo otac
okrivljenog, B.Z., koji ga je upitao šta mu se desilo nudeći mu 100,00 € kao
pomoć za liječenje, a zatim mu je ponudio zaposlenje kod njega na uvali Dobreč
ili kod njegovog brata u Zelenici, ali da je on sve to odbio govoreći da će
svoja prava ostvarivati zakonskim putem. Dodao je da je negdje oko 20.aprila
ove godine, okrivljeni B.V. sa svojom majkom došao kod njega(oštećenog) kući i
pokušao da ga ubijedi da mu on nije nanio povrede, već neko sličan njemu,
govoreći da on poznaje to lice i da iza istog stoji mafija i zato ne smije
otkriti identitet tog lica. Takođe mu je okrivljeni tom prilikom predlagao da
se dogovore, a majka okrivljenog mu je nudila novčanu pomoć i ostavila svoj
broj telefona ako mu nešto zatreba. Konačno je istakao da je sto posto siguran
da je okrivljeni B.V. lice koje mu je kritične večeri nanijelo povrede, a da
isti samo pokušava da prebaci odgovornost na neko nepoznato lice.
Na glavnom pretresu je objasnio da su se on i okrivljeni nakon kritičnog
događaja više puta sretali u gradu i da ga je tim prilikama okrivljeni gledao
neprijatnim i drskim pogledom,ali da mu nije dobacivao ništa. Takođe je naveo
da mu je okrivljeni i prilikom ranijih susreta ,prije kritičnog događaja
upućivao prijeteće poglede,s tim što njemu nije bilo jasno zbog čega ga tako
gleda. Pojasnio je da je ime i prezime lica koje mu je nanijelo povrede saznao
preko fejsbuk mreže na način što je ukucao imena momaka koje poznaje,a koji su
kritične večeri bili u društvu okrivljenog B., i to K.M., Đ.P. i dr.,i tako je
došao do slike okrivljenog B.V.. Konačno je istakao da se pridružuje krivičnom
gonjenju protiv okrivljenog i da postavlja imovinsko pravni zahtjev,čii iznos
nije precizirao.
Svjedok M.J. je u bitnom izjavila da je u noći 31.03/01.04.2012.godine kod nje
kući bila drugarica T.N. i negdje prije ponoći ista je otišla da se nađe sa
drugom H.G.om, da bi se nakon desetak minuta pojavila sa njim na vratima.
Dalje je navela da je H.G. bio krvav, da mu je tekla krv iz nosa, te da im je
ispričao da ga je na Karači napalo neko lice, a da su mu prethodno dobacivali
„pederu, pederu“. Istakla je da je tom prilikom oštećeni imao nagon za
povraćanje, da mu je cijelo vrijeme tekla krv iz nosa, a takođe se žalio na
bol u predjelu vilice gdje su bile vidljive ogrebotine i nateklina, nakon čega
su ga zajedno sa njenom majkom odvezli u Hitnu pomoć, odakle je prebačen u
bolnicu Meljine. Pojasnila je da joj je oštećeni tom prilikom rekao da iz
viđenja poznaje nekoliko lica koja su bila u društvu sa okrivljenim, te da je
zapamtio izgled lica koje mu je nanijelo povrede, pa su zatim zajedno pokušali
preko fejsbuk mreže da pronađu to lice, a to im toga dana nije pošlo za rukom.
Sud je prihvatio iskaz oštećenog H.G. i iskaz svjedoka M.J. kao vjerodostojane
i uvjerljive, jer su isti međusobno saglasni u pogledu odlučnih činjenica, a
osim toga potvrđeni su pismenim dokazima u spisima predmeta - medicinskom
dokumentacijom na ime oštećenog, kao i nalazom i mišljenjem vještaka sudsko-
medicinske struke dr Č.D..
Iz medicinske dokumentacije na ime oštećenog(izvještaja bolnice Risan nalaza
CT/T ,izvještaja ljekara bolnice Meljine i izvještaja KBC Podgorica) i iz
nalaza i mišljenja vještaka specijaliste sudske-medicine dr.Č.D. proizilazi da
je oštećeni H.G. u predmetnom događaju zadobio povrede u vidu oguljotine na
leđima nosa sa desne strane, sa krvarenjem iz nosa i otokom sluznice nosa,
više paralelnih ogrebotina-oguljotina, do tri, ispod lijevog donjoviličnog
ugla, na vratu, kao i prelom lijevog ugla donje vilice bez dislokacije, koje
povrede u zbiru predstavljaju tešku tjelesnu povredu,jer je prelom ugla donje
vilice teška tjelesna povreda. Vještak je istakao da su navedene povrede
nastale u predmetnom događaju, najmanje dvokratnim djelovanjem tupine
mehaničkog oruđa gdje spada i šaka stisnuta u pesnicu i druga tupa sredstva,
te da su ove povrede nastale na način kako je to opisao oštećeni, najmanje sa
dva udarca i to jedan u predjelu nosa sa desne strane i drugi u predio lijevog
donjoviličnog ugla.
Sud je prihvatio navedenu medicinsku dokumentaciju i pismeni nalaz i mišljenje
vještaka sudske medicine dr Č.D. jer je stručan i argumentovan, dat od strane
kompetentnog vještaka-specijalist esudske medicine,a na isti stranke nisu
imale primjedbi.
Iz izvještaja iz kaznene evidencije za okrivljenog proizilazi da isti ranije
nije osuđivan, dok iz izvještaja ovog suda o kaznenoj evidenciji za
okrivljenog proizilazi da se protiv njega kod ovog suda vodi drugi krivični
postupak zbog krivičnog djela nasilničko ponašanje iz čl.399 KZ.
Sud nije prihvatio odbranu okrivljenog B.V. jer je ista obezvrijeđena
izvedenim dokazima, a naročito iskazom oštećenog Habića ,koji je decidno
istakao da je dobro vidio lice okrivljenog kritičnom prilikom ,kada ga je isti
napao i izudarao,te da ga je i prije događaja okrivljeni gledao prijetećim
pogledima,a da je nakon događaja okrivljeni dolazio kod njega kući sa
majkom,te su i otac i majka okrivljenog nudili mu novac i posao i dr pomoć.
Osim toga,nalazom i mišljenjem vještaka sudske medicine dr.D.Č. je potvrđen
iskaz oštećenog u odnosu na mehanizam i način nstanka povreda,te naglašeno da
su povrede kod oštećenog nastale na način kako je opisao oštećeni i to
najmanje dvokratnim djelovanjem tupine mehaničkog oruđa gdje spada i šaka
stisnuta u pesnicu.
Osim toga, sud je uvjerenja da je odbrana okrivljenog neubjedljiva i usmjerena
na izbjegavanje krivice, posebno u dijelu u kom ističe da kritičnom prilikom
nije učestvovao u bilo kakvoj tuči niti poznaje oštećenog, jer ista nije
potvrđena nijednim izvedenim dokazom, a naročito je nelogičan njegov iskaz u
dijelu u kom navodi da je par dana nakon ovog događaja sa svojom majkom otišao
u posjetu oštećenom kako bi mu ponudili pomoć isključivo iz razloga što su se
sažalili nad njim i što se po gradu pričalo da je on napao okrivljenog.
Polazeći od naprijed analiziranih i provedenih dokaza, sud je nesumnjivo
utvrdio da je okrivljeni B.V. dana 31.03.2012 godien oko 23,30 h u HN, u
neposrednoj blizini košarkaškog terena na Karači, teško tjelesno povrijedio
oštećenog H.G., na način što ga je nakon kraće prepirke satisnutim pesnicama
više puta udario u predjelu glave, kojom prilikom je oštećeni zadobio tešku
tjelesnu povredu u vidu preloma lijevog ugle donje vilice bez doslokacije,
više pararelnih ogrebotina –oguljotina ispod lijevog donjoviličnog ugla na
vratu i oguljotinu na nosu sa desne strane sa krvarenjem nosa i otokom
sluznice nosa.
U naprijed opisanoj radnji okrivljenog, sud je našao sva obilježja krivičnog
djela teška tjelesna povreda iz čl. 151.stav 1. KZ, jer je okrivljeni više
puta stisnutim pesnicama udario oštećenog u predjelu glave i nanio mu tešku
tjelesnu povredu.
U odnosu na oblik vinosti, sud je utvrdio da je okrivljeni ovo krivično djelo
počinio sa umišljajem, jer je bio svjestan da svojim radnjama-zadavanjem
oštećenom više udaraca stisnutim pesnicama u predjelu glave, istog može teško
tjelesno povrjediti, a to je i htio.
Odlučujući o vrsti i visini krivične sankcije koju okrivljenom treba izreći za
počinjeno krivično djelo, sud je cijenio sve okolnosti iz čl. 42 KZ, pa mu je
od olakšavajućih okolnosti cijenio raniju neosuđivanost, da se radi o mlađem
punoljetnom licu (19 godina) dok na drugoj strani nije bilo otežavajućih
okolnosti. Sud je navedene olakšavajuće okolosti cijenio kao naročito
olakšavajuće, pa je okrivljenom na osnovu čl.45.stav 1.tačka 3 i 46.stav
1.tačka 5 KZ,ublažio kaznu ispod zakonskog minimuma koji je predviđen za ovo
krivično djelo i istog osudio na kaznu zatvora u trajanju od 3 (tri) mjeseca,
smatrajući da će se sa ovakvom kaznom na okrivljenog u dovoljnoj mjeri uticati
da ubuduće ne vrši krivična djela i da će se na taj način u konkretnom slučaju
ostvariti svrha kažnjavanja iz člana 32 KZ, u okviru opšte svrhe propisivanja
i izricanja krivičnih sankcija iz člana 4 st. 2 KZ.
Na osnovu čl. 239 st. 2 ZKP-a, oštećeni H.G. je upućen na parnični postupak
radi ostvarivanja imovinsko pravnog zahtjeva, jer podaci u ovom postupku nisu
pružali osnov ni za djelimično presuđenje, a njihovo pribavljanje bi vodilo
odugovlačenju postupka.
Na osnovu čl.229 st 4.ZKP-a, okrivljeni je oslobađen obaveze plaćanja troškova
krivičnog postupka, jer je nezaposlen i izdržavaju ga roditelji,pa po ocjeni
suda nije u mogućnosti da plati troškove postupka, a da pri tom ne ugozi svoju
egzistenciju .
OSNOVNI SUD U HN
Dana 03.09.2012. godine.
Zapisničar  Sudija,
Milović Tereza Branislav Leković
Pravna pouka:
Protiv ove presude dozvoljena je žalba
u roku od 8 dana od dana prijema,
Višem sudu u Podgorici, a preko ovog
suda.
DNA:
- ODT H.Novi
- okrivljenom
- oštećenom
-u spise