HYPERLINK "http://sr.wikipedia.org/sr-
el/%D0%A1%D0%BB%D0%B8%D0%BA%D0%B0:Coat_of_arms_of_Montenegro.svg"
U IME CRNE GORE!
K.br. 140/12-11
OSNOVNI SUD U HERCEG NOVOM, po sudiji Leković Branislavu, uz učestvovanje
zapisničara Milović Tereze, u krivičnom predmetu protiv okrivljenog V.S.K.,
zbog krivičnog djela građenje objekta bez građevinske dozvole iz čl.326 a
Krivičnog zakonika, povodom optužnog predloga ODT Herceg Novi Kt. br.96/11 od
06.09.2011. godine, nakon održanog glavnog i javnog pretresa dana 27.09.2012.
godine, u prisustvu okrivljenog V.S.K.,branioca okrivljenog adv.B.B. i
zamjenika ODT H. Novi Pavlović Nade, donio je i javno objavio slijedeću
P R E S U D U
OKRIVLJENI:
V.S.K., od oca B.S.S. i majke LJ.P.,rođen … godine u O., Shalinska oblast,
Rusija,sa prebivalištem u Moskvi,ul….,stan …, sa boravištem u Đ.
br.38,oženjen,otac dvoje djece, pismen, sa završenim fakultetom za
šumarstvo,sa mjesečnim primanjem od oko 1.000 eura,posjeduje kuću u
Đ.,neosuđivan.
K r i v j e
Što je:
U toku aprila 2011 godine u Herceg Novom u anselju Đenović, na kat. parc. ...
KO Đ., suprotno članu 69 Zakona o izgradnji objekata, bez odobrenja za
izvođenje građevinskih radova, kao investitor započeo rekonstrukciju objekta,
na način što je uklonio crijep i postojeću krovnu konstrukciju, te potušio
postojeće potkrovlje na stambenom objektu, nakon čega je izvršio zidanje
zidova u visini četiri reda giter blokova na kojima je izvršio izlivanje
armirano-betonske grede na koju se naslanja postavljeni krov, te ispred
ulaznih vrata objekta izlio tri armirano betonska stuba nad kojima je izlivena
terasa, te nad terasom na prvoj etaži započeo izlivanje stubova dimenzija cca
0,25x2,5 metara za terasu dimenzija 1x2 m,
-čime je izvršio krivično djelo građenje objekta bez građevinske dozvole iz čl. 326 a Krivičnog zakonika,
pa mu sud, na osnovu čl. 326 a KZ, i primjenom čl. 4, 32, 36, 42,52, 53 i
54.KZ, izriče
USLOVNU OSUDU
Kojom mu utvrđuje kaznu zatvora u trajanju od 6 (šest) mjeseci i istovremeno
određuje da se ova kazna neće izvršiti ako okrivljeni u roku od 2 (dvije)
godine ne izvrši novo krivično djelo.
Na osnovu čl.229.stav 1. ZKP-a okrivljeni se obavezuje da plati troškove
krivičnog postupka u iznosu od 494,50 eura, kao i paušal u iznosu od 50 eura.
O b r a z l o ž e nj e
ODT Herceg Novi podnio je optužni predlog Kt. br.96/11 od 06.09.2011. godine
protiv okrivljenog V.S.K., zbog krivičnog djela građenje objekta bez
građevinke dozvole iz čl. 326 a KZ , bliže opisanog u izreci ove presude.
Konačno je na glavnom pretresu ostao pri optužnom predlogu i predložio da sud
okrivljenog oglasi krivim i osudi po zakonu.
Povodom ovog optužnog predloga sud je donio dvije presude,koje su ukinute
rješenjima Višeg suda u Podgorici Kž.br.96/12 od 22.02.2012 godine i
Kž.br.1007/12 od 17.07.2012 godine i predmet vraćen prvostepenom sudu na
ponovni postupak i odlučivanje.
Okrivljeni V.S.K. je u svojoj odbrani u bitnom naveo da je vlasnik stare
kamene kuće u Đ.ma br…., a koja je stara više od 100 godina i bila je u lošem
stanju. Dalje je naveo da je u oktobru ili novembru 2010. godine zamolio T.D.
da mu pomogne u vezi adaptacije na kući, obzirom da je krov bio urušen, pa mu
je D. predložio da sruši cijelu krovnu konstrukciju i da postavi novu. Istakao
je da je tada T. pitao da li su mu potrebna neka dokumenta za zamjenu krova, a
da mu je on odgovorio da ne trebaju ukoliko ne pređe postojeće gabarite i
visinu, već da samo tada treba da prijavi u Opštini tu zamjenu krova. Dalje je
naveo da je u proljeće 24.03.2011. godine zajedno sa T. u Opštini podnio
prijavu da želi da stari krov zamijeni novim, a uz to su prilložili vlasnički
list, geodetski snimak, kopiju plana i još neke dokumente. Dalje je naveo da
mu je T. objasnio da moraju sačekati odgovor nadležne službe nekih desetak
dana, pa ukoliko u tom roku iz Opštine ne izađu na lice mjesta, da može
započeti zamjenu krova. Istakao je da je krajem aprila 2011. godine T.D. našao
radnike po njegovoj molbi, a koji su tada započeli zamjenu krova. Objasnio je
da su radnici tada umjesto starih drvenih greda, postavili blokove od cigle a
to u visini koja je bila i ranije, a zatim stavili novu drvenu konstrukciju i
crijep. Pojasnio je da su radnici izlili i 3 betonska stuba na kojima stoji
terasa, jer su raniji bili loši. Dalje je naveo da je krajem aprila na lice
mjesta dolazila inspektorka zaštite prostora i da zbog nepoznavanja
crnogorskog jezika nije razumio ništa,osim da mu je ona tražila građevinsku
dozvolu. Kasnije je dobio rješenje kojim mu je naloženo da poruši postojeći
krov, a na koje rješanje je izjavio žalbu. Istakao je da su mu, koliko je
shvatio, službenici u Sekretarijatu za urbanizam kazali da za navedene radove
nije potrebna građevinska dozvola.
Na glavnom pretresu je dodao da je prije započinjanja radova od dokumenata
predao u Komunalnoj policiji zahtjev za adaptaciju objekta, te snimak
geometra, list nepokretnosti, popis radova koje je potrebno izvršiti i skicu
plana. Dodao je da mu je u toku izvođenja ovih radova komšinica F.L. tražila
novac kako ga ne bi ometala pri izvođenju radova, da ga ne bi prijavljivala
policiji, a tražila je kasnije 10.000 eura po tom osnovu.
Branilac okrivljenog adv.B.B. je u završnoj riječi istakao da je okrivljeni na
legalan i zakonit način nadležnom organu u opštini podnio zahtijev i uz isti
priložio svu potrebnu dokumentaciju kojom je tražio i obavjestio organ da je
prinuđen da zamijeni krov i krovnu konstrukciju na svom objektu, što je
nesporno i učinio. Dalje je naveo da je okrivljeni taj zahtijev podnio na
način kako su mu sugerisala odgovorna i stručna lica u Opštini, pa je
poštujući sve zakonom određene rokove pristupio izgradnji i adaptaciji objekta
. Dalje je istakao da je činjenično stanje ostalo nepotpuno utvrđeno sa
razloga što niti svjedok Stankov, a niti sudski vještak, nisu na licu mjesta
vršili bilo kakav uviđaj na objektu i bilo kakva mjerenja, zbog čega su
njihovi iskazi odnosno nalazi, nepotpuni i proizvoljni, tim više što spoljni
izgled objekta na bilo koji način nije doveden u pitanje i što je visina
objekta čak i manja nakon izmjene urušenog krova koju je optuženi izvršio.
Dodao je da ukoliko je i bilo nekih propusta ,da su oni isključivo na
službenim licima Opštine H. Novi, koji su zagubili predmetni zahtijev sa svom
dokumentacijom . Konačno je predložio da sud optuženog osolobodi od optužbe.
U ponovnom postupku sud je postupio po nalozima iz ukidnog rješenja Višeg
suda,pa su u dokaznom postupku izvedeni dokazi čitanjem uz saglasnost stranaka
pismenog nalaza i mišljenja i iskaza vještaka građevinske struke F.Z.,te
iskaza svjedoka T.D., i M.D.,te na osnovu čl.356.st.2 ZKP-a čitanjem iskaza
svjedoka S.S., te čitanjem zapisnika o izvršenoj kontroli Ministarstva
održivog razvoja i turizma br.1003-72/11 od 08.04.2011 godine i br.1003-75/11
od 08.04.2011 godine,te čitanjem zapisnika Ministarstva održivog razvoja i
turizma br.1003-175/11 od 16.06.2011 godine,te čitanjem rješenja Ministarstva
održivog razvoja i turizma br.1003-122/11 od 11.04.2011 godine,te obavještenje
Sekretarijata za urbanizam i građevinarstvo opštine H.Novi br.02-3-350-409/11
od 31.05.2011 godine,te rješenja Ministarstva održivog razvoja i turizma br.
UP 1504-114/11 od 11.05.2011godine,te zapisnika Komunalne policije H.Novi od
26.03.2011 godine,uvidom u geodetsku situaciju terena od 01.05.2011 godine i
izvršen uvid u izvještaj ovog suda o kaznenoj evidenciji za okrivljenog.
Nakon tako provedenih dokaza ocjenom svakog pojedinačno i u njihovoj
međusobnoj vezi, te dovodeći ih u vezu sa odbranom okrivljenog, sud je utvrdio
da je okrivljeni V.S.K. izvršio krivično djelo građenje objekta bez
građevinske dozvole iz čl.326 a.Krivičnog zakonika, pa ga je zbog istog
oglasio krivim i izrekao mu navedenu uslovnu osudu.
Svjedok F.L. je u bitnom izjavila da živi u komšiluku blizu okrivljenog u
Đ.ma, a da je njena kuća udaljena okok 40 cm od kuće okrivljenog. Dalje je
navela da je u martu 2011. godine okrivljeni započeo radove na predmetnoj kući
tako što je porušio potkrovlje, te podigao visoko potkrovlje i time zatvorio
pogled ka moru od njene kuće i otvorio prozor prema prozoru na njenom
kupatilu. Dodala je da je prije preduzetih radova visina krova kuće
okrivljenog bila niža, nego što je visina novog krova na toj kući. Objasnila
je da je u aprilu 2011 godine prijavila okrivljenog nadležnim službama zbog
izvedenih radova, koji su izvođeni sve do 15. juna. Pojasnila je da su na kući
okrivljenog podignuta tri nova stuba i terasa na potkrovlju koja ranije nije
postojala, čime su izgradnjom prevaziđeni postojeći gabariti u odnosu na
visinu kuće.
Na glavnom pretresu je dodala je okrivljenog prvo prijavila Komunalnoj
policiji u H.Novom, a pošto su joj oni odgovorili da nisu nadležni u
konkretnom slučaju, pismenim putem je obavjestila Ministarstvo turizma i
održivog razvoja, čiji su službenici izvršili kontrolu lica mjesta. Pojasnila
je da krov kuće okrivljenog u početku nije bio urušen, već je bio cjelokupan,
a kasnije su ga prilikom renoviranja radnici porušili. Dodala je da je u toku
izvođenja radova pokušala sa okrivljenim sporazumno riješiti ovaj problem, a
tako da mu je predložila da joj plati 10.000 eura, pa da se ona saglasi sa tim
da okrivljeni izgradnjom krova zakloni njen prozor, ali da on na to nije
pristao. Pojasnila je da je ovo predložila okrivljenom nakon što ga je
prijavila nadležnom organu za izvođenje radova bez dozvole.
Svjedok S.S. je u bitnom izjavila da je u svojstvu inspektora zaštite prostora
u Ministarstvu održivog razvoja i turizma izašla na lice mjesta dana
08.04.2011. godine radi kontrole objekta okrivljenog u Đ.ma i da je tom
prilikom konstatovala da je na starom objektu izvršena dogradnja potkrovlja
tako što su ozidani zidovi u visini 4 reda giter bloka i nad njima izlivena
armirano betonska greda, a na tu gredu postavljena drvena krovna konstrukcija,
a na istu postavljen krov. Dalje je navela da su ispred ulaznih vrata objekta
izlivena tri armirano betonska stuba sa funkcijokm nosećih stubova za terasu
površine oko 5m2, a iznad te terase na prvom spratu su takođe izlivena tri AB
stuba i ošalovana ploča za terasu. Pojasnila je da je okrivljeni K. bio
prisutan tokom kontrole kao i F.L. i da tom prilikom nije želio da potpiše
zapisnik o kontroli i rekao je da mu nikakva dozvola nije potrebna za navedene
radove. Dalje je navela da je istog dana kasnije kontaktirao je T.D. pitajući
da li okrivljeni može da da izjavu u njegovom prisustvu, što im je ona
omogućila i sačinila novi zapisnik koji je okrivljeni potpisao i na istom
istakao svoje primjedbe navodeći da nije narušio postojeće gabarite predmetnim
radovima i da mu nije bila potrebna dozvola. Dodala je da joj je okrivljeni
tom prilikom kazao da se obraćao sekretarijatu za urbanizam za dobijanje
dozvole za rekonstrukciju objekta , te da su mu isti saopštili da mu dozvola
nije potrebna. Dodala je da je donijela rješenje 11.04.2011. godine i da je na
isto stranka izjavila žalbu i da je vraćeno na ponovni postupak. Istakla je da
je na njen zahtjev Sekretarijat za urbanizam H.Novi dopisom odgovorio da se
okrivljeni nije tom organu obraćao sa bilo kakvim zahtjevom za dobijanje
građevinske dozvole. Naglasila je da je naknadnom kontrolom utvrdila da je
okrivljeni nastavio sa izvođenjem radova na objektu.
Svjedok M.D. je u bitnom izjavio da je okrivljeni tokom 2011 godine Komunalnoj
policiji Herceg Novi podnio pismenu prijavu-obavještenje o izvođenju radova na
rekonstrukciji krova na objektu u Kumboru, te da je tim povodom on izlazio na
lice mjesta. Objasnio je da je taj podnesak okrivljenog bio zagubljen u
upravi, pa ga je načelnica zamolila da izađe na lice mjesta i dala mu kopiju
tog podneska, a koliko se sjeća na njemu je naslov bio „zahtjev“. Objasnio je
da kada je izašao na lice mjesta ,da je zatekao ispred objekta dva radnika
koji su iznosili neki materijal iz objekta, a krov nije bio podignut, niti su
uopšte tada izvođeni bilo kakvi građevinski radovi. Tim povodom je sačinio
službenu zabilješku i u istoj konstatovao da u vrijeme kontrole nisu izvođeni
građevinski radovi na objektu, te istu predao sekretarici u organu. Dodao je
da ne zna da li je pronađen do danas podnesak-zahtjev okrivljenog koji je
ranije podnio Komunalnoj polciiji H.Novi, jer da je pronađen bio bi u spisu
predmeta.“
Svjedok T.D. je u bitnom izjavio da ga je u martu 2011. godine zamolio
prijatelj V.K. da mu pomogne oko papira koji su potrebni za dobijanje
građevinske dozvole za gradnju objekta u Đ.ma, pa su njih dvojica zajedno
pošli u opštinu i od službenika u građanskom birou dobili usmenu informaciju
da za planirane radove im ne treba nikakva dozvola ili odobrenje. Istakao je
da su on i okrivljeni u martu 2011 godine komunalnoj policiji predali podnesak
kojim su prijavili da žele da otpočnu izvođenje radova na predmetnom objektu,
sa detaljnim opisom planiranih radova. Dalje je naveo da kako inspektori
komunalne policije nisu izašli na lice mjesta, to je on po dogovoru sa
okrivljenim angažovao radnike radi izvođenja planiranih radova. Istakao je da
su izveli sledeće radove: napravili vijenac koji drži krovnu konstrukciju te
ozidali giter blokove a zatim vratili krovnu konstrukciju u prvobitno stanje,
a zatim postojeće stubove koji su držali terasu ojačali tako što su oko njih
stavili armaturu i izlili je betonom. Naglasio je da je dana 08.04.2011.
godine na lice mjesta izašao inspektorka zaštite prostora i sačinila zapisnik
koji je potpisao okrivljeni. Istakao je da su predmetnim radovima vršili samo
sanaciju i adaptaciju u istim gabaritima postojećeg objekta, te da nijesu
vršili nikakvu gradnju i nadogradnju istog.
Na glavnom pretresu je dodao da je prilikom podnošenja zahtjeva za adaptaciju
predmetnog objekta u ime okrivljenog, istom samo pomagao oko toga jer
okrivljeni ne zna crnogorski jezik, a tom prilikom su priložili od
dokumentacije kopiju plana, vlasnički list i detaljan opis radova. Međutim,
nikakav odgovor po ovom zahtjevu okrivljeni nije dobio od komunalne policije,
a taj zahtjev smo podnijeli prije početka izvođenja radova.Istakao je da nakon
završetka radova, visina objekta, odnosno kota šljemena je spuštena za oko 10
cm.
Sud je prihvatio kao uvjerljive i logične iskaze svjedoka F.L., S.S. i M.D.,
jer su u odnosu na odlučne okolnosti međusobno saglasni i potkrijepljeni su
pismenim dokazima-zapisnicima o izvršenim kontrolama inspektora Ministarsta
zaštite prostora i turizma,te nalazom i mišljenjem vještaka građevinske struke
F.Z.. Odbrana je samo uopšteno i neargumentovano prigovorila iskazima ovih
svjedoka ,pa time iste nije dovela u pitanje, niti je sud našao okolnosti koje
bi iskaze ovih svjedoka dovele u sumnju.
Na drugoj strani sud nije prihvatio iskaz svjedoka T.D. da izvedeni radovi ne
predstavljaju rekonstrukciju,te da nije vršena nikakva nadgradnja objekta i da
su u Opštini on i okrivljeni dobili od službenika usmenu informaciju da nije
potrebna dozvola za izvođenje navedenih radova.Ovo obzirom da je njegov iskaz
neuvjerljiv,nelogičan i obezvrijeđen izvedenim dokazima-zapisnikom inspektora
Ministarstva zaštite prostora od 08.04.2011 godine,te nalazom i mišljenjem
vještaka građevinske struke F.Z..
Vještak građevinske struke F.Z. je u svom pismenom nalazu i mišljenu,te
usmenom iskazu u bitnom naveo da je izvršena dogradnja postojećeg stambenog
objekta spratnosti P+1 tako što je izvršena dogradnja potkrovlja u grubim
građevinskim radovima, ozidana 4 reda giter bloka, nad kojima je izlivena AB
greda, na koju se naslanja krovna konstrukcija, te je ispred ulaznih vrata
izlivena 3 AB stuba presjeka 0,25/0,25/2,5 m, koji su noseći stubovi za terasu
dimenzija 1x5 m, te 3 stuba ošalovana nad terasom na prvoj etaži objekta i
ošalovana ploča za terasu. Dalje je vještak istakao da se građenjem smatra
svako građenje novog objekta, rekonstrukcija ili bilo koja promjena stanja u
prostoru, pa je stoga za navedene radove u konkretnom slučaju trebalo
pribaviti odobrenje za gradnju, odnosno rekonstrukciju. Dalje je vještak
naveo, da radovi koje je inspektor zaštite prostora u svom zapisniku, su
radovi koji se smatraju rekonstrukcijom objekta jer sadrže radove koji se tiču
nadogradnje objekta (dodata je etaža objekta) i radove koji utiču na
stabilnost i sigurnost objekta ( nadziđivanje bez provjere temelja, terasa sa
stubovima bez projekta i temelje stubova, krovna konstrukcija bez projekta),
radove kojima se mijenjaju konstruktivni elementi objekta (mijenjala se krovna
konstrukcija a zidovi nadziđivani i sl.) Dalje je u nalazu navedeno da postoji
nelogičnost u listu nepokretnosti jer je spratnost objekta označena kao P1, a
upisane su po spratovima 3 etaže, a nigdje se ne pominju terase objekta, ako
su postojale. Ukazano je da u odnosu na geodetsku situaciju terena prije i
poslije rekonstrukcije i činjenice da je visina krova poslije rekonstrukcije
niža za 12 cm, to ukazuje da je u toku rekonstrukcije mijenjan nagib krovnih
ravni, odnosno smanjen je nagib krova pa se tako dobila niža kota sljemena.
Odgovarajući na pitanja suda i stranaka vještak je pojasnio da je izlazio na
lice mjesta i sa spoljašnje strane pregledao predmetni objekat, a nije ulazio
u taj objekat jer je kapija bila zaključana i bio mu je nedostupan ulaz. Dalje
je naveo da je tom prilikom i fotografisao sa spoljnje strane predmetni
objekat i te fotografije čine sastavni dio nalaza,a da nije vršio nikakva
mjerenja predmetnog objekta, niti mu je to bio zadatak vještačenja, te da
smatra da to nije ni bilo potrebno u konkretnom slučaju. Posebno je istakao da
izrada AB serklaža, koji spadaju u konstruktivne elemente objekta, smatra se
radovima na mijenjanju konstruktivnih elementa objekta, tj. samim tim se
smatraju rekonstrukcijom i za navedene radove je potrebnno obezbjediti
građevinsku dozvolu. Ovo tim prije što se radi o starom kamenom objektu koji
takve elemente nije ranije sadržavao u sebi.“ Naglasio je da je na osnovu
zapisnika inspektora zaštite prostora utvrdio koji su konkretno građevinski
radovi izvedeni na predmetnom objektu ,te pojasnio da u slučaju da su se samo
promjenile drvene grede, trebalo je tražiti dozvolu jer su to konstruktivni
djelovi objekta za koju je trebalo tražiti građevinsku dozvolu.
Branilac okrivljenog je prigovorio nalazu i mišljenju vještaka navodeći da
vještak na predmetnom objektu nije vršio bilo kakva mjernja niti pouzdano
utvrdio o kojim radovima je riječ, te što je njegov nalaz krajnje suprotan i
da je vještak izostavio da na bilo koji način obrazloži i izjasni se na
sadržaj odredaba čl. 60 Zakona o planiranju i izgradnji objekta, te što
vještak nije neposredno izvršio uvid u spise predmeta Opštine H. Novi koji se
odnosi na predmetni zahtjev optuženog za izmjenu predmetnog urušenog krova na
njegovom objektu.
Na primjedbe branioca, vještak je odgovorio da se kao vještak građevinske
struke ne može izjašnjavati o pravnim pitanjima,te da je u vrijeme vještačenja
objekat bio završen da je on na osnovu zapisnika o kontroli inspektora utvrdio
koji su radovi izvedeni.
Sud je u cjelosti prihvatio nalaz i mišljenje,kao i usmeni iskaz vještaka
građevinske struke F.Z. jer je stručan,sveobuhvatan i dat na osnovu pismene
dokumentacije kao materijalnih dokaza u spisu,a uopštena primjedba branioca
okrivljenog nije umanjila značaj istog,posebno kod činjenice da se vještak ne
smije baviti pravnim pitanjima. Ovaj nalaz i mišljenje vještaka je od značaja
jer se istim potvrđuje da je okrivljeni u kritičnom periodu izvodio radove
koji predstavljaju rekonstrukciju objekta,a za koje je bilo potrebno dobiti
odobrenje nadležnog organa.
Iz zapisnika o inspekcijskom pregledu Komunalne policije Opštine Herceg Novi
od 26.03.2011 godine. proizilazi da je službenik Komunalne policije Opštine
Herceg Novi Miljanović Dušan dana 26.03.2011 godine u Đ.ma, opština Herceg
Novi, izvršio inspekcijski pregled objekta Vasilyev Konstantina, te je
konstatovao da se u vrijeme kontrole nisu izvodili radovi.
Iz zapisnika o izvršenoj kontroli Ministarstva održivog razvoja i turizma
br.1003-72/11 od 08.04.2011 godine i br.1003-75/11 od 08.04.2011 godine,
proizilazi da je inspektor-službenik navedenog Ministarstva S.S. dana
08.04.2011 godine izvršila kontrolu na objektu okrivljenog, te je konstatovala
da je na starom objektu izvršena dogradnja potkrovlja tako što su ozidani
zidovi u visini 4 reda giter bloka i nad njima izlivena armirano betonska
greda, a na tu gredu postavljena drvena krovna konstrukcija, a na istu
postavljen krov. Dalje je navela da su ispred ulaznih vrata objekta izlivena
tri armirano betonska stuba sa funkcijom nosećih stubova za terasu površine
oko 5 m2, a iznad te terase na prvom spratu su takođe izlivena tri AB stuba i
ošalovana ploča za terasu,te da je okrivljeni bio prisutan tokom kontrole i da
potpisao naknadni zapisnik i na isti istakao primjedbe.
Iz zapisnika o izvršenoj kontroli Ministarstva održivog razvoja i turizma
br.1003-175/11 od 16.06.2011 godine proizilazi da da su inspektori S.S.
,D.Z.,M.D. i B.LJ. dana 16.06.2011 godine kontrolnim obilaskom predmetnog
građevinskog objekta utvrdili da je investitor okrivljeni Vasilieev Konstantin
nastavio radove na objektu i to nakon donesenog i uručenog mu rješenja o
rušenju objekta br.1003-122/1 od 11.04.2011 godine,te da je na objektu
izvršeno postavljanje kamene fasade. Naznačeno je da investitor nije bio
prisutan tokom ove kontrole.
Iz obavještenja Sekretarijata za urbanizam i građevinarstvo opštine H.Novi
br.02-3-350-409/11 od 31.05.2011 godine proizilazi da okrivljeni tom organu
nije podnosio nikakav zahtjev do dana 31.05.2011 godine.
Sud je prihvatio navedene pismene dokaze kao vjerodostojene jer su izdati od
strane nadležnih organa u zakonitoj proceduri. Ovi pismeni dokazi su od
značaja u konkretnom slučaju za dokazivanje okolnosti koje konkretne radove je
okrivljeni izvodio na objektu,u kom periodu je iste izvodio,te da je te radove
izvodio bez izdate građevinske dozvole,kao i da je radove nastavio da izvodi i
nakon što je donijeto rješenje o rušenju objekta,te da nadležnom Sekretarijatu
za urbanizam nije ni podnosio zahtjev za izdavanje dozvole. Konačno,ovim
dokazima se obezvrjeđuje odbrana okrivljenog da je izvodio samo radove na
sanaciji i adaptaciji objekta.
Iz izvještaja ovog suda o kaznenoj evidenciji za okrivljenog proizilazi da
isti nije osuđivan do strane ovog suda,a kako sud nije uspio do zaključenja
glavnog pretersa pribaviti izvještaj iz kaznene evidencije za okrivljenog od
nadležnog organa u Rusiji,to je shodno načelu „in dubio pro reo“ sud cijenio
da okrivljeni ranije nije osuđivan.
Sud je odbio predloge branioca okrivljenog da se provede ponovno
građevinsko vještačenja preko drugog vještaka, i da sud naloži vještaku
građevinske struke F. da ponovo izađe na lice mjesta te da se zatim izjasni o
istaknutim prigovorima na nalaz, da sud pribavi orginalne spise predmeta
Komunalne policije H. Novi koji su formirani povodom zahtjeva optuženog, kao
suvišne s obzirom na utvrđeno činjenično stanje, jer bi se prihvatanjem ovih
predloga nepotrebno odugovalačio krivični postupak,a ne bi doprinijelo
utvrđivanju drugačijeg činjeničnog stanja. Ovo posebno jer je sada predmetni
objekat završen,a vještak građevinske struke je dao valjane razloge za svoj
nalaz i mišljenje,te isti sačinio na osnovu zapisnika inspektora Ministarstva
održivog razvoja i turizma o izvršenoj kontroli,a koji je sačinjen u vrijeme
izvođenja radova.Osim toga,bez značaja je u konkretnom slučaju što je
okrivljeni prijavio predmetne radove u Komunalnoj policiji,kod činjenice da
radove nije mogao početi bez prethodno izdatog odobrenja nadležnog organa,koja
mu je okolnost bila poznata,pa je zbog toga sud odbio kao suvišan predlog
odbrane da se pribave navedeni spisi Komunalne policije .
Sud je cijenio i ostale izvedene dokaze- rješenje Ministarstva održivog
razvoja i turizma br.1003-122/11 od 11.04.2011 godine i rješenje Ministarstva
održivog razvoja i turizma br. UP 1504-114/11 od 11.05.2011godine,pa je našao
da nisu od značaja za drugačiju odluku u ovoj krivičnopravnoj stvari.
Sud je prihvatio odbranu okrivljenog u dijelu gdje je naveo vrijeme i način
izvođenja radova na objektu, jer je u tom dijelu potvrđena izvedenim dokazima
– iskazima svjedoka F.L. i S.S., te pismenim dokazima - zapisnikom o
inspekcijskom pregledu Ministarstva zaštite prostora i turizma.
Međutim,sud nije prihvatio odbranu okrivljenog u dijelu gdje je naveo da su mu
službenici u nadležnom organu usmeno kazali da mu za panirane radove nije
potrebna dozvola,te da opisani radovi ne predstavljaju rekonstrukciju,jer je u
tom dijelu opovrgnuta izvedenim dokazima-obavještenjem Sekretarijata za
urbanizam iz kog proizilazi da se okrivljeni nije obraćao tom organu za
izdavanje odobgrenja za izvođenje građevinskih radove i nalazom i mišljenjem
vještaka iz kog proizilazi da opisani radovi predstavljaju rekonstrukciju
objekta za koju je potrebno dobiti odobrenje od nadležnog organa.
Prema tome,u navedenom dijelu odbrana okrivljenog je nelogična i
neuvjerljiva,te data u cilju izbjegavanja krivične odgovornosti,jer je
okrivljeni znao da mu je za izvođenje predmetnih radova bila potrebna
građevinska dozvola, na što ukazuju izvedeni dokazi na glavnom pretresu i
utvrđene činjenice u postupku,a posebno okolnosti da je okrivljenom u toku
kontrole od strane ispektora 11.04.2011 godine zabranjeno dalje izvođenje
radova,a da je okrivljeni i pored toga nastavio sa izvođenjem radova,što je
konstatovano zapisnikom o naknadnoj kontroli od 16.06.2011 godine.
Preduzimajući navedene radnje okrivljeni je ostvario sve elemente bića
krivičnog djela građenje objekta bez građevinske dozvole iz čl. 326 a KZ , jer
je izvodio građevinske radove, a da za to prethodno nije imao izdato odobrenje
od nadležnog organa, dakle protivno čl. 69 Zakona o uređenju prostora i
izgradnji objekata.
Okrivljeni je postupao sa umišljajem pri izvršenju ovog krivičnog djela jer je
bio svjestan svog djela i htio je njegovo izvršenje, a to obzirom da je
izvodio rekonstrukciju objekta iako nije imao odobrenje nadležnog organa, a
znao je da je predhodno mora pribaviti. Umišljaj okrivljenog je nesumnjivo
utvrđen izvedenim dokazima a posebno iskazom svjedoka inspektora S.S. koja je
decidno istakla da joj je okrivljeni prilikom kontrole objekta rekao da mu
nikakva dozvola nije potrebna za navedene radove,te da je istom zabranjeno da
nastavi radove, a da je naknadnom kontrolom utvrdila da je okrivljeni nastavio
sa izvođenjem radova na objektu. Iskaz svjedoka S.S. je potvrđen pismenim
dokazom-zapisnikom o izvršenoj kontroli Ministarstva održivog razvoja i
turizma br.1003-175/11 od 16.06.2011 godine. Dakle ,očegledno je da je
okrivljeni znao da gradnja objekta bez građevinske dozvole predstavlja
krivično djelo,jer je i nakon inspekcijske kontrole od 08.04.2011 godine
nastavio sa izvođenjem građevinskih radova,a što je utvrđeno iskazom svjedoka
S.S. i zapisnikom o naknadnoj kontroli od 16.06.2011 godine.
Osim toga,prema sudksoj praksi (presuda Vrhovnog suda CG Kzp.28/11 od
05.04.2011 godine objavljena u biltenu od septembra 2011 god)-tvrdnja
okrivljenog da je imao usmeno obećanje službenika u Sekretarijatu za urbanizam
da mu za rekonstrukciju objekta nije potrebna dozvola ,nije od značaja za
postojanje djela u pitanju,jer je okrivljeni znao da gradnja objekta bez
građevinske dozvole predstavlja krivično djelo,na šta ukazuje i okolnost da je
i nakon inspekcijske kontrole nastavio sa izvođenjem građevinskih radova.
Stoga i pored okolnosti da je okrivljeni stranac,isti nije bio u neotklonjivoj
stvarnoj zabludi.
Prilikom odluke o vrsti i visini kazne, sud je cijenio sve okolnosti iz čl.42
KZ CG, pa je od olakšavajućih okolnosti na strani okrivljenog cijenio to što
je porodičan čovjek,oženjen, otac dvoje djece,te da ranije nije osuđivan, a na
drugoj strani sud nije našao otežavajućih okolnosti.
Kada se ima u vidu ukupnost svih olakšavajućih okolnosti, te odsustvo
otežavajućih okolnosti, sud je mišljenja da se navedeno djelo može smatrati
lakšim, te da nije nužno, s obzirom na ličnost okrivljenog, prema istom
primjeniti kaznu, jer se osnovano može očekivati da će i samo upozorenje uz
prijetnju kaznom dovoljno uticati na njega da ubuduće ne vrši krivična djela.
Zbog toga je sud primjenom članova 52., 53. st.1. i 54. st.1 i 4 KZ odredio da
se utvrđena kazna zatvora u trajanju 6 (šest) mjeseci neće izvršiti ako
okrivljena za virijeme od 2 godine ne izvrši novo krivično djelo, s time što
je vrijeme provjeravanja odmjereno u skladu sa visinom utvrđene kazne i
ličnosti okrivljenog.
Na osnovu čl.229. st.1 ZKP-a, okrivljeni je obavezan da plati trošak postupka
u iznosu od 494,50 eura koji se odnosi na troškove provedenog građevinskog
vještačenja,kao i paušalni iznos od 50,00€, koji je odmjeren u skladu sa
složenosti i dužinom trajanja krivičnog postupka i imovnim stanjem
okrivljenog.
OSNOVNI SUD U HERCEG NOVOM
Dana, 27.09.2012. godine.
Zapisničar: SUDIJA
Milović Tereza Leković Branislav
PRAVNA POUKA:
Protiv ove presude dozvoljena je žalba
u roku od 8 dana od dana prijema,
Višem sudu u Podgorici, putem ovog suda.
DNA:
- ODT H. Novi
- okrivljenom
-braniocu adv.B.B.
- u spise