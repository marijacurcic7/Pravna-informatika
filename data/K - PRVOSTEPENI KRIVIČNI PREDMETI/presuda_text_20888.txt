OSNOVNI SUD U ROŽAJAMA
K.br.18/13.
U IME CRNE GORE
OSNOVNI SUD U ROŽAJAMA i to Predsjednik suda Camić Zahit, kao sudija
pojedinac, sa zapisničarem Burdžović Adisom, odlučujući po optužnom predlogu
Osnovnog Državnog Tužilaštva iz Rožaja Kt.br.16/13. od 08.02.2013.godine,
protiv okrivljenog S. H. iz Rožaja zbog krivičnog djela ugrožavanje sigurnosti
iz čl. 168.st.1. Krivičnog Zakonika, nakon održanog glavnog i javnog pretresa
u prisustvu Zamjenika Osnovnog Državnog Tužioca Selmanović Armina iz Rožaja,
oštećenog D. S. i orkivljenog dana 26.02.2013.g. donio je i javno objavio
P R E S U D U
Okrivljeni S. H., JMB 2312992272030, od oca I. i majke H., rodj. N., rodjen
23.12.1992. godine, u Rožajama, gdje i živi, drž. CG, razumije crnogorski
jezik, a maternji jezik mu je bosanski, pismen, završio SSS, nezapošljen,
neoženjen, siromašnog imovnog stanja, osudjivan presudom ovog suda K.br.68/11.
od 01.06.2011.godine, zbog krivičnog djela teška kradja iz čl. 240.st.1.
tač.1. KZ, 3 mjeseca zatvora, uslovno za jednu godinu.
K R I V J E
Što je:
Dana 22.01.2013. godine oko 15,30 h, u stanu N. D. u ul. „Oslobodjenja“ br.
54. u Rožajama, ugrozio sigurnost S. D., prijetnjom da će napasti na njegov
život i tijelo, na način što mu je uputio prijeteće riječi „zaklaću te kada te
budem uhvatio na ulici“,
-čime je izvršio krivično djelo ugrožavanje sigurnosti iz čl. 168.st.1. Krivičnog Zakonika.
Pa ga sud na osnovu pomenutog zakonskog propisa, primjenom čl. 4.13.15.
32.39.42. Krivičnog Zakonika, čl. 226. 229. 239.st.2. i čl. 374. Zakonika o
Krivičnom Postupku
O S U DJ U J E
NA NOVČANU KAZNU u iznosu od 700 (sedamstotina) eura, koju je osudjeni dužan
da plati u roku od 15 dana po pravnosnažnosti ove presude.
Ako osudjeni ne plati novčanu kaznu u ovom roku, sud će istu zamijeniti kaznom
zatvora, tako što će za svakih započetih 25 eura novčane kazne odrediti jedan
dan kazne zatvora.
Da plati ovom sudu na ime troškova krivičnog postupka – paušala iznos od 40
eura u roku od 15 dana po pravnosnažnosti presude.
Oštećeni D. S., radi ostvarivanja imovinsko pravnog zahtjeva upućuje se na
gradjansku parnicu.
O b r a z l o ž e n j e
ODT iz Rožaja podnio je optužni predlog Kt.br.16/13. od 08.02.2013. godine
protiv okrivljenog S. H. iz Rožaja, zbog krivičnog djela ugrožavanje
sigurnosti iz čl. 168. st.1. Krivičnog Zakonika.
Na glavnom pretresu Zamjenik ODT-a ostao je pri podnijetom optužnom predlogu u
kojem je predložio da sud okrivljenog oglasi krivim za izvršeno krivično
djelo. Predložio je da sud okrivljenog za izvršeno krivično djelo osudi na
novčanu kaznu u iznosu od 700 eura.
Zakonski zastupnik oštećenog i oštećeni na glavnom pretresu pridružili su se
krivičnom gonjenju ODT-a u odnosu na okrivljenog i postavili su imovinsko
pravni zahtjev koji nijesu precizirali po vrsti i visini.
Okrivljeni S. H., na glavnom pretresu je izjavio da ne priznaje izvršenje
krivičnog djela ni krivicu za krivično djelo za koje je optužen.
U svojoj odbrani na zapisniku Kt.br.16/13. od 07.02.2013. godine pred ODT-om u
Rožajama istakao je: da je dana 22.01. ove godine poslije 15 h, pošao na treći
sprat njegove kuće da nahrani golubove. Neko je gadjao grudvom koja je
pogodila golubarnik. Izašao je da vidi ko to radi, te je vidio S.D. sa kojim
je susjed kako grudvama gadja u pravcu njegove kuće. Upozorio ga je da to ne
radi i da će ga kazati njegovoj majci. S. ga je opsovao. Pošao je da se žali
kod majke S., te kada je prišao do kapije vidio je da je . pao i udario glavom
u jedna vrata, ali nije zadobio povredu. Prišao je do S. kuće iz koje je
izašla njegova majka i pitala ga je šta hoće i udarila mu je dva šamara po
licu. Istoj se zahvalio i kazao joj da će to prijaviti policiji, ali to nije
uradio jer ga je spriječio Rifat Murić, tako da je Sadatova majka njega
prijavila u policiji. S. nije uputio nikakve riječi kao ni njegovoj majci. Od
ranije ima probleme sa S. i njegovom majkom o čemu je obavijestio i S.. oca.
Na glavnom pretresu u svemu je ponovio iskaz dat pred ODT-om u Rožajama na
pomenutom zapisniku, s tim što je dodao: da ga je S. opsovao prije nego što ga
je pitao zbog čega baca grudve u pravcu njegove kuće. Nije ulazio u kuću S.
niti je istog tukao. Predložio je da ga sud oslobodi od optužbe.
Na glavnom pretresu sud je izveo dokaze: saslušanjem u svojstvu svjedoka –
oštećenog D. S., u svojstvu svjedoka D. Š. i pročitao izvod iz kaznene
evidencije na ime okrivljenog.
Svjedok – oštećeni D. S. na zapisniku Kt.br.16/13. od 07.02.2013. godine pred
ODT-om u Rožajama je istakao: da je dana 22.01. ove godine, oko 15,30 h, sa
mladjim bratom išao iz grada ulicom prema kući. U blizini njegove kuće neko ga
je pogodio grudvom i vidio je u tom momentu okrivljenog koji ga je još jednom
pogodio grudvom. Ušao je u dvorište kuće u kojoj stanuje, a okrivljeni mu je
govorio „kako ti je lijepo puklo“. Okrivljenom je kazao da ga ne gadja i da će
ga kazati njegovom ocu. Okrivljeni ga je opsovao. Ušao je u svoju kuću. U
njegovu kuću je ušao okrivljeni. U kući je bio sa majkom i mladjim bratom.
Okrivljeni ga mu je prišao i počeo ga udarati stisnutim pesnicama u predjelu
glave. Imao je crvenilo u predjelu lica od tih udaraca. Kada ga je okrivljeni
izudarao okrenuo se i kazao mu „zaklaću te kad te budem uhvatio na ulici“. Od
tih riječi se uplašio, obzirom da je i ranije sa okrivljenim imao problema.
Kada je okrivljenom kazao da će u vezi toga upoznati njegovog oca isti ga je
opsovao, tako da mu je uzvratio psovku jer je osjećao bolove od grudvi kojim
ga je pogodio.
Na glavnom pretresu u svemu je ponovio dati iskaz pred ODT-om u Rožajama, s
tim što je dodao da je sa okrivljenim bližnji susjed. Isti ga je i prošle
godine napadao zbog čega se žalio njegovom ocu tako da ga nije napadao sve do
pomenutog dana. Kada ga je okrivljeni gadjao grudvom bio je na trećem spratu
kuće na terasi. Snijeg je uzimao sa krova i od istog pravio grudve kojim ga je
pogodio. Kada je ušao u kuću okrivljeni je ostao na spratu od kuće, a nakon
toga došao je u njegovu kuću i izudarao ga upućujući mu riječi prijetnje
„zaklaću te kad te budem uhvatio na ulici“ zbog čega se osjećao nesigurnim. Na
tom mjestu niko nije bio prisutan osim njega, njegove majke, njegovog mladjeg
brata koji je star 3 godine i okrivljenog.
Svjedok D. Š. na zapisniku Kt.br.16/13. od 07.02.2013. godine, pred ODT-om u
Rožajama istakla je: da je dana 22.01. ove godine sa svojim malim djetetom
bila u kući. U kuću je ušao S.t i kazao joj da ga je okrivljeni gadjao
grudvom. Odmah je čula da neko lupa na ulaznim vratima od kuće. U prostoriju u
kojoj su se nalazili ušao je okrivljeni kojeg dobro poznaje, jer su susjedi.
Okrivljeni je odgurnuo i prišao do S. i počeo ga udarati stisnutim pesnicama
po glavi. Zapomagala je i dozivala u pomoć. Nakon što je okrivljeni izudarao
S. uputio mu je riječi „zaklaću te kad te budem uhvatio na ulici“. Znajući
okrivljenog uplašila se za život svog djeteta S. koji je ranije imao problema
sa okrivljenim. Okrivljenom je kazala da će ga prijaviti policiji i zamolila
ga da mu napusti kuću.
Na glavnom pretresu je u svemu ponovila iskaz dat pred ODT-om u Rožajama, s
tim što je dodala: kada je S. ušao u kuću vidjela je da je isti uzbudjen i
crven u licu. U kući je bila sa mladjim djetetom koje ima 3 godine. Kada je
okrivljeni ušao u kuću i počeo udarati S. pesnicama uplašila se i bila je
uspaničena. Telefonom je pozvala policiju koju nije mogla da dobije, tako da
je, pošto je okrivljeni izašao iz kuće, sa S. pošla u policiju i ovo
prijavila. Sa okrivljenim su susjedi. Sa okrivljenim su i prošle godine imali
problema jer ih isti uznemirava, tako da je njen muž razgovarao sa ocem
okrivljenog i isti mu je obećao da se više to neće ponoviti. Živi kao
podstanar u kući koju su iznajmili. Kapiju od dvotišta zaključava, a
okrivljeni je u avliju ušao preko ograde, mada nije bila u avliji. Niko se od
porodice okrivljenog nije njima obraćao za izvinjenje osim što je majka
okrivljenog prije nekoliko dana tražila da se izmire, ali joj to suprug nije
dozvolio. Tog dana niko nije bio prisutan na tom mjestu osim nje i njena dva
sina. Kada je izašla iz kuće u toj blizini nikog nije primijetila.
Sud je cijeneći iskaz okrivljenog i izvedene dokaze pojedinačno i u vezi sa
ostalim izvedenim dokazima te je na osnovu takve ocjene utvrdio činjenično
stanje opisano u izreci presude.
Iz iskaza okrivljenog se vidi da je izmedju njega i oštećenog Sadata pomenutog
dana došlo do svadje koja se ogledala u verbalnoj prepirci u vezi gadjanja
grudvama od snijega. Da se on tada nalazio na trećem spratu svoje kuće, a
Sadat u blizini kuće u kojoj stanuje. Da je u jednom momentu bio pored kapije
kuće u kojoj stanuje S. i da je razgovarao sa majkom S. tog dana. U ovom
dijelu njegov iskaz sud je prihvatio i isti uzeo kao dokaz jer je saglasan sa
izvedenim dokazima. Medjutim, njegov iskaz u dijelu koji se odnosi da nije S.
gadjao grudvom već da je S. grudvom gadjao i pogodio njegov golubarnik, te da
nije ulazio u kuću S., istog udarao i da mu nije uputio riječi „zaklaću te
kada te budem uhvatio na ulici“, te i da ga je S. majka udarila šakama po
licu, sud nije mogao prihvatiti, jer je njegov iskaz u ovom dijelu usmjeren na
izbjegavanju krivično pravne odgovornosti i suprotan je izvedenim dokazima.
Iz iskaza svjedoka – oštećenog S. se vidi da je on pomenutog dana vraćajući se
iz grada u blizini kuće u kojoj stanuje osjetio udarac sa grudvom u glavu.
Vidio je da ga je grudvom pogodio okrivljeni koji je bio na trećem spratu
njegove kuće. Istog je upozorio da ga ne gadja i tada je zadobio još jedan
udarac grudvom, a nakon toga okrivljeni mu je kazao „kako ti je lijepo puklo“.
Ušao je u kuću u kojoj je odmah došao okrivljeni i nekoliko puta pesnicom ga
udario po glavi, a nakon toga mu uputio riječi „zaklaću te kad te budem
uhvatio na ulici“. Od ovih riječi se uplašio. U policiji je okrivljenog
prijavio. U njegovoj kući tada je bio samo on sa majkom i bratom koji je star
3 godine. Iskaz oštećenog sud je u svemu prihvatio kao tačan, realan i kao
takav potvrdjen ostalim izvedenim dokazima, a u odlučnim činjenicama i sa
iskazom okrivljenog u dijelu u kojem je njegov iskaz prihvaćen. Oštećeni je na
jasan i nedvosmislen način opisao pomenuti dogadjaj, te je njegovom iskazu sud
u svemu povjerovao.
Iskaz svjedoka Š. sud je u svemu prihvatio kao tačan, objektivan i kao takav
saglasan sa ostalim izvedenim dokazima, a u odlučnim činjenicama i sa iskazom
okrivljenog u dijelu koji je sud prihvatio. Naime, iz njenog iskaza se vidi da
je pomenutog dana bila u kući sa djetetom. U kuću je ušao S. uzbudjen i crven
u licu. Nakon toga čula je da neko lupa na vratima kuće u koju je ušao
okrivljeni, prišao do S. i istog počeo udarati pesnicama po glavi. Uplašila se
od ponašanja okrivljenog. Čula je kada je okrivljeni izlazeći iz kuće S. kazao
„zaklaću te kad te uhvatim na ulici“. Sa S. je pošla u policiju i ovo
prijavila. Sa okrivljenim i od ranije imaju problema zbog čega su se žalili i
njegovom ocu. Iskaz ovog svjedoka nije opovrgnut nijednim izvedednim dokazom,
te nije imalo razloga da sud istom ne povjeruje.
Pravnom ocjenom utvrdjednog činjeničnog stanja sud je našao da su u radnjama
okrivljenog sadržani svi bitni elementi krivičnog djela ugrožavanje sigurnosti
iz čl. 168.st.1. KZ izvršenog na način, vrijeme i mjestu kako je opisano u
izreci presude. Radnja izvršenja ovog krivičnog djela je prijetnja da će se
napasti na život ili tijelo. Prijetnja mora biti ozbiljna, odnosno podobna da
kod onoga kome se prijeti izazove osjećaj straha, ili uopšte nesigurnosti.
Imajući u vidu utvrdjeno činjenično stanje, prijetnje koje je okrivljeni
uputio oštećenom su bile takve da su kod njega objektivno mogle da izazovu
strah i osjećaj nesigurnosti. Za postojanje ovog krivičnog djela nije potrebno
da je učinilac i stvarno htio da svoju prijetnju ostvari. Ovo krivično djelo
postoji kada oštećeni osnovano vjeruje u ostvarljivost prijetnje. U konkretnom
slučaju, oštećeni je osnovao vjerovao u ostvarljivost prijetnje koju mu je
okrivljeni uputio. Kod ovako utvrdjenog činjeničnog stanja sud je našao da je
okrivljeni ostvario sva bitna obilježja predmetnog krivičnog djela.
Cijeneći psihički odnos okrivljenog prema izvršenom krivičnom djelu, sud je
našao da je okrivljeni u konkretnom slučaju postupao sa umišljajem, jer je bio
svjestan da upućivanjem pomenutih riječi oštećenom istom ugrožava sigurnost,
te je pristao na nastupanje zabranjene posledice, koja je u konkretnom slučaju
i nastupila.
Za izvršeno krivično djelo sud je našao da je okrivljeni krivičnopravno
odgovoran, te ga je za isto oglasio krivim, pošto je našao da nema elemenata
koji bi isključivali njegovu krivičnopravnu odgovornost i osudio ga na novčanu
kaznu u iznosu od 700 eura.
Prilikom odmjeravanja kazne okrivljenom za izvršeno krivično djelo u granicama
Zakonom propisana za ovo krivično djelo, a imajući u vidu sve okolnosti
(olakšavajuće i otećavajuće) iz čl. 42. KZ, sud je kao olakšavajuće okolnosti
okrivljenom uzeo u obzir njegovu životnu dob, njegove lične i materijalne
prilike, dok mu je kao otežavajuću okolnost uzeo u obzir to što je do sada
osudjivan, pa ga je sud u tom smislu vodeći računa o stepenu nastupjele
posledice izvršenog krivičnog djela, osudio na novčanu kaznu u naznačenom
iznosu, ubijedjen da će se istom potići svrha kažnjavanja iz čl. 4. u vezi čl.
32. KZ.
U smislu čl. 226. i 229. ZKP sud je obavezao okrivljenog da plati na ime
troškova krivičnog postupka – paušala iznos od 40 eura, a ovo imajući u vidu
trajanje i složenost krivičnog postupka.
U smislu čl. 239.st.2. ZKP sud je oštećenog D. S., radi ostvarivanja imovinsko
pravnog zahtjeva uputio na gradjansku parnicu. Ovo sa razloga što oštećeni na
glavnom pretresu nije precizirao odštetni zahtjev po vrsti i visini, tako da
sud nije raspolagao sa podacima u pogledu odlučivanja o istom.
OSNOVNI SUD U ROŽAJAMA, dana 26.02.2013.godine.
ZAPISNIČAR PREDSJEDNIK SUDA
Burdžović Adisa s.r. Camić Zahit s.r.
PRAVNA POUKA: Protiv ove presude može se
izjaviti žalba u roku od 8 dana od dana prijema
iste i to Višem sudu u Bijelom Polju, a preko
ovog suda.