K.
br. 963/11
U IME CRNE GORE
OSNOVNI SUD U PODGORICI, kao prvostepeni krivični, po sudiji Jovović Željki,
uz učešće Rajković Danijele kao zapisničara, u krivičnom predmetu protiv
optuženog T. L:, iz Podgorice, zbog krivičnog djela izvršenog u saizvršilaštvu
teška krađa u pokušaju iz čl. 240 st. 1 tač. 1 u vezi čl. 20 Krivičnog
zakonika, rješavajući po optužnici ODT-a u Podgorici Kt. br. 1828/11-2 od 27.
12. 2011. godine, nakon završenog glavnog, javnog pretresa održanog dana 04.
10. 2012. godine, u prisustvu zastupnika optužbe M. J., zamjenika ODT-a
Podgorica, i optuženog T. L., donio je i istog dana javno objavio,
P R E S U D U
Optuženi
T. L., zv. Crni, od oca M. i majke Z., rođene S., rođen xx. xx. 1973. godine u
Podgorici, sa prebivalištem u mjestu rođenja ul. S. K. br. 13, državljanin
Crne Gore, neoženjen, bez djece, nezaposlen, završio osnovnu školu, lošeg
imovnog stanja, osuđivan presudama Osnovnog suda u Podgorici K. br. 708/93 od
31. 03. 1994. godine zbog krivičnog djela iz čl. 153 st. 1 tač. 1 KZRCG (3
mjeseca zatvora), Višeg suda u Podgorici K. br. 131/93 od 21. 02. 1995. godine
zbog krivičnog djela iz čl. 158 st. 1 u vezi čl. 153 st. 1 tač. 1 tač. 1 KZRCG
(9 mjeseca zatvora), Osnovnog suda u Podgorici K. br. 109/94 od 26. 06. 1995.
godine zbog krivičnog djela iz čl. 145 st. 1 KZRCG (5 mjeseci zatvora), Višeg
suda u Podgorici K. br. 74/97 od 19. 07. 2000. godine zbog krivičnog djela iz
čl. 146 st. 1 KZRCG (1 godina i 6 mjeseci zatvora), Višeg suda u Podgorici K.
br. 188/00 od 14. 03. 2003. godine zbog krivičnog djela iz čl. 245 st. 1 KZSRJ
(3 godine zatvora), Osnovnog suda u Podgorici K. br. 01/4614 od 21. 04. 2003.
godine zbog krivičnog djela iz čl. 145 st. 1 tač. 1 KZRCG (1 godina zatvora) i
Osnovnog suda u Podgorici K. br. 09/1019 od 05. 11. 2009. godine zbog
krivičnog djela iz čl. 152 st. 2 u vezi st. 1 KZ (2 mjeseca zatvora)
Kriv je
Što je:
Dana 05. 12. 2011. godine, oko 03:00 časova, u Podgorici, u ulici 27. M.,
zajedno sa za sada nepoznatim licem, obijanjem tuđu pokretnu stvar pokušao da
oduzme drugom, u namjeri da njenim prisvajanjem sebi pribavi protivpravnu
imovinsku korist, u vrijednosti preko 150,00 €, na način što je podesnim
sredstvom odvalio bravu na kiosku br. xxx, vlasništvo oštećenog AD "Š" iz
Podgorice, nakon čega je ušao u kiosk u namjeri da iz istog oduzme sve
vrednije stvari koje pronađe, u čemu je spriječen od strane ovlašćenih
policijskih službenika,
- čime je, kao saizvršilac, izvršio krivično djelo teška krađa u pokušaju iz
240 st. 1 tač. 1 u vezi čl. 20 i 23 Krivičnog zakonika.
Pa ga Sud na osnovu čl. 4. st. 2, 32, 36, 42 st.1 Krivičnog zakonika, te čl.
226, 229, 239 i 374 Zakonika o krivičnom postupku,
O S U Đ U J E
Na kaznu zatvora u trajanju od 1 (jedne) godine, koju kaznu je dužan izdržati
nakon pravosnažnosti presude.
Obavezuje se okrivljeni da plati po osnovu troškova krivičnog postupka iznos
od 30,00 €, u roku od 15 dana po pravosnažnosti presude, pod prijetnjom
prinudnog izvršenja.
Oštećena AD "Š." se radi ostvarivanja imovinskopravnog zahtjeva upućuje na
parnični postupak.
O b r a z l o ž e nj e
Osnovni državni tužilac u Podgorici je optužnicom Kt. br. 1828/11-2 od 27. 12.
2011. godine stavio na teret optuženom T. L. izvršenje krivičnog djela teška
krađa u pokušaju u saizvršilaštvu iz čl. 240 st. 1 tač. 1 u vezi čl. 20
Krivičnog zakonika, pa je zastupnik optužbe imajući u vidu provedene dokaze,
naročito iskaze svjedoka, na glavnom pretresu u cijelosti ostao pri istoj, i
predložio sudu da optuženog oglasi krivim i osudi po zakonu.
Optuženi T. L. u svojoj odbrani u predhodnom postupku, koju u cjelosti
ponavlja na glavnom pretresu, navodi da ne priznaje krivično djelo koje mu je
stavljeno na teret, jer iz trafike nije htio ništa ni da uzme, ni da prisvoji.
Navodi da je negdje oko 2 časa ujutu, krenuo iz svoje kuće u pravcu Zabjela,
kako bi tamo kupio burek. Došavši u centar Zabjela, vidio je da je jedna
trafika bijele boje otvorena i pošao je put nje da vidi o čemu se radi. Došao
je do vrata, koja su bila širom otvorena, i jednom nogom je zagazio unutra i
istovremeno glavom prošao kroz vrata kako bi vidio šta je unutra. Vidio je
neko muško lice, njemu nepoznato, koje je uzimalo cigarete. To lice je bilo u
čučnutom položaju i u jednoj ruci je imalo naramak cigareta, odnosno šteke
cigareta je složio na jednj ruci. Čini mu se da je ovo lice streknulo kada je
on provirio unutra, i okrenulo se ka njemu, odgurnulo ga i krenulo da bježi.
Tada je vidio da iza njega, na negdje oko 1 metar, stoje dvojica unifomisanih
policajaca, koja su odmah počela da viču na njega i da ga udaraju i to 4-5
puta pendrekom po glavi i po tijelu, a onda su ga udarali po glavi i po tijelu
rukama i nogama. Posle toga su ga policajci poveli u stanicu policije na
Zabjelu, gdje su ga neki policajci tukli rukama po glavi. Nakon toga su ga
odveli u policijsku stanicu preko Morače, gdje ga više niko nije dirao. Lice
koje je on zatekao u trafici je uspjelo da pobjegne policajcima, a nije
siguran da li se to lice sa njima vuklo, guralo ili tuklo. Nezaposlen je i
nigdje ne radi, izdržava se od fizičkog rada, i to kada ga neko pozove da
kreči i postavlja klime, a nešto novca mu šalje i brat iz inostranstva. Na
glavnom pretresu je pojasnio da kritiičnom prilikom nije ušao u kiosk, već se
sa spoljne strane samo nageo, kada ga je lice koje se nalazilo u kisoku
gurnulo, da bi ga odmah nakon toga dohvatili policajci. Istrgao se i pobjegao
na nekih 70 metara, da bi se onda predao. Policajca A. poznaje još od
djetinjstva jer se družio sa njegovim bratom. U završnoj riječi je zamolio sud
da ga što blaže kazni, ukoliko nađe da je izvršio ovo krivično djelo.
U dokaznom postupku sud je na saglasan predlog stranaka pročitao iskaze
svjedoka A. E. i Š. R. date na zapisnicima o saslušanju svjedoka pred Osnovnim
državnim tužilaštvom od 15. 12. 2011. godine, iskaz svjedoka V. S. ovlašćenog
predstavnika oštećenog preduzeća AD "Š.", dat na zapisniku o saslušanju
svjedoka pred Osnovnim državnim tužilaštvom od 16. 12. 2011. godine, pročitao
zapisnik o uviđaju Ministarstva unutrašnjih poslova Crne Gore Ku.br. 1019/11
od 05. 12. 2011. godine i Izvještaj Uprave policije PJ Podgorica iz kaznene
evidencije na ime optuženog T. L. od 20. 01. 2012. godine.
Svjedok A. E. u svom iskazu navodi da je zaposlen u Upravi policije, u
Filijali policije Zabjelo, i obavlja patrolnu djelatnost na reonu koji
obuhvata naselje Zabjelo. Dana 05. 12. 2011. godine, je sa kolegom Š. R.,
službenim vozilom obavljao poslove obilaska reona Zabjelo. Po dolasku u Ul. xx
m. primjetili su da sa jednim kioskom vlasništvo Š., nešto nije u redu,
odnosno primijetili su da su vrata od kioska odškrinuta nekih 10 cm i da je
unutra bilo upaljeno svijetlo. Polako su prišli kiosku i to prvo kolega Š., a
on za njim. Kolega Š. je nogom pritisnuo vrata u donjem dijelu i povikao
policija. Za to vrijeme on je stajao odmah pored njega, sa strane, pa nije
mogao da vidi unutrašnjost objekta, ali odmah pošto je kolega to povikao,
dvije muške osobe su izletjele iz kioska, gurajući vrata. Prva osoba koja se
pojavila na vratima, naletjela je na kolegu Š. i njih dvojica su počeli da se
čupaju jer je ta osoba pokušavala da se istrgne i da pobjegne, ali u tom
čupanju kolega Š. i taj izvršilac su pali na zemlju. Za to vrijeme on je
krenuo za drugom osobom koja je naišla iz unutrašnjosti kioska, ali je kad je
kolega Š. pao na zemlju odustao od namjere da juri drugog izvršioca i prišao
da pomogne kolegi Š.. Uspjeli su da savladaju to lice, i to zavrtanjem ruku na
leđa i stavljanjem lisica za vezivanje. Na zemlji ispred ulaza u kiosk bile su
različite cigarete, jer su ove osobe pokušale sa sobom da ponesu i dio
cigareta iz kioska. Ne zna koliko je tačno bilo cigareta, ali je siguran da
lice koje je pobjeglo nije uspjelo da iznese ni jednu cigaretu u rukama.
Moguće da je imao ubačene cigrete u jakni, ali to nije mogao da primjeti niti
da vidi. Lice koje su lišili slobode odveli su u stanicu policije na Zabjelu,
na dalju obradu, nakon čega su se vratili da obezbjede lice mjesta do narednog
jutra. U kiosku su zatekli razasute cigarete, a radnica koja je tada došla
pokazala im je da se u kiosku nalazila i neka kesa sa mobilnim telefonima i
tada im je saopštila da je u toj kesi bilo 30 mobilnih teefona različitih
marki, koji su od strane operatera mobilne telefonije dostavljeni na prodaju.
U samom kiosku stvari su bile ispreturane, a ispred kioska su bile razasute
cigarete koje su ova lica pokušala da otuđe. U odnosu na lice koje su lišili
slobode nije primjenjivana nikakva sila od njega i njegovog kolege, mimo one
koje je naveo, i to savijanje ruke iza leđa i vezivanje.
Svjedok Š. R. je u svom iskazu naveo da je kao službenik Uprave policije
zaposlen na radnom mjestu u Filijali policije Zabjelo i obavlja patrolnu
djelatnost na reonu koji obuhvata naselje Zabjelo. Dana 05. 12. 2011. godine,
je sa kolegom A. E. vršio dužnost obilaska reona sa patrolnim vozilom i negdje
oko 2,30 časova ujutru našli su se u Ul. xx marta, gdje su primijetili da u
jednom kiosku Š. gori svjetlo i da su ulazna vrata kioska bila odškrinuta.
Polako su prišli kiosku i otvorili vrata. U unutrašnjosti su zatekli dva muška
lica, koja su bila u čučećem položaju, leđima okrenuti od njih. Uspio je da
vidi da se pored tih lica nalazili jedan paket u kome su se nalazile cigarete.
Odmah su povikali "Policija". Na to upozorenje, ova lica su se okrenula i
jurnula u pravcu vrata. On i kolega A. su pokušali da zatvore vrata i da na
taj način spriječe lica da pobjegnu, medjutim dio koji stoji za stavljanje
katanca je bio iskrivljen i vrata nisu mogla da se zatvore, pa su ova lica
uspjela da izađu iz kioska. U tom trenutku primakao se T. L. i uhvatio ga
počevši sa njim da se čupa, kako bi ga spriječio da pobjegne. U tom rvanju,
obojica su pali na zemlju, a on je uspio da ga onemogući da se pomjera, na
način što je fizičom snagom njegovu ruku savio iza leđa. U tome mu je pomogao
i kolega A.. Sve to je trajalo kratko, možda nekoliko sekundi. Prema drugom
licu krenuo je kolega A., ali je ono uspjelo da se istrgne i pobjegne u mrak.
Kada su ova lica jurnula iz trafike sa sobom u rukama su imala jednu kesu u
kojoj su se nalazile cigarete. U tom čupanju kesa je ispala tim licima pored
kioska. Ne može se sjetiti ko je od tih lica imao u rukama kesu ali zna da je
ona ostala pored trafike. Nakon što su onesposobili T. L. za bjekstvo, tj.
nakon što su mu stavili llisice, provjerili su kakvo je stanje u kiosku, i
utvrdili da su po čitavom patosu kioska rasute cigarete. Ujutru su vidjeli da
se u jednoj kesi nalazi nekih 40-50 mobilnih telefona, pa predpostavlja da ih
izvršioci nisu primjetili u mraku. Nakon što su T. L. lišili sllobode pošli su
sa njim u stanicu policije na Zabjelu i predali ga na dalju obradu. T. L. u
čitavom ovom događaju, od momenta kada su ga vidjeli, do momenta predaje na
dalju obradu, nije gubio svijest i sa njim se normalno razgovaralo. Prema T.
L. nije primjenjivana nikakva sila od strane njega i njegovog kolege. Ne može
se sjetiti da li je drugo lice uspjelo da ponese bilo kakve cigarete, a to iz
razloga što mu je pažnja bila usresređena na drugog izvršioca.
Ovlašćeni predstavnik oštećenog preduzeća AD "Š." S. V. je u svom iskazu naveo
da je u kiosku broj xxx, koji se nalazi u Ul. xx m., u naselju Zabjelo,
izvršeno obijanje. Popis nakon izvršenog krivičnog djela radio je njegov
kolega a on je kroz dokumentaciju provjerio da je iz tog kioska dana 05. 12.
2011. godine, otuđena roba u vrijednosti od 540,75€. Roba koja je odnešena iz
kioska su prvenstveno cigarete, dok o drugoj vrsti robe ne može da se izjasni,
jer se radi o robi široke potrošnje koja se obično prodaje u kioscima.
Iz zapisnika o uviđaju Ku. br. 1019 od 05. 12. 2011. godine, sud je utvrdio da
je uviđaj izvršen dana 05. 12. 2011.godine u Ul. xx m., povodom prijave da je
izvršena provalna krađa u kiosku Š.. Vrata od kioska su zatečena otvorena, sa
ulaznih vrata su nedostajala dva katanca, uložak brave je polomljen i isti
nije pronađen na licu mjesta. U unutrašnjosti kioska zatečena je premetačina.
NN izvršiac ili više njih su podesnim sredstvom na principu poluge odvalili
dva katanca sa kojima su obezbjeđena vrata kioska, podesnim sredstvom polomili
cilindričan uložak brave vrata, ušli u unutrašnjost kioska, odakle su otuđili
izvjesnu količinu cigara.
Ocjenom svih provedenih dokaza, kako pojedinačno, tako i u njihovoj
medjusobnoj povezanosti i dovodeći ih u vezu sa odbranom optuženog, sud je na
nesumnjiv način utvrdio da je optuženi T. L. dana 05. 12. 2011. godine, oko
3,00 časova, u Podgorici, u Ul. xx m., sa nepoznatim licem, obijanjem tuđu
pokretnu stvar pokušao da oduzme drugom, u namjeri da njenim prisvajanjem sebi
pribavi protivpravnu imovinsku korist, u vrijednosti preko 150,00 €, na način
što je podesnim sredstvom odvalio bravu na kiosku br xxx, vlasništvo oštećenog
AD "Š. " iz Podgorice, nakon čega je ušao u kiosk u namjeri da iz istog oduzme
sve vrednije stvari koje pronađe, u čemu je spriječen od strane ovlašćenih
policijskih službenika, čime je u saizvršilaštvu  izvršio krivično djelo teška
krađa u pokušaju iz čl. 240 st.1 tač. 1 u vezi čl. 20 i 23 Krivičnog zakonika.
Da je optuženi, sa nepoznatim licem, dana 05. 12. 2011. godine oko 3,00 časa u
Ul. xx m., odvalio bravu na kiosku br. xxx, vlasništvo oštećenog AD "Š.", i
ušao u istu, sud je na nesumnjiv način utvrdio iz Zapisnika o uviđaju u kome
je navedeno da su sa ulaznih vrata nedostajala dva katanca, da je uložak brave
polomljen, odvaljena dva katanca sa kojima su bila obezbjeđena vrata kioska,
te polomljen cilindrični uložak brave vrata, te iskaza svjedoka Š. R. koji
navodi da vrata od trafike nisu mogla da se zatvore, jer je dio koji služi za
stavljanje katanca bio iskrivljen, a da su izvršioce zatekli unutar trafike,
kako to navodi i svjedok A. E., a nakon što su povikali policija izvršioci su
pokušali da pobjegnu noseći sa sobom i dio cigareta iz kioska, koje su nakon
što su spriječili optuženog da pobjegne, ostale na zemlji ispred ulaza u
kiosk. Činjenicu da je kiosk AD "Š." obijen kritične večeri potvrđuje i
ovlašćeni predstavnik oštećenog koji navodi da je kiosk Š. broj xxx, koji se
nalazi u Ul. xx m., obijen dana 05. 12. 2011. godine.
Kod krivičnog djela teške krađe kao dio zakonskog bića krivičnog djela
predstavljena je radnja obijanja ili provaljivanja, pa je preduzimanjem same
radnje obijanja, zajedno sa NN licem optuženi započeo radnju izvršenja
krivičnog djela i omogućio neovlašćeni ulazak u zatvoreni prostor. Dio radnje
u vidu oduzimanja tuđe pokretne stvari, optuženi nije izvršio čime posledica
nije mogla nastupiti, jer je u tome spriječen od strane ovlašćenih policijskih
službenika, a što je sud na nesumnjiv način utvrdio iz iskaza svjedoka A. E. i
Š. R., koji saglasno navode su lica zatekli u čučećem položaju u trafici, da
bi nakon povika "Policija", lica pokušala pobjeći, sa cigaretama u rukama ali
da su uspjeli uhvatiti i savladati jedno od ta dva lica i to lice T. L., a
cigarete su ostale pored trafike.
Cijeneći subjektivni odnos optuženog prema izvršenom krivičnom djelu, sud
nalazi da je optuženi bio svještan svog djela i htio njegovo izvršenje, te
iako preduzimajući obijanje zatvorenog prostora sa nepoznatim licem i
neovlašćeno ulazeći u isti, nije pribavio protivpravnu imovinsku korist jer je
spriječen nailaskom policije, njegova namjere je bila usmjerena upravo na
pribavljanje protivpravne koristi, na način što će oduzeti sve vrednije tuđe
pokretne stvari i to u iznosu od preko 150,00 eura, u čemu se iscrpljuje
njegov direktan umišljaj prema predmetnom krivičnom djelu
U predhodno navedenim radnjama optuženog u kojima je zajedno sa nepoznatim
licem započeo izvršenje djela, a čije je izvršenje obuhvaćeno svješću
optuženog i namjerom pribavljanja protivpravne imovinske koristi, ostvareni su
svi elementi zakonske formulacije pokušaja, koji je kažnjiv u konkretnom
slučaju, a sve u skladu sa čl. 20 Krivičnog zakonika.
Sud je cijenio i odbranu optuženog u kojoj navodi da nema nikakve veze sa
predmetnim krivičnim djelom, da je tu sasvim slučajno prolazio, i da mu je
jedina namjera bila da kupi burek u pekari koja se tu nalazi, a da je u
trafiku samo provirio, stojeći sa spoljne strane, koju odbranu je sud cijenio
kao sračunato datu na izbjegavanje krivice a ovo kod decidnih iskaza svjedoka
A. i Š. u kojima navode da se optuženi sa još jednim licem nalazio unutar
trafike, te iskaza svjedoka Š. u kome navodi da su se ta dva lica nalazila u
čučećem položaju, pored paketa sa cigarima, kao i činjenice, a koju je i sam
optuženi naveo u svojoj odbrani, da je pružao otpor policajcima, pa je za sud
obrana optuženog u cijelosti životno ne prihvatljiva, jer nije logično da je
optuženi tražeci burek posle ponoći, vidjevši da su vrata od trafike otvorena
samo privirio u istu, da bi nakon što je vidio policajce istima pružao otpor,
jer bi bilo za očekivati da ukoliko je vidio da su vrata otvorena o tome odmah
obavijesti policiju a ne da sam provjerava stanje u trafici.
Prilikom izbora vrste i visine kazne sud je cijenio sve okolnosti iz čl. 42
Krivičnog zakonika, koje su od uticaja da kazna bude manja ili veća pa je sud
od olakšavajućih okolnosti na strani optuženog cijenio njegovo loše imovno
stanje, dok je od otežavajućih okolnosti sud cijenio njegovu višestruku raniju
osudjivanost, pa je sud optuženog osudio na kaznu zatvora u trajanju od 1
(jedne) godine. Sud je uvjerenja da je ovako izrečena kazna adekvatna težini
izvršenog krivičnog djela i ličnosti optuženog kao izvršioca, te da će se u
svemu ostvariti svrha kažnjavanja, kako sa gledišta specijalne tako i
generalne prevencije, odnosno da će se ovako izrečenom kaznom na optuženog
dovoljno uticati da u buduće ne vrše ovakva ili slična krivična djela, te da
će se istovremeno ostvariti uticaj i na druge da ne vrše krivična djela, čime
će se u cjelosti ostvariti svrha kažnjavanja iz čl. 32 Krivičnog zakonika u
okviru opšte svrhe izricanja krivičnih sankcija iz čl. 4 st. 2 Krivičnog
zakonika.
Shodno čl. 239 Zakonika o krivičnom postupku, sud je oštećeno preduzeće radi
ostvarivanja imovinsko pravnog zahtjeva uputio na parnični postupak, iz
razloga što činjenice u krivičnom postupku, ne pružaju osnov ni za djelimično
ni za potpuno presuđenje, i to obzirom da je optuženom stavljeno na teret
krivično djelo teške krađe u pokušaju koje nije obuhvatilo radnju oduzimanja
tuđih pokretnih stvari od oštećenog preduzeća, a utvrđivanje istih činjenica
vodilo bi znatnom odugovlačenju krivičnog postupka.
Odluka o troškovima krivičnog postupka zasnovana je na odredbi čl. 226 u vezi
čl. 229 Zakonika o krivičnom postupku, na osnovu kojih je sud optuženog
obavezao da na ime troškova krivičnog postupka i to paušala, plati iznos od
30,00€, koji paušal je odmjeren srazmjerno dužini trajanja postupka,
složenosti predmeta i imovinskim prilikama optuženog.
Na osnovu navedenog, a u smislu čl. 374 Zakonika o krivičnom postupku,
odlučeno je kao u izreci presude.
OSNOVNI SUD U PODGORICI, dana 04. 10. 2012. godine
ZAPISNIČAR:
|
S U D I J A:  
---|---  
Danijela Rajković,s.r.
|
Željka Jovović,s.r.  
PRAVNA POUKA:
|
Protiv ove presude dozvoljena je žalba u roku od 15 dana od dana prijema
pismenog otpravka iste, preko ovog suda Višem sudu u Podgorici.  
---|---  
ZTO Danijela Rajković
ZAPISNIČAR:
|
SUDIJA:  
---|---  
Danijela Rajković
|
Željka Jovović  
DN-a: Po primjerak presude dostaviti:
- ODT Podgorica,
- Optuženom, braniocu,
- Oštećenim po pravosnažnosti,
- A/a.
Postupljeno dana __
Radnik suda ______