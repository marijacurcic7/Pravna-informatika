K.
br. 520/12
U IME CRNE GORE
OSNOVNI SUD U PODGORICI, po sudiji Željki Jovović, uz učešće Danijele
Rajković, kao zapisničara, u krivičnom predmetu protiv okrivljenog Z. M., zbog
krivičnog djela nasilničko ponašanje iz čl. 399 Krivičnog zakonika, u sticaju
sa krivičnim djelom teška tjelesna povreda iz čl.151 st. 1 Krivičnog zakonika,
postupajući po optužnom predlogu ODT Podgorica Kt. br. 149/12 od 17.04.2012.
godine, nakon održanog glavnog, javnog pretresa, dana 27.11.2012. godine, u
prisustvu zastupnika optužbe M. K., okrivljenog Z. M. i njegovog branioca adv.
V. P., donio je, a dana 03.12.2012. godine javno objavio,
P R E S U D U
Okrivljeni,
Z. M., od oca M. i majke F., rođene M., rođen 19. 01. 1984. godine u
Podgorici, sa prebivalištem u mjestu rođenja, ul. S. B. bb, završio srednju
školu, student, nezaposlen, neoženjen, lošeg imovnog stanja, osuđivan presudom
Osnovnog suda u Podgorici K. br. 02/1720 od 16. 11. 2005. godine zbog
krivičnog djela iz čl. 92/89 st. 2 tač. 1 KZ RCG (3 mjeseca zatvora),
Kriv je
Što je:
Dana 28. 01. 2012. godine, oko 01:00 čas, u Podgorici, u Ul. 19. D., na
parking prostoru bivših teniskih terena, iza stadiona "Budućnosti", zajedno sa
tri neidentifikovana lica, svjestan svog djela čije izvršenje je htio, znajući
da je njegovo djelo zabranjeno, pa je vršenjem nasilja prema drugom, drskim i
bezobzirnim ponašanjem ugrozio spokojstvo građana i remetio javni red i mir,
na način što je, bez povoda, zajedno sa tri NN lica, došao do vozila u kojem
su se nalazili oštećena V. B., J. A. i C. M., udarao nogama u desna vrata
vozila, nakon čega je jedno od NN lica, kamenom polomilo šoferšajbnu vozila,
za koje vrijeme su sva četvorica udarala po vozilu nogama i rukama, da bi
jedan od njih drvenom palicom kroz polomljeni lijevi prozor više puta udario
oštećenog J. A. u predjelu glave i tijela, kojom prilikom je isti zadobio lake
tjelesne povrede u vidu rana razderina u predjelu palca lijeve šake, rana
sjekotina nadlanene strane desne šake, krvni podliv u desnom jagodičnom
predjelu, krvni podliv u predjelu desne usne školjke, krvni podliv u lijevom
čeonom predjelu i krvni podliv u predjelu gornje usne, nakon čega je teško
tjelesno povrijedio oštećenu V. B., na način što je polomio desno staklo na
vozilu usled čega su oštećenoj komadići stakla upali u oči, da bi je potom
uhvatio za kosu i provukao joj glavu kroz prozor, a zatim je više puta udario
nogom u predjelu glave i pesnicom u predjelu desne jagodice nanoseći joj tom
prilikom tešku tjelesnu povredu u vidu preloma prednjeg zida desnog
gornjoviličnog sinusa, sa krvlju u sinusu, strano tijelo - stako u predjelu
rožnjače lijevog oka, pri čemu je bio svjestan da tim udarcima može teško
tjelesno povrijediti oštećenu, pa je na to pristao,
- čime je, kao saizvršilac, izvršio krivično djelo nasilničko ponašanje iz
čl. 399 Krivičnog zakonika, u sticaju sa krivičnim djelom teška tjelesna
povreda iz čl. 151 st. 1 Krivičnog zakonika.
Pa sud okrivljenom, na osnovu čl. 4 st. 2, 23, 32, 36, 42 st. 1, 45 i 46
Krivičnog zakonika te čl. 48 st. 1 Krivičnog zakonika, predhodno utvrđuje:
- za krivično djelo nasilničko ponašanje iz čl. 399 Krivičnog zakonika, koje
je izvršio kao saizvršilac, kaznu zatvora u trajanju od 3 (tri) mjeseca,
- za krivično djelo teška tjelesna povreda iz čl. 151 st. 1 Krivičnog
zakonika, kaznu zatvora u trajanju od 3 (četiri) mjeseca.
Pa sud okrivljenog primjenom citiranih zakonskih odredbi i čl. 48 st. 2
Krivičnog zakonika, te čl. 226, 229, 239 i 374 Zakonika o krivičnom postupku,
O S U Đ U J E
Na jedinstvenu kaznu zatvora u trajanju od 5 (pet) mjeseci.
Obavezuju se okrivljeni da ovom sudu po osnovu troškova krivičnog postupka
plati iznos od 90,50 €, u roku od 15 dana po pravosnažnosti presude, pod
prijetnjom prinudnog izvršenja.
Oštećeni J. A. i V. B. se radi ostvarivanja imovinsko pravnog zahtjeva upućuju
na parnični postupak.
O b r a z l o ž e nj e
Optužnim predlogom ODT Podgorica Kt. br.149/12 od 17.04.2012. godine,
stavljeno je na teret okrivljenom Z. M. da je kao saizvršilac izvršio krivično
djelo nasilničko ponašanje iz čl.399 Krivičnog zakonika, u sticaju sa
krivičnim djelom teška tjelesna povreda iz čl. 151 st.1 Krivičnog zakonika.
Zastupnik optužbe je u završnoj riječi predhodno precizirala optužni akt, te u
cjelosti ostala pri preciziranom optužnom aktu, i konačno predložila sudu da
okrivljenog oglasi krivim i kazni po zakonu.
Okrivljeni Z. M. u svojoj odbrani u predhodnom postupku navodi da je dana 28.
01. 2012. godine sa svojom djevojkom Š. Z. krenuo iz grada pa je bio na
parkingu kod Stadiona Budućnosti, gdje se nalazilo njegovo auto. Prethodno su
Z. i on te večeri bili u gradu gdje je popio tri do četiri piva i bio je popio
pa je nausput svratio i kupio burek. Kada su sjeli u auto, izašao je iz vozila
sa namjerom da pojede burek pored kola i u tom trenutku na nekih 6-7 m od
njega se parkiralo jedno vozilo i vozač tog vozila je počeo da turira. Začuo
je da neko iz vozila viče "šta gledaš" a potom su iz vozila izašla dva
muškarca i prišla mu. Prepoznao je kao jednog od te dvojice momaka A. J., koga
zna od ranije, dok drugog momka takođe zna iz viđenja po nadimku C.o. Navodi
da je A. odmah počeo da ga provocira, na način što mu je govorio "Jesi li
došao ovdje da jebeš?", našta mu je odgovorio da to nije u redu da tako govori
jer je njegova djevojka Z. u kolima, međutim A. se na to nije obazirao i
nastavio je sa provokacijama. U jednom trenutku iz njegovih kola je izašla Z.
i pozdravila se sa njima i tada se situacija smirila a A. je prethodno govorio
"svako drugi bi tu mogao da jebe, osim tebe" i govorio mu da odmah mora da
ode. Kako se situacija ne bi pogoršala pružio je ruku A. i rekao mu da je to u
redu i da će otići odatle, što je i uradio. Kako su svi četvoro stajali pored
vrata vozača njegovih kola, krenuo je da ulazi u auto, a Z. je krenula da
obilazi kola sa zadnje strane, kako bi ušla na mjestu suvozača. Čuo je kada je
A. rekao Z. "što me gledaš, ko ti je kriv što si došla ovdje, nisam te ja
tjerao da se jebeš, nisam te ja gurao na zadnje sjedište". I pored toga Z. i
on su sjeli u auto i otišli. Ostavio je Z. u blizini kina Kultura, a potom se
vratio u pravcu mjesta gdje se sve ovo desilo. Razlog zašto se vratio je taj
što nije mogao da otrpi zadnju provakaciju koju je A. uputio Z.i, jer je bila
mnogo uvredljiva. U povratku ka tom mjestu se zaustavio u jednoj od uličica
koja prolazi od stare pumpe u Centru grada, pored Stadiona, u pravcu crke Sv.
Đorđa gdje je našao jednu debelu granu od smokve. Ta drvena palica bila je
dugačka nekih 70 cm i debela 5-6 cm. Kada se vraćao znao je da će biti tuče, a
kako je sa Aleksandrom bio još jedan momak smatrao je da je jedini način da ga
ne izbiju da sa sobom ima neku motku. Po dolasku na mjesto gdje su se
prethodno svađali je izašao iz svog auta i prišao vozilu A. J.. Sa motkom,
koju je ponio sa sobom, je udario u staklo na prednjim lijevim vratima vozila
i to staklo se odmah rasprslo. Prethodno je vidio A. na mjestu vozača i to je
razlog što je udario u to staklo. Naredni udarac koji je zadao ovom motkom je
bio po šoferšajbni koja se ulegla, ali se nije rasula. Tada je vidio da na
mjestu suvozača ima još neka osoba sa žutom kapom na glavi, ali nije vidio ko
je. Nakon što je razbio šoferšajbnu vidio je da se A. nagnuo preko suvozača i
mlatarao je rukama, pa je kroz slomljeni prozor vozačevih vrata pokušao da ga
udari vrhom drveta, nije siguran, ali misli da je u tome uspio. Tada je sa
zadnjeg sjedišta kroz zadnja lijeva vrata izašao onaj momak C. i odgurnuo ga,
usljed čega je pao na koljena. Šta se dalje dešavalo nije potpuno siguran, ali
zna da su ga obojica udarali. Prvi udarac koji je zadobio u predjelu glave bio
je motkom i taj udarac je primio u lijevu stranu glave iznad uva, a zatim je
zadobio još nekoliko udaraca rukama i nogama ali se ne može izjasniti koliko
je bilo udaraca. Zadobio je i povrede u predjelu vrata iznad desnog oka, na
glavi, iznad lijevog uva i lijevo uvo mu je bilo povrijeđeno, a po rukama je
imao posjekotine. Uspio je da se podigne sa zemlje i otrčao do svog auta, koje
je i dalje radilo, pa je pod punim gasom kolima počeo da bježi. Negdje dok je
bježao vidio je da mu u susret ide Z., pa je stao kako bi ona ušla, a kada ga
je Z. vidjela, odnosno kada je vidjela da krvari i da je povrijeđen,
insistirala je da ode kod ljekara, što je i učinio. Ponovio je da B. tokom
cijelog ovog događaja nije vidio, a siguran je da B. nije udario niti drvetom,
niti rukom, niti nogom. Odakle su kod nje povrede, to ne zna. Na kraju je
ukazao da B. nijednog trenutka nije vidio i da je znao da se ona tamo nalazi,
nikada se ne bi vraćao. Svjestan je da je ovo što je uradio loše, ali
jednostavno nije mogao da otrpi uvrede, a za povrede kod B. je saznao tek kada
mu je nakon nekoliko dana rekao policijski inspektor. Na glavnom pretresu je,
ponavljajući odbranu, dodao da sigurno nije udarao B., niti je uhvatio za kosu
i provukao joj glavu kroz prozor. Vidio je da na prednjem sjedištu sjedi osoba
sa žutom kapom na glavi i misli da je to bila oštećena B., koju je poznavao od
ranije, ali nije znao da je povrijeđena sve dok nisu došli u Urgentni, kada ga
je nazvao jedan njihov zajednički drug i rekao da je B. potpuno izbezumljena i
predložio mu da ne podnosi nikakvu prijavu, jer prijavu neće podnositi ni A.r.
Ne zna odkud B. povrede, možda je iste zadobila dok se on čupao sa A. oko
motke, kojom je bio zamahnuo da ga udari dok se nalazio u vozilu, pa je B.
možda povrede zadobila dok su su se oni čupali oko motke, jer se A., braneći
se, bio bacio preko suvozača i mlatarao je rukama. Dalje navodi da A. poznaje
unazad 5-6 godina, sa njim nije imao nikakvih problema, niti nesporazuma a A.
nije ostao ništa dužan da bi imao razloga da ga provocira. Na lice mjesta se
vratio sam, dakle sa njim u društvu nije bilo nikoga.
U završnoj riječi je naveo da se pridružuje završnoj riječi svog branioca i
ukazao da je čudno što kritične večeri policija na poziv oštećenih nije izašla
na lice mjesta, da oštećeni nisu odmah pregledani u Hitnoj pomoći, da nisu
odmah upućeni u Urgentni blok kao što je policija odmah uputila njega. Pored
toga, kazao je da su oštećeni u policiji dali skoro identične izjave i to
izvjesno vrijeme nakon događaja, pa je očigledno da su se oni dogovorili oko
davanja izjava, a sa ciljem da se oteža njegov položaj. Ukazao je da 10
minuta, koje vrijeme se navodi kao vrijeme za koje se vratio na lice mjesta,
oštetio auto i povrijedio oštećene nije dovoljno vrijeme da on preuzme sve te
aktivnosti. Volio bi da su kritičnom prilikom sa njim bila i druga lica pa on
danas ne bi bio sam pred sudom, a sigurno ne bi zadobio ni povrede, ali ovih
lica nije bilo, već je bio sam.
Branilac okrivljenog je u završnoj riječi naveo da se može zaključiti da u
radnjama okrivljenog M. Z. nema elemenata krivičnog djela nasilničkog
ponašanja iz člana 399 KZ-a, u sticaju sa krivičnim djelom teške tjelesne
povrede iz člana 151 stav 1 KZ, kao ni jasne uzročno-posljedične veze između
utvrđenog činjeničnog stanja i optužnim predlogom priloženih dokaza,
smatrajući optužni predlog zamjenika Osnovnog državnog tužioca iz Podgorice u
potpunosti nejasnim i nerazumljivim. Smatra da bi djelo nasilničko ponašanje
bilo svršeno, neophodno je da je nekom od nasilničkih radnji značajno ugroženo
spokojstvo građana ili je u većoj mjeri poremećen javni red i mir, a kako iz
spisa predmeta i dokaza provedenih u toku postupka proizilazi da policija nije
izlazila na lice mjesta, niti sačinila službeni zabilješku o konkretnom
događaju, jasno se da zaključiti da je posljedica izostala, tj. da nije došlo
do ispunjenja zakonom propisanih uslova koji su alternativno postavljeni. Što
se tiče nanošenja teških tjelesnih povreda oštećenoj B. V., smatra da je
okrivljeni u tom pravcu postupao nehatno, a ovo iz razloga što i sam
okrivljeni u svojoj odbrani kategorički negira da je oštećenu vidio a kamo li
povrijedio, te da je povrede koje su joj konstatovane mogla dobiti od rasutog
stakla ili posredstvom odbrambenih radnji svjedoka-oštećenog J. A.. Predložio
je sudu da donese presudu kojom se okrivljeni M. Z. oslobadja od optužbe za
krivično djelo nasilničkog ponašanja iz člana 399 KZ-a, a što se tiče
krivičnog djela teška tjelesna povreda iz člana 151 stav 1 KZ-a, obzirom da je
pravno stanovište odbrane da je navedeno krivično djelo okrivljeni izvršio iz
nehata, ukazao je da prilikom odlučivanja o vrsti i visini kazne, sud uzme u
obzir sve olakšavajuće okolnosti na strani okrivljenog, da je isti kritične
prilike takođe zadobio lakše tjelesne povrede, da je student završne godine
fakulteta, da je slabog imovnog stanja.
Sud je u dokaznom postupku proveo sledeće dokaze: neposredno na glavnom
pretresu saslušao svjedoke oštećene B. V. i A. J., svjedoka M. C.; izvršio
uvid u medicinsku dokumentaciju na ime oštećene B. V. i oštećenog A. J.; po
saglasnom predlogu stranaka pročitao nalaz i mišljenje sudskog vještaka
medicinske struke Kt. br. 148/12 od 16.02.2012. godine; pročitao izvještaj UP
PJ Podgorica iz kaznene evidencije od 14.05.2012. godine na ime okrivljenog Z.
M.; saslušao svjedoka Z. Š.; izvršio uvid medicinsku dokumentaciju na ime
okrivljenog; pročitao uvjerenje KC CG Urgentnog centra od 09.10.2012. godine;
izvršio uvid u rješenje Zavoda za izvršenje krivičnih sankcija zatvora
Podgorica br. 09-1/333 od 20.04.2006. godine.
Svjedok oštećeni A.J. u svom iskazu navodi da je dana 27. 01. 2012. godine
negdje u večernjim satima kod njega kući došao da sjedi prijatelj C. M..
Negdje oko 23:30 časova, s obzirom da je stan u kom žive mali i da je otac
htio da spava, M., on i nevjenčana supruga su izašli iz kuće i otišli do
njegovog auta, gdje su imali namjeru da posjede još neko vrijeme. Ušli su u
njegova kola, s tim što je M. ušao i sjeo na zadnja sjedišta, B. na mjestu
suvozača, a on na mjesto vozača. Odmah je vidio vozilo marke "D.", crvene
boje, i vidio je da je to vozilo M. Z., koga poznaje od ranije. U tom trenutku
M. je izlazio iz kola, pa je izašao i on i pošao je da mu se javi. Taj
razgovor između M. i njega je trajao možda nekih minut i po i bio je to jedan
potpuno normalan razgovor, gdje su se pozdravili i on mu je kroz šalu rekao da
je parking, koji se nalazi odmah iza njegove kuće, izgleda postao popularno
mjesto gdje dolaze parovi da vode ljubav. Z. M. se na te njegove riječi samo
nasmijao i njih dvojica su se pozdravili i svako se vratio u svoje auto. U
toku razgovora, iz Z. kola je izašla jedna ženska osoba, koja je rekla samo
„ćao“ i vratila se u auto. Predpostavlja da mu je to bila djevojka. Kada se
vratio u svoje vozilo, M. je sa svojim vozilom već bio krenuo da odlazi. Nakon
nekih 10 minuta vidio je da se sa desne strane njegovog vozila zaustavlja auto
M. Z. i da on izlazi sa mjesta vozača. U trenutku kada je dolazio, na M.
vozilu nisu bila upaljena svjetla. Kada je Z. izašao iz auta, za njim su
izašla još tri ili četiri momka, a koliko ih je tačno bilo ne zna. Nikoga od
tih momaka, osim M., nije poznavao, niti bi ih mogao prepoznati. Navodi da je
M. Z. prišao vozilu sa desne strane i odmah udario nogom u prednja desna vrata
a odmah zatim su i ovi drugi momci počeli da udaraju po kolima. Jedan od tih
momaka je uzeo jedan poveći kamen i bacio ga na na šoferšajbnu, koja je pukla,
ali se nije rasula. Drugi momci su takođe udarali i po limenom dijelu auta i
po staklenom. Od tih udaraca sva stakla na njegovom autu su polomljena, a u
jednom trenutku neko od tih momaka je dohvatio i neko drvo sa gomile koja se
odmah tu nalazila i kroz polomljen prednji lijevi prozor je počeo sa tim
drvetom da ga udara u predjelu tijela i glave. Tu je zadobio nekoliko udaraca
tim drvetom, a koliko mu se čini zadobio je i udarac pesnicom u predjelu
glave, i to zadnjeg dijela. Moguće je da je jedan udarac zadobio nogom. Kako
su sva stakla na vozilu bila polomljena, vidio je da neko pokušava da izvuče
B. kroz prozor, pa je svojom desnom rukom pokušavao nju da zaštiti, a lijevom
rukom da se odbrani od napadača sa njegove lijeve strane. Sve ovo se odvijalo
nevjerovatno brzo i ne može sa sigurnošću da kaže šta je M. Z. radio te
večeri. Zna da je prvi udario nogom u auto i zna da su svi momci koji su ih
napali kružili oko auta, a ko je udario B. ne može da kaže sa sigurnošću.
Siguran je jedino da su pored vrata, gdje je sjedjela B. bili Z. M. i još
jedan momak, ali ne zna ko je od njih slomio staklo, niti ko je udario B.,
jedino što zna to je da su pokušavali da je izvuku napolje. Na glavnom
pretresu je dodao da nije tačno da se obraćao djevojci koja se nalazila u
društvu sa okrivljenim, već joj se samo javio sa „ćao“, kao i ona njemu.
Njihovo auto kritične večeri nije turiralo, već je samo par minuta bilo
upaljeno radi grijanja, uz ukazivanje da se sve desilo ispred njihove kuće, pa
nije logično da u kasne sate, ispred svoje kuće, pravi buku. Okrivljenog
poznaje od ranije, sa njim nije imao nikakve sukobe. Siguran je da okrivljenog
ni on, ni C. nisu udarali, jer nisu bili u prilici, pošto su se sve vrijeme
nalazili u autu. Čuo je da je okrivljeni imao neku povredu a ista mu je mogla
nastati usled radnji momaka koji su se nalazili sa njim u društvu, pošto su tu
noć sijevale motke i letjele kamenice. U završnoj riječi je u bitnom ukazao
da, imajući u vidu oštećenja koja su konkretnom prilikom nastala na vozilu u
kome su se nalazili, kao i povrede koje je zadobila B., nije moguće da je
jedno lice izvršilo napad. Okrivljeni u svojoj odbrani navodi da nije vidio
B., što je izjavljivao i nakon započinjanja postupka, ali to nije tačno jer je
vozilo bilo okrenuto tako da je on mogao da vidi suvozača, a sam mu je rekao
da je u vozilu i B.. Takođe, u prilog činjenici da okrivljeni nije bio sam
govori i samo ponašanje okrivljenog jer bi bilo logično da je on, ukoliko ga
ja iznervirao, kako on to navodi, napao njega, ili bar stranu vozila gdje se
on nalazio, a ne udarao po cijelom vozilu i time ugrozio sigurnost dva lica
koja su se nalazila u vozilu. Pored toga, ukoliko je okrivljeni u svojoj glavi
imao neki razlog za napad, nije jasno zašto su došla i druga lica i zbog čega
su ona učestvovali u napadu. Ukazao je i na neprofesionalno postupanje
policije nakon prijavljenog krivičnog djela, koja se i pored upornog
insistiranja, nije udostojila da izvrši uviđaj na licu mjesta, već su ih
pozvali u Dom zdravlja. Pridružio se krivičnom gonjenju protiv okrivljenog, a
što se tiče imovinskopravnog zahtjeva, imajući u vidu da će tražiti pored
materijalne i nematerijalnu štetu, isti će ispostaviti u parničnom postupku.
Svjedok oštećena V. B., u svom iskazu navodi da se dana 27. 01. 2012. godine
sa svojim nevjenčanim suprugom J. A. nalazila u njihovoj kući u ul. 19.
Decembar, kada je kod njih u goste došao prijatelj C. M.. Tu su sjedjeli
negdje do 24:00 h, a potom su izašli i imali namjeru da sjede u njihovom
vozilu još nekih pola sata. Ovo su uradili iz razloga jer je stan u kome žive
dosta mali, a pored A. i nje, tu žive i A. roditelji, pa nisu htjeli da
smetaju. Kada su sjeli u njihov auto „Pežo 106“ na nekih desetak metara od
njih nalazilo se drugo vozilo, iz kog je izašao jedan momak i A. je tada
prepoznao da se radi o Z. M., pa je izašao iz kola da mu se javi. Vozilo u kom
su sjedjeli je „Pežo 106“, sa dvoje vrata, ona je sjedjela na mjestu suvozača,
C. M. je sjedio pozadi, a A. je sjedio na mjestu vozača. A. i Z. su stajali
pored Z. auta i vidjela je da se rukuju i da razmjenjuju par riječi, a šta su
pričali nije mogla da čuje, jer je bila u kolima. Vidjela je da je iz kola Z.
M. izašla još jedna osoba. Nakon toga se A. vratio u njihovo auto, a Z. M. sa
ovom djevojkom u svoje, i oni su otišli odatle. Nakon nekih desetak minuta,
isto vozilo se vratilo tu gdje su oni i dalje sjedjeli i zaustavili su se sa
njene strane, odnosno desne strane auta, i iz tih kola su izašla četiri momka.
Trojicu njih nije poznavala, niti zna ko su, a sa mjesta vozača je izašao Z.
M., koga je odmah prepoznala. Napomenula je da ovo vozilo, kada je dolazilo,
nije imalo upaljena svjetla i ako je bio mrak, a motor tog vozila nije čula.
Čim su izašli, ovi momci su se rasporedili oko kola i to Z. M. je bio sa njene
strane, odnosno pored vrata gdje je ona sjedjela, jedan momak je bio sa
prednje strane auta a dvojica drugih su se nalazili sa zadnje strane auta,
lijevo i desno. U jednom trenutku, momak koji je stajao ispred vozila je
dohvatio neki kamen i gađao u njenom pravcu, odnosno u pravcu desne strane
šoferšajbne, koja je pukla, ali se nije rasula. Nakon toga je čula da momci
koji su se nalazili pozadi udaraju po autu, prvo rukama i nogama a potom je
čula da udaraju i kamenicama. U jednom trenutku vidjela je da jedan od ove
trojice nepoznatih momaka uzima jedno drvo, koje se nalazilo tu pored, a
radilo se o palici dužine nekih 70 cm, koja je bila dosta debela, i sa njom
udario u staklo vozačevih vrata, koje se potpuno slomilo, nakon čega je taj
momak sa istom palicom počeo da udara A.. U jednom trenutku se okrenula u
svoju desnu stranu i vidjela da Z. M. udara u staklo njenih vrata i to staklo
se slomilo a njegovi djelovi, kako su se rasuli, su upali njoj u oči, tako da
neko vrijeme nije mogla da vidi. Protrljala je oči i izbacila parčad stakla i
baš u tom trenutku M. je uhvatio rukom za kosu i provukao joj glavu kroz
prozor. Tada je i pesnicom udario u predjelu desne jagodice a prije ovog
udarca je udario nekoliko puta nogom u predjelu desne strane glave. Te udarce
M. joj je zadao đonom. Momak koji je gađao kamenom je u jednom trenutku
pokušao da je izvuče kroz prozor, u čemu nije uspio. Vrata od njihovog vozila
su se bila zaglavila i niko od njih troje nije uspio da izađe. A. je počeo da
svira, nakon čega je njen svekar J. S. počeo da viče da će da zove policiju,
nakon čega su ova četiri momka sjela u auto kojim su došli i odvezli se u
pravcu grada a njih troje su otišli u Hitnu pomoć kako bi im se ukazala
medicinkska njega. Napomenula je da su od policije tražili da dođe na lice
mjesta i izvrši uviđaj, ali oni to nisu htjeli, već su rekli da oni dođu u
Hitnu pomoć, gdje će ih sačekati policijski službenici. Od ova četiri momka,
koji su ih napali, jedino poznaje M. Z. a ostalu trojicu momaka ne poznaje,
ali bi momka koji je gađao kamenom mogla da prepozna. Ne zna na koji način je
M. Z. zadobio bilo kakve povrede te večeri. Pridružuje se krivičnom gonjenju
protiv okrivljenog i ispostavlja imovinsko pravni zahtjev. Na glavnom pretresu
je pojasnila da je kritične večeri nakon ovog događaja pošla u Hitnu gdje je
pregledao ljekar, i očišćene su joj ranice od stakla, nakon čega je upućena u
Urgentni radi daljeg pregleda i snimanja, ali u tom trenutku nije osjećala,
niti je znala da ima veće povrede, pa je pošla kući da spava, a A. je takođe
pružena pomoć i ušivena ruka. Pojasnila je da tako postupila vjerovatno zbog
šoka u kom se nalazila, a naredni dan je osjetila da joj zubi trnu pa je oko
11 časova pošla u Urgentni. Tokom noći je imala bolove, ali nije znala da ima
frakturu, već je mislila da su bolovi od udaraca. Navodi da nije vidjela da je
M. neko zadao udarac, u policiji su obaviješteni da je M. navodno imao
povrede, pa misli da je te povrede mogao zadobiti prilikom bjekstva, možda je
pao, ili mu je povrede zadao neko od njegovih drugova, pošto su svi imali neke
motke i kamenje, a povrede mu sigurno nisu mogli zadati A. i C., budući da
nisu mogli izaći iz vozila u kojem su se nalazili, a koje je sa dvoje vrata. U
završnoj riječi se pridružila završnoj riječi J. A., pridružila se krivičnom
gonjenju protiv okrivljenog a imovinsko pravni zahtjev će ostvariti u
parničnom postupku.
Svjedok C. M. u svom iskazu navodi da se sjeća da je jednog petka, ne sjeća se
tačnog datuma, bio kod svog prijatelja J. A. kući. Došao je negdje oko 23:00
časa i sjedili su nekih pola sata, nakon čega su A, on i A. žena B. izašli iz
kuće i sjeli u A. auto, koje sa nalazilo odmah ispred kuće. Tu su sjedjeli
izvjesno vrijeme, a A. je u jednom trenutku vidio da iz vozila koje se
nalazilo na nekih 5-6 metara od njihovih kola izlazi momak koga je poznavao.
Rekao je da je to M. Z. i da će da izađe da mu se javi, što je i učinio.
Stajali su pored kola ovoga momka i tu pričali nekoliko minuta, a kada se
vratio u auto rekao je B., odnosno komentarisao je da je Z. tu doveo neku
djevojku. Nakon toga je M. Z. otišao odatle a oni su nastavili da sjede.
Negdje nakon 20 minuta pored njihovog vozila, sa desne strane zaustavilo se
isto vozilo kojim je otišao M. Z., a radilo se o vozilu Dacia crvene boje i iz
tog vozila je izašao M. Z. sa još trojicom momaka. Ti momci su odmah počeli da
udaraju po njihovim kolima i to sa svake strane i počeli su da lome stakla na
vozilu. U jednom trenutku jedan od ovih momaka je uzeo poveći kamen i sa njim
je udario u prednju šoferšajbnu i to na mjestu gdje je sjedjela B., odnosno na
mjestu suvozača i sva sreća što taj kamen nije probio šoferšajbnu, jer bi je i
ubio. Ovi momci su polomili sva stakla na vozilu a jedan od njih je čak bio
uzeo neku šipku i sa njenim vrhom kroz prednji lijevi prozor pokušao da udari
J. A.. Navodi da se u trenutku kada su lomili stakla on sagnuo i zaštitio
rukama glavu a A. je počeo da svira, u kom trenutku je iz njegove kuće izašao
A. otac S., koji je počeo da viče „policija, policija“ pa su se ovi momci
odmakli od njihovog vozila, ušli u svoje vozilo i otišli. Nije vidio šta je
sve radio M. Z. iz razloga jer je sjedio na zadnjem sjedištu i štitio glavu,
tako da nije gledao šta ko radi a jedino što je vidio je bacanje kamena na
šoferšajbnu, kako je već rekao. Navodi da nikog od ovih momaka ne poznaje a tu
noć je prvi put čuo za M.Z., kada je A. rekao da ga je prepoznao prilikom
izlaska iz vozila. Kako je štitio glavu ne bi mogao da prepozna nikog od
momaka koji su lomili stakla na autu i udarali A. i B.. Čitavo vrijeme dok su
ovi momci udarali po autu i dok nisu otišli, A., B. i on su bili u vozilu i
nisu izlazili napolje a tek kada je došao A. otac Slobodan, on im je pomogao
da izađu iz vozila, jer su vrata bila zaglavljena. Navodi da ne zna na koji
način, kada i kako je M. zadobio povrede, zna jedino da ga od njih troje niko
nije ni prstom takao, niti je za to imao bilo kakvu priliku a za vrijeme dok
su Z i A. pričali nije vidio nikakav fizički kontakt između njih. Na glavnom
pretresu je pojasnio da nije izlazio iz vozila, da je izlazio samo A. kada se
pozdravio sa okrivljenim. Kritične večeri nije imao ozbiljnih povreda, jer se
nalazio na zadnjem sjedištu i glavu je pokrio rukama, imao je manje povredice
po rukama od stakla, ali se zbog tih povreda nije javljao ljekaru. Ne zna da
li je okrivljeni imao povrede kritične večeri, jer ga nije vidio a siguran je
da niko od njih M. nije nanio povrede.
Svjedok Š. Z. u svom iskazu, datom na glavnom pretresu, navodi da se kritične
večeri, negdje oko 12:45 časova nalazila sa M. Z. u vozilu, na parking
prostoru iza stadiona Budućnosti. Predhodno je Z. kupio nešto da jede, pa da
ne bi mrvio, je izašao iz auta, a ona je tada sa prednjeg mjesta, prešla na
zadnje sjedište, iza suvozačevog. U jednom trenutku je vidjela da im se
približava auto i kada je bilo na 4-5 metara od njih, je počelo da turira, pa
je Z. ušao i sjeo u njihovo vozilo. Posle jednog minuta, iz tog vozila je
izašlo jedno lice, pa je izašao i Z. i tu su pričali nekih 4-5 minuta. Ona
nije izlazila iz auta, slala je neke poruke, pa nije ni obratila pažnju na
njih, nakon čega je vidjela da Z. i dalje stoji sa ovom osobom, pa je i ona
izašla da se pozdravi, jer je mislila da se Z. poznaje sa ovom osobom. Tu se
pozdravila sa ovim momkom, nakon čega je prišla još jedna muška osoba, pa se
pozdravila i sa ovom osobom i predstavila se i tu su svi stajali. Tada je čula
da jedno od ovih lica, i to ono koje je predhodno stajalo sa Z., za koga je
kasnije čula da se zove A., reklo Z. „svi ovdje mogu da jebu, samo ti ne
možeš“, nakon čega je Z. pošao prema autu, a ona je pošla za njim kada je ovo
lice pitalo „što me gledaš, nisam te ja gurao na zadnje sjedište, nisam te
tjerao da se jebeš“, nakon čega je sjela u auto i Z. i ona su napustili lice
mjesta. Počela je da plače, jer je bila šokirana ovim događajem a i Z. nije
bilo svejedno i svo vrijeme je govorio da to nije u redu, a kada su bili
negdje kod kina Kultura, Z. je zamolio da izađe iz vozila i insistirao je, pa
je napustila vozilo. Pretpostavila je da će se Z. vratiti na onaj parking, pa
je potrčala za njim ali nije mogla da ga stigne. Nakon nekih sedam minuta,
nakon što je napustio, od Stare pumpe u Centru je vidjela Z. vozilo, koje joj
je dolazilo u susret, pa mu je prišla a kad je sjela u vozilo, vidjela je da
je Z. krvav po licu, tijelu i rukama, pitala ga je što se desilo, ali joj Z.
nije ništa odgovorio, nakon čega su pošli u Hitnu, a nakon toga u policiju.
Pojasnila je da joj je Z. kasnije rekao da ga je neko udario pa je tako
zadobio povredu a kada je vidjela Z. krvavog u vozilu, bio je sam. Dalje je
pojasnila da je vozilo, nakon što se parkiralo iza Z. vozila, turiralo nekih
dva minuta a zatim je vozač ugasio vozilo. Bila je u vozilu, pa nije mogla
tačno procijeniti, ali turiranje je sigurno bilo jače, obzirom da ga je i ona
čula. Nakon turiranja, Z. je ušao u vozilo i sjeo do nje na zadnje sjedište,
pri čemu je leđima bio okrenut prema ovom vozilu. Ona je vidjela da je iz ovog
vozila izašla jedna muška osoba, koja je krenula direktno prema njihovom
vozilu, što je rekla Z., jer joj je to turiranje i prilazak ove osobe njihovom
vozilu stvorilo neku nervozu, nakon čega je Z. izašao iz vozila. Dalje je
pojasnila da se, kada je izašla iz vozila, predstavila ovom jednom licu i
pozdravila se a zatim se pozdravila i sa drugim licem i tada je vidjela da
nešto nije u redu, jer je ovo drugo lice nekako čudno gledalo, kao da je bio
začuđen što se ona pozdravlja i predstavlja, a kada je ona pošla prema A. i
Z., ono je pošlo za njom, približavajući se na taj način Z. i A., pošto je
predhodno stajao na nekih dva metra od njih. Kada je A. rekao Z. da će morati
da ode i ostalo što je rekao, to je bilo prilično agresivno, a Z. je na to
reagovamo samo riječima da će napustiti to mjesto, ali da nije u redu njegovo
ponašanje.
U nalazu i mišljenju vještaka medicinske struke prof. dr D. Č. konstatovano je
da je oštećeni J. A. u predmetnom događaju zadobio povrede, i to ranu
razderinu u predjelu palca lijeve šake, ranu sjekotinu nadlanene strane desne
šake, krvni podliv u desnom jagodičnom predjelu, krvni podliv u predjelu desne
ušne školjke, krvni podliv u lijevom čeonom predjelu i krvni podliv u predjelu
gornje usne, koje povrede prema vještaku, u vrijeme nanošenja, pojedinačno i
zbirno predstavljaju laku tjelesnu povredu, a iste su nastale višekratnim
djelovanjem tupine i sječiva mehaničkog oruđa. Tupim oruđem naneseni su krvni
podlivi i rana razderina a u tupa oruđa spada pesnica, stopalo, letva i dr,
dok je rana sjekotina nanešena sječivom, moguće polomljenim staklom. Oštećena
V. B. u predmetnom događaju je zadobila povrede u vidu preloma prednjeg zida
desnog gornjoviličnog sinusa, sa krvlju u sinusu i strano tijelo - staklo u
predjelu rožnjače lijevog oka, koje povrede u vrijeme nanošenja predstavljaju
tešku tjelesnu povredu, pri čemu je povreda u vidu preloma prednjeg zida
gornjoviličnog sinusa nastala djelovanjem tupina mehaničkog oruđa, gdje spada
pesnica, stopalo i sl, dok je povreda lijevog oka nastala djelovanjem djelića
stakla, vjerovatno od polomljenog stakla prozora vozila. Iz nalaza i mišljenja
vještaka sud je utvrdio da je i okrivljeni Z. M. zadobio povrede i to ranu
razderinu u lijevom sljepoočnom predjelu, manje oguljotine u čeonom predjelu i
manje oguljotine u predjelu lijeve šake, koje povrede prema vještaku, u
vrijeme nanošenja, pojedinačno i zbirno predstavljaju laku tjelesnu povredu, a
iste su nastale višekratnim djelovanjem tupine mehaničkog oruđa, rana
razderina u slepoočnom predjelu najvjerovatnije je nastala djelovanjem jako
tvrdog predmeta-motka i sl., dok su oguljotine u čeonom predjelu i na lijevoj
šaci mogle nastati kako mehanizmom udarca, tako i mehanizmom pada na tvrdu
podlogu.
Iz uvjerenja JZU KC CG od 09.10.2012. godine sud je utvrdio da je okrivljeni
Z. M dana 28.01.2012. godine u 01:45h pregledan u toj ustanovi i zaveden u
protokol pod brojem 1451.
U rješenju ZIKS-a od 20.04.2006. godine je konstatovano da se postupajući po
molbi osuđenog Z. M. donosi rješenje o otpuštanju na uslovni otpust osuđenik
Z. M. osuđen pravosnažnom presudom Višeg suda Podgorica Kž br. 727 /2003 od
16.11.2005. godine na kaznu zatvora u trajanju od 3 mjeseca zbog krivičnog
djela iz čl.92 u vezi čl.89 st.2/1 KZ CG. Uslovni otpust imenovanom traje do
06.05.2006. godine, kada mu kazna redovno ističe.
Ocjenom svih provedenih dokaza, kako pojedinačno, tako i u njihovom međusobnom
odnosu i dovodeći ih u vezu sa odbranom okrivljenog, sud je utvrdio da je
okrivljeni izvršio krivična djela stavljena mu na teret, i to upravo u
vrijeme, mjesto i na način kako je to predstavljeno izrekom presude, pa ga je
oglasio krivim, a ovo iz sledećih razloga:
Iz provedenih dokaza, iskaza saslušanih svjedoka oštećenih i svjedoka te
odbrane okrivljenog, sud je nesumnjivo utvrdio da se inkriminisani događaj
desio 28.01.2012. godine, oko 01:00h, u Podgorici, u ul.19 Decembar, na
parking prostoru bivših teniskih terena, iza stadiona »Budućnosti«. Naime,
svjedok oštećeni A. J. u svom iskazu navodi da je dana 27.01.2012. godine
negdje u večernjim satima kod njega kući došao da sjedi prijatelj M. C., pa su
izašli iz kuće i otišli do njegovog auta, gdje su imali namjeru da posjede još
neko vrijeme, kao i svjedok oštećena B. V., koja u svom iskazu navodi da se
dana 27.01.2012. godine sa svojim nevjenčanim suprugom A. nalazila u njihovoj
kući u ul. 19 D., kada je kod njih u goste došao prijatelj M. C., pa su tu
sjedjeli negdje do 24:00h, a potom su izašli i sjeli u njihovo vozilo. svjedok
Z. Š. u svom iskazu navodi da se kritične večeri, negdje oko 12:45h nalazila
sa Z. M. u vozilu, na parking prostoru iza stadiona »Budućnosti«, a i
okrivljeni u svojoj odbrani navodi da je dana 28.01.2012. godine sa svojom
djevojkom Z. Š. krenuo iz grada pa je bio na parkingu kod stadiona
»Budućnosti«.
Da je okrivljeni Z. M. sa tri neidentifikovana lica vršenjem nasilja prema
drugom, drskim i bezobzirnim ponašanjem ugrozio spokojstvo građana i remetio
javni red i mir, na način što je bez povoda, zajedno sa tri NN lica, došao do
vozila u kojem su se nalazili oštećena B. V., A. J. i M. C., udarao nogama u
desna vrata vozila, nakon čega je jedno od NN lica, kamenom polomio
šoferšajbnu vozila, za koje vrijeme su sva četvorica udarala po vozilu nogama
i rukama, da bi jedan od njih drvenom palicom kroz polomljeni lijevi prozor
više puta u predjelu glave i tijela udario oštećenog A. J., koji je zadobio
lake tjelesne povrede, sud je utvrdio iz iskaza oštećenih i svjedoka M. C..
Naime, svjedok oštećeni A. J. u svom iskazu navodi da, kada je okrivljeni
izašao iz auta, za njim su izašla još tri ili četiri momka, pa je okrivljeni
potom prišao vozilu sa desne strane i odmah udario nogom u prednja desna
vrata, a odmah zatim su i ovi drugi momci počeli da udaraju po kolima, da je
jedan od tih momaka uzeo poveći kamen i bacio ga na šoferšajbnu koja je pukla
ali se nije rasula, dok su drugi momci takođe udarali i po limenom dijelu auta
i po staklenom. Od tih udaraca sva stakla na njegovom autu su polomljena, a u
jednom trenutku neko od tih momaka je dohvatio i neko drvo sa gomile koja se
odmah tu nalazila i kroz polomljen prednji lijevi prozor počeo sa tim drvetom
da ga udara u predjelu tijela i glave, a koliko mu se čini zadobio je udarac
pesnicom u predjelu glave i to zadnjeg dijela, ostavljajući mogućnost da je
jedan udarac zadobio i nogom. Svjedok oštećena B. V., navodi da su iz vozila
koje se parkiralo sa njene strane, odnosno desne strane vozila izašla četiri
momka, od kojih je prepoznala samo okrivljenog koji je izašao sa mjesta
vozača, pa su se po izlasku ovi momci rasporedili oko kola i to tako da je
okrivljeni bio sa njene strane, odnosno vrata gdje je ona sjedjela. U jednom
trenutku momak koji je stajao ispred vozila je dohvatio neki kamen i gađao u
pravcu desne strane šoferšajbne, koja je pukla, ali se nije rasula, da bi
potom vidjela da je jedan od nepoznatih momaka uzeo jedno drvo koje se
nalazilo pored, i sa njim udario u staklo vozačevih vrata koje se potpuno
slomilo, nakon čega je taj momak sa istom palicom počeo da udara oštećenog A..
Svjedok M. C. opisujući kritični događaj navodi da se sa desne strane njihovog
vozila zaustavilo vozilo iz kojeg je izašao okrivljeni Z. M. sa još trojicom
momaka, koji su odmah počeli da udaraju po njihovim kolima i to sa svake
strane i počeli da lome stakla na vozilu, da bi jedan od ovih momaka uzeo
poveći kamen i sa njim je udario u šoferšajbnu i to na mjestu gdje je sjedjela
oštećena B., odnosno na mjestu suvozača, dok je drugi napadač uzeo neku šipku
i sa njenim vrhom kroz prednji lijevi prozor pokušao da udari J. A.. Ovakve
iskaze svjedoka sud je u potpunosti prihvatio, smatrajući ih jasnim, tačnim i
ubjedljivim.
Vrstu, težinu i mehanizam nastanka povreda koje je kritičnom prilikom zadobio
oštećeni A. J. sud je utvrdio iz nalaza i mišljenja vještaka medicinske struke
Prof.dr D. Ču., koji je dat na osnovu medicinske dokumentacije na ime
oštećenog, koju je sud proveo kao dokaz. Iz nalaza vještaka sud je utvrdio da
je oštećeni kritičnom prilikom zadobio povrede i to ranu razderinu u predjelu
palca lijeve šake, ranu sjekotinu nadlanene strane desne šake, krvni podliv u
desnom jagodičnom predjelu, krvni podliv u predjelu desne ušne školjke, krvni
podliv u lijevom čeonom predjelu i krvni podliv u predjelu gornje usne, koje
povrede prema vještaku, u vrijeme nanošenja, pojedinačno i zbirno
predstavljaju laku tjelesnu povredu, a iste su nastale višekratnim djelovanjem
tupine i sječiva mehaničkog oruđa, tupim oruđem nanešeni su krvni podlivi i
rana razderina a u tupa oruđa spada pesnica, stopalo, letva i dr, dok je rana
sjekotina nanešena sječivom, moguće polomljenim staklom. Ovakvom nalazu i
mišljenju sud je poklonio punu vjeru, smatrajući ga stručnim, jasnim i datim
na osnovu pravila struke.
Nasilničko ponašanje predstavlja grubo i bezobzirno, u osnovi nehumano
ponašanje prema drugom licu, koje se najčešće naziva siledžijstvom i
predpostavlja nemotivisano ponašanje i djelatnost učinioca upravljenu ka
grubom vrijeđanju ili zlostavljanju drugoga, vršenju nasilja izazivanjem tuče
ili drskim ili bezobzirnim ponašanjem, čime se ugrožava spokojstvo građana ili
remeti javni red i mir. Polazeći od bitnih elemenata krivičnog djela
nasilničko ponašanje, a cijeneći naprijed utvrđeno činjenično stanje, sud
nalazi da su se u radnjama okrivljenog stekli svi bitni elementi bića
krivičnog djela nasilničko ponašanje iz čl. 399 Krivičnog zakonika, jer je
okrivljeni, postupajući na prednje opisan način, sa još tri NN lica, kao
saizvršilac, bez povoda primijenio nasilje prema oštećenim, te takvim
ponašanjem, koje je drsko i bezobzirno, ugrozio spokojstvo građana i remetio
javni red i mir, s obzirom da se sve desilo na javnom mjestu- u ul. 19 D., na
parking prostoru bivših teniskih terena, iza stadiona »Budućnosti«, što je
neminovno imalo za posledicu ugrožavanje spokojstva građana, i to kako
oštećenih i svjedoka C., tako i oca oštećenog A. J., koji je bio uznemiren u
svom noćnom odmoru, usled buke koja se stvorila prilikom odigravanja kritičnog
događaja, što je sud utvrdio iz iskaza oštećenog A. J. koji je ukazao da se
događaj odigrao ispred njihove kuće, te iskaza M. C. koji navodi da je u
trenutku kada su počeli da lome stakla A. počeo da svira, u kom trenutku je iz
njegove kuće izašao A. otac S., koji je počeo da viče »policija, policija«, pa
su se ovi momci odmakli od njihovog vozila, sjeli u svoje i pošli. Navedeni
događaj je kod oštećenih i svjedoka M. C., po nalaženju suda, svakako, izazvao
osjećaj nesigurnosti, jer su bili okruženi od strane više lica, koji su
nogama, kamenicama i drvenom palicom udarali u vozilo u kojem su se oni
nalazili, a takav prizor u svakom slučaju kod njih nije mogao izazvati osjećaj
smirenosti i spokoja, čime je u konkretnom slučaju ugroženo njihovo
spokojstvo, zbog čega su i pozvali policiju, a činjenica da policija nija
došla na lice mjesta, niti sačinila službeni zabilješku o konkretnom događaju,
ne znači da je posljedica izostala, tj. da nije došlo do ispunjenja zakonom
propisanih uslova za postojanje krivičnog djela nasilničko ponašanje jer nije
došlo do značajnog ugrožavanja spokojstva građana i remećenja javnog reda i
mira, kako to nalazi branilac okrivljenog. Takođe, situacija koju je zatekao
prilikom izlaska ispred svoje kuće, nije mogla ne uznemiriti i oca oštećenog
A., koji je uzvikivao »policija, policija«, ne bi li zaustavio napadače.
Imajući u vidu sve predhodno navedeno, sud nalazi da su se u radnjama
okrivljenog ostvarili svi elementi bića krivičnog djela nasilničko ponašanje
iz čl. 399 Krivičnog zakonika, pri čemu je okrivljeni, sa tri NN lica,
vršenjem nasilja prema oštećenima, te drskim i bezobzirnim ponašanjem bio
svjestan da time ugrožavaju spokojstvo građana i remete javni red i mir, kojom
prilikom je oštećeni A. J. zadobio laku tjelesnu povredu navedenu u izreci
presude, te svjesan da time čini krivično djelo, čije izvršenje je i htio,
dakle postupao je sa direktnim umišljajem, čime su se pored objektivnih
ostvarili i subjektivni elementi bića predmetnog krivičnog djela.
Kritičnom prilikom, okrivljeni je teško tjelesno povrijedio i oštećenu B. V.,
na način što je polomio desno staklo na vozilu, usled čega su oštećenoj
komadići stakla upali u oči, da bi je potom uhvatio za kosu i provukao joj
glavu kroz prozor, a zatim je više puta udario nogom u predjelu glave i
pesnicom u predjelu desne jagodice, što je sud utvrdio iz iskaza oštećenih, i
to oštećene B. V. koja navodi da se u jednom trenutku okrenula na svoju desnu
stranu i vidjela da okrivljeni udara u staklo njenih vrata, od čega se staklo
slomilo, a njegovi djelovi, kako su se rasuli upali su njoj u oči. Nakon toga
je protljala oči i izbacila parčad stakla i baš u tom trenutku je okrivljeni
uhvatio rukom za kosu i provukao joj glavu kroz prozor, kada je i pesnicom
udario u predjelu desne jagodice, a prije ovog udarca je udario nekoliko puta
nogom, u predjelu desne strane glave, dok je momak koji je gađao kamenom u
jednom trenutku pokušao da je izvuče kroz prozor, u čemu nije uspio. Iskaz
svjedoka oštećene potvrđen je i iskazom svjedoka oštećenog A. J. u kojem
navodi da je vidio da neko pokušava da izvuče B. kroz prozor, pa je svojom
desnom rukom pokušavao nju da zaštiti, a lijevom rukom da se odbrani od
napadača sa njegove lijeve strane, iako nije mogao sa sigurnošću da kaže ko je
udario B., ali je siguran da su pored vrata, gdje je sjedela B. bili
okrivljeni i još jedan momak.
Vrste, težinu i mehanizam nastajanja povreda koje je tom prilikom zadobila
oštećena B. V. sud je utvrdio iz nalaza i mišljenja vještaka medicinske
struke, koja je našla da je oštećena zadobila povrede u vidu preloma prednjeg
zida desnog gornjoviličnog sinusa, sa krvlju u sinusu i strano tijelo - staklo
u predjelu rožnjače lijevog oka, koje povrede u vrijeme nanošenja
predstavljaju tešku tjelesnu povredu, pri čemu je povreda u vidu preloma
prednjeg zida gornjoviličnog sinusa nastala djelovanjem tupina mehaničkog
oruđa, gdje spada pesnica, stopalo i sl, dok je povreda lijevog oka nastala
djelovanjem djelića stakla, vjerovatno od polomljenog stakla prozora vozila.
Okrivljeni Z. M. je prilikom vršenja naprijed navedenih radnji bio svjestan da
djeluje prema oštećenoj te da, lomljenjem desnog stakla na vozilu, parčići
stakla mogu povrijediti oštećenu, te svjestan da hvatanjem za kosu i
provlačenjem glave oštećene kroz prozor, a zatim više puta zadajući udarce
nogom u predjelu glave i pesnicom u predjelu desne jagodice oštećene, istoj
može nanijeti tešku tjelesnu povredu, na što je preduzimamjući predhodno
opisane radnje i pristao, čime je postupao sa eventualnim umišljajem, a ovo
nasuprot stavu branioca okrivljenog koji smatra da je okrivljeni u konkretnom
slučaju postupao nehatno, pa su se pored objektivnih stekli i subjektivni
elementi bića krivičnog djela teška tjelesna povreda iz čl. 151 st. 1
Krivičnog zakonika.
Sud je cijenio i navode odbrane okrivljenog da je u kritičnom događaju
učestvovao sam a ne sa još tri lica, kako je to utvrđeno iz iskaza oštećenih i
svjedoka M. C., pa sud ovakvu odbranu nije prihvatio, nalazeći da svjedoci
oštećeni i svjedok C. nisu imali apsolutno nikakvog razloga da događaj, u
pogledu broja lica koja su učestvovala u napadu, predstave drugačije od onoga
kako se zaista i desio, jer time očigledno ne bi otežali položaj okrivljenog,
na što ukazuje okrivljeni, a ovakvu odbranu okrivljenog sud je cijenio kao
sračunato datu da zaštiti lica koja su mu pomogla u napada od otkrivanja i
krivičnog gonjenja. Imajući u vidu predhodno navedeno utvrđeno činjenično
stanje, sud nije prihvatio ni navode odbrane okrivljenog u kojoj predstavlja
da je predhodno bio isprovoziran ponašanjem oštećenog J. A. te da kritičnom
prilikom nije udarao B., niti je znao da se ona nalazi u vozilu, kao i navode
da je kritičnom prilikom od strane oštećenog J. i svjedoka C. zadobio udarce,
a ovo imajući u vidu jasne, dosledne i saglasne iskaze oštećenih i svjedoka M.
C., koji su kategorični u tvrdnji da predhodno nisu imali nikakav sukob sa
okrivljenim, te da nisu napuštali vozilo dok okrivljeni i lica koja su tom
prilikom bili sa njim, nisu napustili lice mjesta, niti su to mogli učiniti,
jer su vrata vozila bila zaglavljena. Pored navedenog, okrivljeni predstavlja
da je udarce zadobio na način što je sa zadnjeg sjedišta, kroz zadnja lijeva
vrata izašao onaj momak C. i odgurnuo ga, usljed čega je pao na koljena, te da
ne zna šta se dalje dešavalo, osim da su ga obojica udarali, a prvi udarac
koji je zadobio u lijevom predjelu glave, iznad uva bio je motkom, a zatim je
zadobio još nekoliko udaraca rukama i nogama, pa imajući u vidu da su se
oštećeni kritičnom prilikom nalazili u vozilu „Pežo 106“, koje je sa dvoje
vrata, kako to navodi oštećena B., a čemu okrivljeni nije prigovorio, to
svjedok C. nije mogao izaći na zadnja lijeva vrata, kako to predstavlja
okrivljeni. Takođe, povrede koje je okrivljeni zadobio kritičnom prilikom u
vidu razderina i manjih oguljotina, koje su detaljno opisane nalazom i
mišljenjem vještaka medicinske struke, a koje je ista utvrdila na osnovu
medicinske dokumentacije na ime okrivljenog, su po nalaženju suda, mogle
nastati i prilikom napada okrivljenog na oštećene, jer navedene povrede
okrivljeni očigledno nije mogao zadobiti onako kako on to predstavlja u svojoj
odbrani, imajući u vidu da se vještak medicinske struke određujući mehanizam
nastanka povreda jasno izjasnila da je povreda- rana razderina u slepoočnom
predjelu najvjerovatnije nastala djelovanjem tvrdog predmeta-motka i sl., dok
su oguljotine u čeonom predjelu i na lijevoj šaci mogle nastati kako
mehanizmom udarca, tako i mehanizmom pada na tvrdu podlogu, pa imajući u vidu
vrstu povreda, razderina i manje oguljotine, to je očigledno da bi usled
dejstva zamahnute motke te više udaraca rukama i nogama od strane odraslog
muškog lica, na način kako to predstavlja okrivljeni, svakako nastale veće
povrede od onih utvrđenih iz medicinske dokumentacije na ime okrivljenog i
nalaza i mišljenja vještaka medicinske struke.
Sud je cijenio i iskaz svjedoka Š. Z. u kojem potvrđuje odbranu okrivljenog pa
navodi da je oštećeni J. provocirao okrivljenog i nju vrijeđao te da se
okrivljeni, nakon što su skupa napustili lice mjesta, sam vratio na parking a
nakon nekih sedam minuta ga je ugledala, kada je bio krvav i takođe je bio
sam, pa sud, imajući u vidu detaljno navedeno utvrđeno činjenično stanje iz
iskaza svjedoka oštećenih i svjedoka C., ovakav iskaz nije prihvatio,
ocijenivši ga kao sračunato dat da olakša položaj okrivljenog u postupku i
učini vjerovatnim njegova odbrana, a ovo posebno kod činjenice da je svjedok
svoj iskaz dala tek na glavnom pretresu, pa je imala vremena da svoj iskaz
upodobi odbrani okrivljenog.
Sud nije prihvatio predlog odbrane za psihijatrijsko vještačenje okrivljenog
radi utvrđivanja stanja svijesti okrivljenog u vrijeme izvršenja krivičnog
djela, smatrajući ga nepotrebnim, a ovo imajući u vidu da je od momenta kada
su okrivljeni i oštećeni A. imali konverzaciju, nakon koje su se okrivljeni i
njegova djevojka Z.udaljili, do momenta kad se okrivljeni ponovo povratio na
lice mjesta prošlo 10-ak minuta, što je nesporno iz odbrane okrivljenog,
iskaza oštećenih i svjedoka, a okrivljeni u svojoj odbrani navodi da se vratio
kako bi se razračunao sa oštećenim, te činjenicu da je za to vrijeme pozvao
tri lica kako bi mu pomogla u napada, sastao se sa njima i vratio kod
oštećenih, to sud nalazi da njegova namjera, svijest i volja ka izvršenju
krivičnog djela nisu ničim dovedeni u sumnju, a sve radnje je okrivljeni
preduzeo sa jasnim ciljem razračunavanja sa oštećenim, kako to sam navodi, i
to sasvim racionalno, pa se ne može govoriti o tome da su te radnje preduzete
u stanju jake razdraženosti, kako to nalazi branilac okrivljenog.
Sud, takođe, nije prihvatio predlog odbrane da se u dopuni dokaznog postupka
pribavi novi izvod iz kaznene evidencije na ime okrivljenog, potkrepljujući
taj predlog činjenicom da je okrivljeni predhodnu kaznu izdržao, pa je
nastupila zakonska rehabilitacija, a ovo iz razloga što je sud činjenicu da je
okrivljeni kaznu izdržao utvrdio iz rješenja Zavoda za izvršenje krivičnih
sankcija od 20.04.2006. godine, a sama činjenica da li je zakonska
rehabilitacija sprovedena u kaznenoj evidenciji ne utiče na drugačije
presuđenje.
Sud je saglasno utvrđenom činjeničnom stanju na glavnom pretresu precizirao
činjenični opis optužbe, navodeći da je okrivljeni kroz polomljeni lijevi
prozor, a ne otvoreni, više puta udarili oštećenog A. J., nalazeći da pri tom
ne dira u identitet optužbe, jer je sud na taj način samo konkretizovao
činjenični opis, ostajući u okviru istog događaja sa onim bitnim činjenicama i
okolnostima koje imaju značaj bitnog elemenata krivičnih djela za koja je
okrivljeni oglašen krivim.
Odlučujući o kazni koju će izreći okrivljenom, sud je u smislu čl.42 st.1
Krivičnog zakonika, cijenio sve okolnosti od uticaja na njen izbor i visinu,
pa je na strani okrivljenog Z. M., kao olakšavajuće okolnosti cijenio
činjenicu da je student, da je nezaposlen i lošeg imovnog stanja, dok je od
otežavajućih okolnosti cijenio činjenicu da je ranije osuđivan, a što je sud
utvrdio iz izvoda iz kaznene evidencije na ime okrivljenog, pri čemu je sud
imao u vidu da se ranija osuda odnosi na krivično djelo koje nije istorodno sa
predmetnim krivičnim djelom. Predhodno navedene olakšavajuće okolnosti na
strani okrivljenog sud je cijenio kao naročito olakšavajuće, pa je okrivljenom
shodno čl. 45 i 46 Krivičnog zakonika, ublažio kazne ispod zakonskog minimuma
i predhodno utvrdio, za krivično djelo nasilničko ponašanje iz čl. 399
Krivičnog zakonika, kaznu zatvora u trajanju od tri mjeseca, a za krivično
djelo teška tjelesna povreda, iz čl. 151 st.1 Krivičnog zakonika, kaznu
zatvora u trajanju od tri mjeseca, pa je primjenom čl. 48 st.2 Krivičnog
zakonika okrivljenog osudio na jedinstvenu kaznu zatvora u trajanju od pet
mjeseci, nalazeći da će se sa ovako izrečenom kaznom na okrivljenog u
dovoljnoj mjeri uticati da ubuduće ne vrši krivična djela, te da će se u
cjelosti ostvariti svrha kažnjavanja iz čl. 32 Krivičnog zakonika, u okviru
opšte svrhe izricanja krivičnih sankcija iz čl. 4 st. 2 Krivičnog zakonika.
Odluka o troškovima krivičnog postupka donijeta je shodno čl.226 i 229
Zakonika o krivičnom postupku, a isti se odnose na na troškove nastale povodom
vještačenja po vještaku medicinske struke u iznosu od 60,50€, te na ime
sudskog paušala u iznosu od 30,00€, koji je odmjeren shodno dužini trajanja
postupka, složenosti predmeta i imovnim prilikama okrivljenog.
Sud je oštećene B. V. i A. J., shodno čl. 239 Zakonika o krivičnom postupku,
radi ostvarivanja imovinsko pravnog zahtjeva uputio na parnični postupak.
Sa izloženog, a u smislu čl. 374 Zakonika o krivičnom postuku, odlučeno je kao
u izreci presude.
OSNOVNI SUD U PODGORICI, dana 03.12.2012. godine
ZAPISNIČAR:
|
S U D I J A:  
---|---  
Danijela Rajković,s.r.
|
Željka Jovović,s.r.  
PRAVNA POUKA:
|
Protiv ove presude dozvoljena je žalba u roku od 15 dana od dana prijema
pismenog otpravka iste, preko ovog suda Višem sudu u Podgorici.
ZTO Danijela Rajković  
ZAPISNIČAR:
|
S U D I J A:  
---|---  
Danijela Rajković
|
Željka Jovović  
DN-a: Po primjerak presude dostaviti:
- ODT Podgorica,
- Okrivljenom, braniocu,
- Oštećenoj po pravosnažnosti,
- A/a.
Postupljeno dana __
Radnik suda ______