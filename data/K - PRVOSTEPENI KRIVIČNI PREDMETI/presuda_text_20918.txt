U IME CRNE GORE
K.br. 669/11
OSNOVNI SUD U NIKŠIĆU, kao prvostepeni krivični, sudija Perović Ivan, uz
sudjelovanje Ćuzović Plane kao zapisničara, odlučujući u krivičnom predmetu
okrivljenog J. M. zbog krivičnog djela iz čl.152 st. 2 u vezi st. 1 KZ, po
optužnom predlogu ODT-a Nikšić Kt.br. 784/11-2 od 28.11.2011.g., nakon
dovršenog glavnog i javnog pretresa, dana 14.02.2013.g., u prisustvu
zastupnika ODT-a I.I. i okrivljenog J. M., donio je i istog dana javno objavio
P R E S U D U
Okrivljeni:
J. M. od oca R., majke S. rođene R..., rodjen ... u N., nastanjen u mjestu
rođenja ul...., crnogorac, učenik, lošeg imovnog stanja, neoženjen, ranije
neosuđivan
Kriv je,
Što je:
Dana 30.09.2011.g. u N. na terasi kafe bara » F...« koji se nalazi u ulici
..., lako tjelesno povrijedio oštećenog M. F., a na način što je oštećenog
udario u predjelu potiljka staklenom čašom, kao sredstvom podobnim da tijelo
teško povrijedi i zdravlje teško naruši, nanoseći mu laku tjelesnu povredu u
vidu krvnog podliva u potiljačnom predjelu poglavine,
čime je učinio krivično djelo laka tjelesna povreda iz čl. 152 st. 2 u vezi
st. 1 Krivičnog zakonika.
Pa sud okrivljenom J. M. primjenom čl. 4 st. 2, čl.42,čl. 52,čl.53 i čl.54
Krivičnog zakonika i čl.374 Zakonika o krivičnom postupku, izriče
USLOVNU OSUDU
Sa kojom mu utvrđuje kaznu zatvora u trajanju od 30 /trideset/ dana pri čemu
se ova kazna neće izvršiti ukoliko okrivljeni u roku od jedne godine po
pravosnažnosti presude ne učini novo krivično djelo.
Obavezuje se okrivljeni da na ime troškova krivičnog postupka plati iznos od
74,00 eura, u roku od 15 dana po pravosnažnosti presude, pod prijetnjom
prinudnog izvršenja na žiro-račun ovoga suda br.832-152-32.
O b r a z l o ž e n j e
ODT iz Nikšića optužnim predlogom Kt.br. 784/11 – 2 stavio je na teret
okrivljenom J. M. izvršenje krivičnog djela iz čl.152 st. 2 u vezi st. 1 KZ,
pa je zastupnik ODT-a I. I. koja je zastupala optužbu na glavnom pretresu
ostala u završnoj riječi pri istoj, predlažući sudu da okrivljenog oglasi
krivim i osudi po zakonu.
Okrivljeni J. M. negirao je u svojoj odbrani izvršenje krivičnog djela,
navodeći da je dana 30.09.2011.g., sa drugom M. S. sjedio u unutrašnjosti
lokala »F...« dok je na terasi sjedio M. F. M. je vičući počeo njega da psuje
a ne može se sjetiti koje mu je tačno riječi upućivao. Prišao je stolu za
kojim je sjedio M.1 / M. mu nije prilazio/ pa je pitao M.1 – u čemu je
problem. M.1 ga je stisnutom pesnicom udario u predjelu grudi i to u trenutku
dok je još uvijek sjedio, a on mu je uzvratio udarcem pesnicom u predjelu
glave. Razmijenili su nekoliko udaraca i sjeća se da ga je M.1 udario pesnicom
u predjelu glave kao i on njega. Nije se javljao ljekaru zbog zadobijenih
povreda. Dakle, M.1 je jedino udarao pesnicama u predjelu lica i nije uzimao
čašu, flašu ili neki drugi predmet. M.1 drugovi koji su sjedjeli za istim
stolom nijesu se miješali u sukob. On je i ranije bio u zavadi sa Mijuškovićem
ali su se nakon ovoga događaja izmirili.
Okrivljeni je u završnoj riječi ostao pri iznijetoj odbrani, ističući da mu je
žao zbog svega što se desilo.
Sud je u dokaznom postupku saslušao svjedoka M. S, na saglasan predlog
stranaka pročitao iskaz oštećenog svjedoka M. F. dat kod ODT-a Nikšić dana
17.11.2011.g. kao i nalaz i mišljenje sudskog vještaka medicinske struke dr.
B. V. od 11.11.2011.g. i pročitao izvod iz kaznene evidencije za okrivljenog.
Oštećeni svjedok M. F. naveo je u svom iskazu pred ODT-om Nikšić da je
kritičnom prilikom sa K. B.; S. V. i izvjesnim P. sjedio na terasi lokala »F«
gledajući prema ulici pa je u jednom trenutku osjetio da ga je neko ko mu je
prišao sa leđa, čašom udario po potiljku te da se čaša slomila i da je
odgurnut sa leđa. Kada se okrenuo, na udaljenosti od oko pola metra do metar,
iza njega je stajao J.M. držeći u ruci ostatak polomljene čaše. U tom trenutku
niko drugi osim J. nije bio u njegovoj neposrednoj blizini. J. je bacio
polomljeno dno od čaše prema njemu ali ga nije pogodio. Kada se okrenuo
osjetio je da zadobija udarac sa
lijeve strane opet sa leđa najvjerovatnije pesnicom. Nije vidio ko ga je
udario a zatim je više lica počelo da prema njemu baca pepeljare, flaše i
čaše, zbog čega se spustio u čučeći položaj držeći ruke preko glave kako bi se
zaštitio. Vidio je J. M. kako najvjerovatnije sa dvije osobe mu prilazi, kako
mu stavljaju jaknu preko glave i svi ga skupa udaraju više puta nogama i
rukama. Otrgao se od njih, utrčao u toalet susjednog lokala i zaključao se a
ona su lica trčala za njim. Pozvao je policiju koja je ubrzo došla na lice
mjesta. Sa J.M. je imao od ranije nesuglasica pa se pridružuje krivičnom
gonjenju protiv istog.
Svjedok M. S. naveo je u svom iskazu da je kritičnom prilikom sa J. M. bio u
unutrašnjosti jednog kafića kada je M. F. koji je sjedio na terasi počeo da ih
provocira, okrećući glavu prema njima i pokazujući im srednji prst. Prišli su
mu pa je M. odjedanput najprije odgurnuo a zatim i stisnutom pesnicom udario
J. M. u predjelu glave. J. je zamahnuo pesnicom i pogodio M. a ne zna gdje
tačno ali zna da ga nije pogodio u predjelu lica. Neki ljudi su se umiješali i
razdvojili ih.
Na osnovu nalaza i mišljenja sudskog vještaka medicinske struke dr B.V. od
11.11.2011.g. koji je prihvaćen kao stručan i objektivan, sud je utvrdio da je
oštećeni M. F. zadobio povrede lake prirode u vidu krvnog podliva u
potiljačnom predjelu poglavine koja je mogla nastati dejstvom tupo tvrde sile
srednjeg do jakog intenziteta djelovanja /udarcem stisnute pesnice, flašom,
drvenom motkom/ i difuznog crvenila kože zadnje strane vrata koja je mogla
nastati stiskom prstiju šake.
Sud nalazi da j je na nesumnjiv način utvrđeno da je okrivljeni J. M. dana
30.09.2011.g. u N. na terasi kafe bara » F« koji se nalazi u ulici..., lako
tjelesno povrijedio oštećenog M. F., a na način što je oštećenog udario u
predjelu potiljka staklenom čašom, kao sredstvom podobnim da tijelo teško
povrijedi i zdravlje teško naruši, nanoseći mu laku tjelesnu povredu u vidu
krvnog podliva u potiljačnom predjelu poglavine, kojim radnjama je ostvario
sva bitna obilježja krivičnog djela laka tjelesna povreda iz čl. 152 st. 2 u
vezi st. 1 KZ.
Sud ne prihvata odbranu okrivljenog J. M. nalazeći da je neosnovana i
sračunato data u pravcu izbjegavanja krivice a takođe sud ne prihvata ni iskaz
svjedoka M. S. za koga zaključuje da je motivisan namjerom pomaganja
okrivljenom u izbjegavanju odgovornosti.
Okrivljeni J. M. i svjedok M. S. ne opisuju kritični događaj na istovjetan
način. Okrivljeni J. M. tvrdi da je provociranje M. F. bilo upravljeno
isključivo prema njemu i sastojalo se u psovkama dok svjedok M. S. navodi da
se oštećeni okretao ka njemu i okrivljenom, pokazujući im srednji prst. Iz
odbrane okrivljenog proizilazi da je samo on prišao oštećenom dok iz
svjedočkog iskaza M. S. proizilazi da su obojica došla do stola na terasi
lokala za kojim je sjedio M.F..
Okrivljeni J. M. i svjedok M. S. ne opisuju istovjetno ni tok fizičkog sukoba
između okrivljenog i oštećenog. Okrivljeni ističe da je uputio oštećenom
pitanje » u čemu je problem » nakon čega je ovaj zadao njemu udarac pesnicom u
grudi pa je on pesnicom udario oštećenog u predjelu glave i zatim su
razmijenili nekoliko udaraca. Međutim, po kazivanju M.S., oštećeni je odgurnuo
okrivljenog / taj pokret okrivljeni i ne spominje/ i udario okrivljenog
stisnutom pesnicom u glavu nakon čega mu je okrivljeni zadao jedan udarac, pa
su se neka lica umiješala i razdvojila ih.
Ono što dodatno opovrgava navode okrivljenog J. M. i svjedoka M. S. jeste
lokalizacija povrede oštećenog. Ako je kako oni tvrde došlo do fizičkog sukoba
između okrivljenog i oštećenog u kome oni jedan drugom zadaju udarce,
nelogično je da M. F. ima povredu u potiljačnom dijelu poglavine jer to
upućuje da je oštećeni leđima okrenut onome ko mu povredu nanosi a iz
kazivanja J. M. i M. S. proizilazilo bi da se J. i M. sukobljavaju neposredno,
licem u lice.
Sud je sa druge strane poklonio vjeru kazivanju svjedoka oštećenog M. F.koji
je jasno naveo da je osjetio kako ga neko ko mu je prišao sa leđa udara čašom
po potiljku a kada se okrenuo vidio je da na pola metra ili metar udaljenosti
od njega stoji okrivljeni J. M. koji je u ruci držao ostatak polomljene čaše,
pa je očigledan zaključak da mu je povredu u predjelu potiljka nanio upravo
okrivljeni a udarac staklenom čašom po ocjeni suda može se podvesti pod
dejstvom tupo tvrde sile srednjeg do jakog intenziteta djelovanja / što je od
strane vještaka navedeno kao uzrok nastanka povrede/.
Kako je okrivljeni bio svjestan da će udarajući staklenom čašom /kao sredstvom
podobnim da tijelo teško povrijedi ili zdravlje teško naruši/ u predjelu glave
oštećenog, istog lako tjelesno povrijediti što je očito i htio opisanim
postupkom, jasno je da je djelovao sa direktnim umišljajem.
Prilikom odlučivanja o krivičnoj sankciji sud je u smislu čl. 42 KZ kao
olakšavajuće okolnosti okrivljenom cijenio njegovu mladost, činjenicu da je
učenik lošeg imovnog stanja, kao i raniju neosuđivanost utvrđenu iz izvoda iz
kaznene evidencije, dok otežavajućih okolnosti nije našao, pa je sa mišljenjem
da okrivljenom nije bilo nužno izricati efektivnu kaznu zatvora, primjenom čl.
53 i 54 KZ istome izrekao uslovnu osudu, utvrđujući mu kaznu zatvora u
trajanju od 30 dana i istovremeno određujući da se ova kazna neće izvršiti
ukoliko okrivljeni u roku od jedne godine po pravosnažnosti presude ne učini
novo krivično djelo, nalazeći da će se u konkretnom slučaju sa uspjehom
ostvariti svrha uslovne osude iz čl. 52 KZ a u okviru opšte svrhe propisivanja
i izricanja krivičnih sankcija iz čl. 4 st. 2 KZ.
Sud je obavezao okrivljenog na plaćanje troškova krivičnog postupka shodno čl.
226 i čl. 229 ZKP-a, u iznosu od 74,00 eura, od čega se iznos od 44,00 eura
odnosi na naknadu vještaku medicinske struke a iznos od 30,00 eura na paušal
srazmjeran složenosti i trajanju krivičnog postupka te imovnim prilikama
okrivljenog.
Iz iznijetih razloga, na osnovu čl.374 ZKP-a odlučeno je kao u izreci presude.
OSNOVNI SUD U NIKŠIĆU, dana 14.02.2013.g.
Zapisničar, S U D I J A,
Ćuzović Plana s.r. Perović Ivan s. r.
ZA TAČNOST OTPRAVKA TVRDI:
radnik suda
PRAVNA POUKA: Protiv ove presude dozvoljena je žalba u roku od 8 dana od dana
prijema iste preko ovog SUDA VIŠEM SUDU PODGORICA.