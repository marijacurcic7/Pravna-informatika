U IME CRNE GORE
K.br. 828/11
OSNOVNI SUD U NIKŠIĆU po sudiji Babović Draganu uz sudjelovanje Krištof Stanke
kao zapisničara, u krivičnom predmetu protiv okrivljenog P. Đ.zbog krivičnog
djela teška tjelesna povreda iz čl. 151 st. 1 KZ, po optužnom predlogu ODT
Nikšić Kt. br. 925/11-2 od 22.12.2011. godine, nakon dovršenog glavnog i
javnog pretresa dana 17.01.2013. godine, u prisustvu zamjenika ODT-a iz
Nikšića Đ. D., oštećenog V. N. i okrivljenog P. Đ., donio je i istog dana
javno objavio
P R E S U D U
Okrivljeni:
P. Đ., JMBG.. , od oca R. i majke Z. rođene..., rođen ... godine u N., sa
prebivalištem u N. ... bb, državljanin C G, neoženjen, radnik, pismen –
završio srednju školu, lošeg imovnog stanja, ranije osuđivan presudom Osnovnog
suda Nikšić K.br. 899/08 od 21. 10. 2009. godine zbog krivičnog djela iz čl.
240 st. 1 tač. 1 KZ – tri mjeseca zatvora,
K r i v j e
Što je:
Dana 17. 11. 2011. godine, oko 21,00 časova, u N., ispred kafe bara „P..“ u
ulici ..., fizički napao oštećenog V.N., na način što ga je glavom udario u
predjelu nosa, kojom prilikom je oštećenom nanio tešku tjelesnu povredu u vidu
preloma nosne kosti sa pomjeranjem koštanih fragmenata,
- čime je učinio krivično djelo teška tjelesna povreda iz čl. 151 st. 1
Krivičnog zakonika.
Pa ga sud za navedeno krivično djelo primjenom čl. 4 st. 2, čl. 32, 36, 42
Krivičnog zakonika i čl. 226, 229 i 374 Zakonika o krivičnom postupku:
OSUĐUJE
Na kaznu zatvora u trajanju od 3 (tri) mjeseca koju je dužan izdržati nakon
pravosnažnosti presude.
Obavezuje se okrivljeni da na ime troškova krivičnog postupka plati iznos od
74,00 € u roku od 15 dana po pravosnažnosti presude pod prijetnjom prinudnog
izvršenja na žiro račun Osnovnog suda u Nikšiću br. 832-152-32.
O b r a z l o ž e nj e
ODT iz Nikšića optužnim predlogom Kt. br. 925/11-2 stavio je na teret
okrivljenom P. Đ. izvršenje krivičnog djela iz čl. 151 st. 1 KZ, pa je
zamjenik ODT-a Đ. D., koji je na glavnom pretresu zastupao optužbu, u završnoj
riječi ostao pri istoj predlažući sudu da okrivljenog oglasi krivim i osudi po
zakonu.
Okrivljeni P. Đ. je u svojoj odbrani naveo da se dana 17.11.2011.godine oko 21
h, nalazio u kafiću „Š...“, sa nekim drugovima i u jednom momentu je vidio
ispred kafića „P..“ neku gužbu pa je primijetio da se tu nalaze i njegovi
drugovi G. R. i V. T., a V. N. je nešto raspravljao sa R. G., tu u njihovoj
blizini je bilo još 15-tak momaka koji su izašli iz lokala „ P..“, pa je on
pomislio da je V. N. napao njegovog druga R., te je prišao V. N. i udario ga
glavom u predjelu lica, tačnije nosa od kojeg udarca je V. pao i počela je da
mu ide krv iz nosa, a on se onda odmakao. On je V. udario nakon što mu je V.
rekao da nema potrebe da se miješa u njihovu raspravu. On je inače sa V. drug
i nakon tog dogadjaja su se izmirili i u dobrim su odnosima. U završnoj riječi
okrivljeni P. DJ. izrazio je kajanje zbog učinjenog djela, što je udario
čovjeka s kojim se druži, jer se radilo o spletu okolnosti na osnovu kojih je
zaključio da će V. napadnuti njegovog druga, pa ga je iz tog razloga i udario,
a zamolio je sud da ga što blaže kazni.
Sud je u dokaznom postupku saslušao svjedoka oštećenog V. N., na saglasan
predlog stranaka pročitao iskaz svjedoka B. R. i nalaz i mišljenje sudskog
vještaka med.struke dr B. V., te pročitao izvod iz KE za okrivljenog izdat od
UP PJ N.
Svjedok oštećeni V. N. naveo je da je dana 17.11.2011.godine oko 21 h sjedio u
kafe baru „ P“ u ul. V...sa društvom u kom se nalazila i B.R. Tom prilikom su
bili malo više popili, pa je on ušao u neku raspravu sa R. G i K. Z., a ne
može se tačno izjasniti o kakvoj raspravi se radilo, pa su zbog te rasprave
izašli ispred lokala u ul. V.. i dok su tu raspravljali njemu je prišao jedan
nepoznati momak, za koga je kasnije saznao da je to P. Dj., koji se zaletio u
njegovom pravcu, a on mu je rekao da se udalji jer s njim nema ništa. U jednom
trenutku P.Dj. mu je prišao i glavom ga jako udario u nos, od kojeg udarca je
on pao na trotoar ul. V.. i počelo mu je jako krvarenje iz nosa. Njegova
drugarica B. R. mu je pomogla da ustane, a kad je vidjela koliko je krvav i
njoj je pozlilo zbog čega je pala u nesvijest. Nije mu jasno zašto ga je P.
Dj. napao i udario ga glavom u nos, kojom prilikom mu je slomio nos, ali je
kasnije saznao da je on drug sa R. G. sa kojim je on raspravljao u vrijeme
kritičnog dogadjaja, pa je vjerovatno da je htio da zaštiti R. od njega, a on
i R. uopšte nijesu došli u ozbiljan sukob. U završnoj riječi naveo je da se ne
pridružuje krivičnom gonjenju protiv okrivljenog i nije istakao imovinsko
pravni zahtjev.
Svjedok B.R. navela je u iskazu datom pred ODT-om Nikšić dana
12.12.2011.godine da je dana 17.11.2011.godine oko 19 h došla u kafe bar „P..“
jer ju je zvao njen drug V. N. da popiju piće. Oko 21 h došlo je do prepirke
izmedju njenog druga V.N. i jednog njoj nepoznatog momka, pa su nakon toga N.
i taj momak izašli iz lokala i tu pred lokalom su nešto raspravljali, u kom
trenutku je V. N. prišao P. Dj. kojeg ona poznaje od ranije i glavom udario N.
u predjelu nosa. Od tog udarca N. je pao na trotoar i krv mu je potekla iz
nosa, a ona mu je pomogla da ustane. Kad je vidjela koliko N. krvari, pozlilo
joj je i onesvijestila se, zbog čega se ne sjeća šta se dalje dešavalo.
Nalazom i mišljenjem sudskog vještaka med.struke dr B.V. od 20.12.2012.godine,
koji je imao u vidu izvještaj ljekara specijaliste hitno prijemne službe Opšte
bolnice Nikšić br. protokola 8934 od 17.11.2011.godine, navedeno je da je kod
V.N. nastupila povreda teške prirode, u vidu krvnog podliva u predjelu korjena
nosa, koja je mogla nastati dejstvo tupo tvrde sile jakog inteziteta
djelovanja kao što je udarac stisnutom pesnicom, glavom, drvenom motkom i
slično, te povreda lake prirode u vidu razderne rane u predjelu desnog lakta.
Dati nalaz i mišljenje na koji stranke nijesu imale primjedbi sud je u
cjelosti prihvatio kao stručan , objektivan i u skladu sa provedenim dokazima.
Imajući u vidu izvedene dokaze, te odbranu okrivljenog sud je nesumnjivo
utvrdio da je okrivljeni P. Dj. dana 17. 11. 2011. godine, oko 21,00 časova, u
N., ispred kafe bara „P..“ u ulici V..., fizički napao oštećenog V.N., na
način što ga je glavom udario u predjelu nosa, kojom prilikom je oštećenom
nanio tešku tjelesnu povredu u vidu preloma nosne kosti sa pomjeranjem
koštanih fragmenata, čime je učinio krivično djelo teška tjelesna povreda iz
čl. 151 st. 1 Krivičnog zakonika.
Naime,iz iskaza svjedoka oštećenog V. N., te iskaza svjedoka B. R. proizilazi
da je okrivljeni P. Dj. prišao oštećenom V. N., dok je V. raspravljao sa
drugim licem, i bez razloga ga udario glavom u predjelu nosa, nanoseći mu
tešku tjelesnu povredu.
Prednje navedeno, ne spori ni okrivljeni P. Dj., navodeći da je mislio da je
oštećeni V. napao njegovog druga, pa je zbog toga i udario oštećenog glavom u
predjelu nosa.
Budući da je okrivljeni bio svjestan da postupajući na prednje opisani način
nanosi drugom licu tešku tjelesnu povredu, što je u konkretnom slučaju i htio,
jasno je da je postupao sa direktnim umišljajem.
Prilikom odlučivanja o krivičnoj sankciji, sud je shodno čl. 42 KZ, kao
olakšavajuće okolnosti okrivljenom cijenio izraženo kajanje, loše imovno
stanje, činjenicu da se oštećeni nije pridružio krivičnom gonjenju, a kao
otežavajuću okolnost raniju osudjivanost utvrdjenu na osnovu izvoda iz KE za
okrivljenog, pa ga je osudio na kaznu zatvora u trajanju od tri mjeseca, koju
je dužan izdržati nakon pravosnažnosti presude, a kojom će se, po uvjerenju
suda, postići svrha kažnjavanja iz čl. 32 KZ, a u okviru opšte svrhe
propisivanja i izricanja krivičnih sankcija iz čl. 4 st. 2 KZ.
Sud je okrivljenog, shodno čl. 226 i 229 ZKP, obavezao na plaćanje troškova
krivičnog postupka u iznosu od 74,00 €, što čini nagrada sudskom vještaku za
urađeni nalaz i mišljenje u iznosu od 44,00 € i sudski paušal u iznosu od
30,00 €, srazmjeran složenosti i trajanu krivičnog postupka i imovnog stanja
okrivljeneg.
Iz iznijetih razloga, na osnovu čl. 374 ZKP, odlučeno je kao u izreci.
OSNOVNI SUD U NIKŠIĆU, dana 17.01. 2013. godine.
Zapisničar,
Krištof Stanka, s.r.
|
SUDIJA,
Babović Dragan, s.r.  
---|---  
Za tačnost otpravki tvrdi i ovjerava: Namještenik suda
PRAVNA POUKA: Protiv ove presude nezadovoljna stranka ima pravo žalbe u roku
od 8 dana, od dana prijema iste, preko ovog suda Višem sudu Podgorici.