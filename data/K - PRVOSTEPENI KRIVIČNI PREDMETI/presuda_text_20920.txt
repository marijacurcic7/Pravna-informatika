U IME CRNE GORE
K.br. 719/11
OSNOVNI SUD U NIKŠIĆU, kao prvostepeni krivični, sudija Perović Ivan, uz
sudjelovanje Ćuzović Plane kao zapisničara, odlučujući u krivičnom predmetu
okrivljenih R. N. i R. N.1 zbog krivičnog djela laka tjelesna povreda iz čl.
152 st. 2 u vezi st. 1 KZ, po optužnom predlogu ODT-a Nikšić Kt.br. 164/11 od
6.12.2011.g. nakon dovršenog glavnog i javnog pretresa dana 28.01.2013.g. u
prisustvu zastupnika ODT-a Đ. R. i okrivljenog R N.1 a u odsustvu uredno
obaviještenog okrivljenog R. N, donio je i istog dana javno objavio
P R E S U D U
Okrivljeni :
R. N. od oca Đ. i majke Z. rodjene.. rodjen ... u N. , nastanjen u mjestu
rodjenja..., državljanin C G, oženjen – otac dvoje djece, automehaničar,
srednjeg imovnog stanja, ranije osudjivan presudom Vojnog suda u Nišu Ik.br.
234/98 od 5.12.1998.g. zbog krivičnog djela iz čl. 217 st. 3 KZ SRJ na kaznu
zatvora od dva mjeseca pri čemu je ova osuda brisana 14.03.2010.g. od strane
Osnovnog suda Nikšić, presudom Osnovnog suda Nikšić K.br. 42/03 od
17.04.2003.g. zbog krivičnog djela iz čl. 37 st. 2 u vezi st. 1 KZ RCG na
kaznu zatvora od 40 dana uslovno na jednu godinu pri čemu je ova osuda brisana
14.03.2010.g. od strane Osnovnog suda Nikšić i presudom Osnovnog suda Nikšić
K.br. 374/09 od 20.11.2009.g. zbog krivičnog djela iz čl. 151st. 1 KZ na kaznu
zatvora od četiri mjeseca,
R. N.1 od oca M. i majke G. rođene F.., rođen ... godine u N., nastanjen u
mjestu rođenja ..., državljanin Crne Gore, pismen – završio SSS, po zanimanju
elektromehaničar, neoženjen, ranije osuđivan presudom Osnovnog suda
Danilovgrad K.br.147/07 od 30. 01. 2008. g. zbog krivičnog djela iz čl. 403
st. 1 KZ na kaznu zatvora od 4 mjeseca - uslovno na dvije godine, presudom
Osnovnog suda Nikšić K.br. 803/05 od 18.03. 2008 g. zbog krivičnog djela iz
čl. 376 st. 3 u vezi st. 1 KZ na kaznu zatvora od 2 mjeseca, presudom Osnovnog
suda Nikšić K.br.374/09 od 20.11.2009. godine zbog krivičnog djela iz čl. 151
st. 1 KZ CG na kaznu zatvora od 4 mjeseca i presudom Osnovnog suda Nikšić
K.br.139/09 od 31.03.2009 g. zbog krivičnog djela iz čl. 339 st. 1 KZ na kaznu
zatvora od 90 dana - uslovno na dvije godine,
Krivi su,
Što su:
U noći 18/19.02.2011.g., u N. u naselju O… ispred porodične kuće okrivljenog
R. N. i to okrivljeni R. N.1 se pri svađi u kojoj je učestvovao zajedno sa
okrivljenim R. N.1 na jednoj strani a sa oštećenim H. Š. i P. I. na drugoj
strani, mašio kuhinjskog noža sredstva podobnog da tijelo teško povrijedi ili
zdravlje teško naruši, kada je držeći taj nož u ruci krenuo u pravcu oštećenog
P. I. nakon čega je okrivljeni R. N. lako tjelesno povrijedio oštećenog H. Š.
na način što ga je predmetnim nožem posjekao u predjelu dlana desne šake, kada
je oštećeni H. Š. zadobio povredu u vidu posjekotine u predjelu dlana desne
šake, nakon čega su okrivljeni R.N. i R. N.1 fizički napali oštećenog H. Š.,
na način što su ga više puta udarili pesnicama i nogama na kojima se nalazila
obuća sa tvrdim đonom po glavi i tijelu, kojom prilikom je H. Š. zadobio laku
tjelesnu povredu u vidu ogoljutine kože u predjelu lijeve ušne školjke i
nagnječenja u predjelu desnog lakta
čime su učinili krivično djelo laka tjelesna povreda iz čl. 152 st. 2 u vezi
st. 1 Krivičnog zakonika
Pa sud primjenom čl.4 st.2, čl.32, čl. 36 i čl.42 Krivičnog zakonika i čl. 374
Zakonika o krivičnom postupku
O S U Đ U J E
Okrivljene R. N. i R. N.1 svakog ponaosob na kazne zatvora u trajanju od po 30
/trideset/ dana koje su kazne okrivljena lica dužna izdržati po pravosnažnosti
presude.
Obavezuju se okrivljeni R. N. i R. N.1 da solidarno na ime troškova krivičnog
postupka plate iznos od 44,00 eura a da svaki ponaosob na ime paušalnih
troškova krivičnog postupka plati iznos od po 30,00 eura, na žiro-račun ovog
suda br. 832-152-32, u roku od 15 dana po pravosnažnosti presude, pod
prijetnjom prinudnog izvršenja.
O b r a z l o ž e nj e
ODT-a iz Nikšića optužnim predlogom Kt.br.164/11 stavio je na teret
okrivljenima R. N. i R. N1. izvršenje krivičnog djela iz čl. 152 st. 2 u vezi
st. 1 KZ, a okrivljenom R. N. i izvršenje krivičnog djela iz čl. 154 KZ, pa je
zamjenik ODT-a S. V. koja je zastupala optužbu na glavnom pretresu, ostala u
završnoj riječi pri optužbi, predlažući sudu da okrivljene oglasi krivim i
osudi po zakonu.
Okrivljeni R.N. negirao je izvršenje krivičnog djela navodeći u svojoj odbrani
pred istražnim sudijom da je u večernjim časovima 18.02.2011.g. bio u kući
svog brata od strica R.N.1 a osim njih dvojice u kući su bili Č. Ž., jedan
momak po imenu I. i H. Š., da su konzumirali alkohol, da je on lično popio
dvije do tri flaše od 0,5 litara piva / i to do dolaska H., I. i Č. /. U toku
večeri normalno su sjedjeli, pričali i pili tako da se nikakav incident u kući
nije dogodio. On i R. N.1 nijesu fizički napadali Š.H. i P. I.a što sve može
potvrditi Č.Ž. H. Š. i P. su kuću R.N.1 napustili oko 20,30 časova a on se
svojoj kući vratio oko 21.00 čas. Istakao je da su H. Š .i P. I. bili te
večeri u vidno alkoholisanom stanju tako da nijesu gotovo znali gdje se nalaze
te da on sam nije imao te večeri u ruci bilo kakav nož pa tako i nije nožem
kretao prema P.I. a nije mu poznato odakle povrede H.Š.
Okrivljeni R. N. naveo je u svojoj odbrani na glavnom pretresu dana
24.09.2012.g. da je kritične večeri možda bilo neke prepirke sa Š. i P. što se
i dešava kada ljudi piju ali nikakvog nasilja nije bilo pa su Š. i P. sasvim
normalno napuštili kuću R. N.1.Kasnije je čuo od jedne osobe čije ime sada ne
zna da je H. Š. pri povratku kući pao niz neku liticu i da se po povratku kući
posjekao nožem. Nije se mogao sjetiti kakvu je obuću imao te noći.
Glavni pretres dana 28.01.2013.g. održan je shodno čl. 457 ZKP-a u odsustvu
uredno obaviještenog R. N. pri čemu je sud našao da prisustvo ovog okrivljenog
koji je prethodno bio saslušan nije nužno zbog čega je i izostalo iznošenje
završene riječi od strane R. N.
Okrivljeni R.N.1 negirao je izvršenje krivičnog djela navodeći u svojoj
odbrani pred istražnim sudijom da je kritične večeri bio u svojoj kući u O…sa
bratom od strica R. N. i drugom Č. Ž. a takođe je došao H. Š. u društvu jedne
njemu nepoznate osobe za koju je kasnije saznao da se zove I. H Š. i I. su
bili u vidno pijanom stanju. Sjedjeli su i razgovarali konzumirajući alkohol
pri čemu on sam nije bio u alkoholisanom stanju tako da je bio svjestan cijele
situacije. U jednom trenutku H. Š. i I. su počeli nešto da se raspravljaju pa
ih je on opomenuo da to ne čine u njegovoj kući, zamolivši ih da napuste kuću,
nakon čega su oni prestali sa raspravom ali su nedugo zatim ponovo počeli da
se raspravljaju a kako ga je uvrijedilo da se takve stvari dešavaju u njegovoj
kući ponovo ih je zamolio da napuste kuću što su oni i učinili. Nije udarao
rukama i nogama H. Š. niti je R. N. u ruci imao bilo kakav nož pa tako i nije
njime kretao prema P. I. a odakle povrede H. Š. njega ne zanima niti mu je
poznato šta su oni radili po napuštanju njegove kuće. Sve ovo može
posvjedočiti Č. Ž.koji je svo vrijeme bio prisutan.
Okrivljeni R. N.1 naveo je u svojoj odbrani na glavnom pretresu da se uopšte
nije svađao kritične noći sa bilo kime, da nije imao raniji sukog sa P. I.
koga i nije poznavao prije te noći. Koliko se sjeća H. Š. nije imao povreda a
možda i jeste ali ih on nije vidio. Osim njih četvorice u kući nije bilo
drugih lica, zapravo dolazio je Č. Ž.ali je odmah kuću napustio kada je vidio
ko sjedi kod njega. P. I. je imao kod sebe nož i pištolj koji nije vadio na
bilo koga ali se jeste hvalio posjedovanjem istih. P. i Š. su donijeli flašu
rakije od koje su popili pola a on im je kazao da nepopijeno nose sa sobom
samo da bi mu napustili kuću. Čim su izašli zaključao je vrata te nije vidio
da se oni međusobno sukobljavaju ispred kuće.
Objašnjavajući razlike u odnosu na ranije kazivanje okrivljeni je naveo da je
tačno da je Č. Ž. vrlo kratko boravio u njegovoj kući – na blic a istražnom
sudiji je drugačije rekao jer je pri davanju iskaza u prethodnom postupku bio
pod dejstvom alkohola.
Okrivljeni je u završnoj riječi ostao pri iznijetoj odbrani ostavljajući
pitanje svoje krivice sudu na ocjenu.
Sud je u dokaznom postupku na saglasan predlog stranaka pročitao iskaze
svjedoka oštećenih H. Š. i P. I. sa glavnog pretresa od 24.09.2012.g. i nalaz
i mišljenje vještaka medicinske struke dr B.V. od 8.11.2011.g. i pročitao
izvode iz kaznene evidencije na ime okrivljenih.
Svjedok oštećeni H. Š. naveo je u svom iskazu pred istražnim sudijom da je
dana 18.02.2011.g. pred samu ponoć sa P.I. bio u kući R. u O.. gdje su bili R.
N.1 i N, da su konzumirali alkohol, da je u jednom momentu došlo do svađe
između njega i P. sa jedne strane i braće R. sa druge strane ali ne zna zbog
čega su se posvađali pa su izašli ispred kuće i svađu nastavili da bi u jednom
momentu R. N. odnekud uzeo kuhinjski nož i njime krenuo put P. I. Vidjevši da
će tim nožem R. N. povrijediti I, on je stao ispred N. i podigao ruku ispred
njega pa ga je N. tada povrijedio nožem u predjelu dlana desne ruke. P. je
pobjegao sa lica mjesta a on mu je kazao da bježi. R. su krenuli da trče za I.
a on je stao ispred njih plašeći se da će ga stići i povrijediti, možda i
ubiti. Tada su njega N.i N.1 fizički napali udarajući ga pesnicama i nogama po
glavi i tijelu ali se nekako iščupao i pobjegao. Otišao je u policiju gdje je
slučaj prijavio a zatim u bolnicu gdje mu je sašivena rana na dlanu desne
ruke.
Svjedok oštećeni H.Š. naveo je u svom iskazu na glavnom pretresu da je
kritične noći bio u kući P. I., da su zajedno konzumirali alkohol kada su
došli R. N.1 i N. tražeći od njih da zajedno pođu u kuću R.i nastave da piju
protiv čega je on bio zbog ranijeg sukoba P. I. sa R. N.1 kada je R. N.1 nakon
rvanja sa P. istome psovao majku, prijetivši mu da će mu platiti kad tad. Po
dolasku u kuću R., R. N .je uzeo kuhinjski nož kojim je rezao pršut a on sam
ga je pržio. Svo to vrijeme konzumirali su alkohol, ali je on predosjećajući
šta će se desiti prosipao rakiju iz čaše. R. N. je u jednom trenutku kazao da
se on ne tuče već kolje. Došlo je do prepirke između R. N.1 i P.I. a N.1je
prilikom te prepirke njemu u jednom trenutku namignuo govoreći mu “ cigane idi
kući “ što je odbio ne želeći da ostavi P.. On se nije svađao sa R. koji su mu
inače pobratimi. R. N.1 je otvorio ulazna vrata i napolje ga izgurao a on je
povikao mali bježi kući pa je P.I. iskočio kroz prozor. Dok je iskakao kroz
prozor oni su ga udarali šakama i nogama a za njim je kroz prozor iskočio R. N
.dok je R. N..1otvorio vrata i izašao vani. Počeli su da tuku P.pa im je on
prišao, kada su mu kazali da se pomakne. N.1 ga je gurnuo a po ustajanju on je
vidio kako R.N. vadi nož i kreće prema P. Stao je ispred P.,podigao ruku
ispred R. N. koji ga je nožem zakačio po dlanu desne ruke. Viknuo je “ bježi I
“ pa je ovaj pobjegao a tada su N. i N.1 počeli njega da tuku nogama i šakama
po glavi i tijelu. Na nogama su imali zimske cipele /jer je bio snijeg sa
tvrdim đonom/. Te noći kada su on i P.I. došli u kuću R. kod njih je sjedio Č.
Ž.ali je odmah otišao.
Objašnjavajući razlike u odnosu na ranije kazivanje svjedok oštećeni je naveo
da je tačno da se lično nije svađao sa R. unutar kuće već je samo sprečavao
njihov sukob sa P., ali nije mogao objasniti zbog čega je drugačije kazivao
istražnom sudiji, te da je tačno da ga je R.N.1 izgurao iz kuće i zatvorio
vrata nakon čega je povikao P. da bježi pa je ovaj htio da iskoči kroz prozor,
ali ni to nije ispričao istražnom sudiji jer je bio uplašen od R. Istakao je
da se pridružuje krivičnom gonjenju protiv okrivljenih.
Svjedok oštećeni P. I. naveo je u svom iskazu pred istražnim sudijom da je
kritične noći bio mortus pijan, da je alkohol konzumirao sa H. Š. kada su kod
njega kući došli braća R.N. i N.1pa su zajedno otišli na piće kod R. dje su
takođe konzumirali alkohol ali se ne može izjasniti šta se tamo dešavalo,
vjerovatno zbog pijanstva. Ničega se ne sjeća i ne zna da li se sa R. svađao,
da li je neko put njega kretao nožem i zamahivao, da li je neko nožem
povrijedio Š. i da li se sa Š. neko svađao.
Svjedok oštećeni P. I. naveo je u svom iskazu na glavnom pretresu, da je
kritične noći u svojoj kući pio sa H. Š. kada su došla braća R. pa su zajedno
otišli u kuću R. gdje su nastavili da piju. Došlo je do neke svađe ali zna da
se on sam ni sa kim nije svađao iako je zadobio povredu te noći /slomljen mu
je zub/ zbog čega nije išao kod doktora i ne želi da tereti bilo koga. Sjeća
se da ga je R.N.1 udario šakom u usta i tako mu je zub polomljen ali nije
vidio da li su R. N.1 i N. imali noževe a iz njihove kuće je pobjegao jer su
napali njega i H. dok je H. ostao pa mu nije poznato da li se on sa njima
tukao. Č. Ž. nije bio prisutan te noći.
Objašnjavajući razlike u odnosu na ranije kazivanje svjedok oštećeni je naveo
da je kod istražnog sudije tvrdio da se ne sjeća ničega od dešavanja iz kuće
R. jer je želio da se sve ovo mirno završi. Istakao je da se ne pridružuje
krivičnom gonjenju protiv okrivljenih.
Na osnovu nalaza i mišljenja sudskog vještaka medicinske struke dr B.V. od
8.11.2011.g. koji je od strane suda prihvaćen kao stručan i objektivan,
utvrđeno je da je Š. H. zadobio povredu lake prirode /u vidu posjekotine u
predjelu dlana desne šake/ koja je mogla nastati dejstvom sječiva mehaničkog
oruđa – nož, lim, staklo kao i povrede lake prirode /oguljotina kože u
predjelu lijeve ušne školjke, nagnječenje u predjelu desnog lakta/ koje su
mogle nastati dejstvom tupo tvrde sile srednjeg intenziteta djelovanja -
udarcem stisnutom pesnicom, glavom, nogom na kojoj je obuća sa tvrdim đonom i
slično.
Sud nalazi da je na nesumnjiv način utvrđeno da su okrivljeni R. N. i R. N.1,
u noći 18/19.02.2011.g., u N. u naselju O… ispred porodične kuće okrivljenog
R. N.1 i to okrivljeni R. N. se pri svađi u kojoj je učestvovao zajedno sa
okrivljenim R. N.1 na jednoj strani a sa oštećenim H. Š. i P. I. na drugoj
strani, mašio kuhinjskog noža sredstva podobnog da tijelo teško povrijedi ili
zdravlje teško naruši, kada je držeći taj nož u ruci krenuo u pravcu oštećenog
P. I. nakon čega je okrivljeni R. N. lako tjelesno povrijedio oštećenog H. Š.
na način što ga je predmetnim nožem posjekao u predjelu dlana desne šake, kada
je oštećeni H. Š. zadobio povredu u vidu posjekotine u predjelu dlana desne
šake, nakon čega su okrivljeni R. N. i R. N.1 fizički napali oštećenog H.Š.,
na način što su ga više puta udarili pesnicama i nogama na kojima se nalazila
obuća sa tvrdim đonom po glavi i tijelu, kojom prilikom je H. Š. zadobio laku
tjelesnu povredu u vidu ogoljutine kože u predjelu lijeve ušne školjke i
nagnječenja u predjelu desnog lakta, kojim radnjama su ostvarili sva bitna
obilježja krivičnog djela laka tjelesna povreda iz čl. 152 st 2 u vezi st. 1
KZ.
Sud ne prihvata odbrane okrivljenih R. N. i R. N.1 nalazeći da su sračunato
date u pravcu izbjegavanja odgovornosti.
Naime, okrivljena lica ne opisuju na istovjetan način dešavanja od kritične
noći. Prema odbrani okrivljenog R.N., Š. H. i P.I. su sasvim uobičajeno
napustili kuću dok okrivljeni R. N.1 tvrdi da je najprije došlo do prepirke
između oštećenih koje je on ubjeđivao da se ne svađaju, pa su oni neko vrijeme
prestali sa verbalnim sukobom ali su ubrzo nastavili sa svađanjem, nakon čega
su na njegovo traženje napuštili kuću.
Naravno, da je bilo navodnog sukoba između H. Š. i P. I.morao bi ga
primijetiti okrivljeni R.N. a u njegovom interesu sasvim sigurno nije da tako
nešto prećuti /štaviše on bi pominjanjem svađe imeđu oštećenih zapravo
sugerisao da su povrede kod H. Š.možda rezultat njegovog sukoba sa P. I. po
odlasku iz kuće R. N.1.
Okrivljeni R. N.1 na glavnom pretresu ističe da je P. I. te noći imao oružje
kod sebe kojim se hvalio ali ne samo što on to nije pominjao na saslušanju kod
istražnog sudije već se na tako nešto nije pozivao ni R. N., pa je jasno da
okrivljeni R. N.1 na ovaj način samo želi da učini vjerovatnim sopstveno
kazivanje da su zapravo samo oštećena lica te noći bila agresivna.
Okrivljeni R.N. navodi na glavnom pretresu da je čuo kako je H. Š. pri
povratku kući pao niz liticu a kasnije se nožem posjekao ali ne može da navede
ime osobe koja mu je te informacije saopštila. Dakle, ime lica koje bi svojim
kazivanjem moglo da potvrdi njegovu odbranu okrivljeni ne zna što sud dovodi
do zaključka kako okrivljeni R. N. paušalno pokušava da obrazloži
samopovređivanjem povredu kod oštećenog H. Š.
Imajući prednje u vidu jasno je da odbranama okrivljenih sud nije mogao
pokloniti vjeru.
Sud je prihvatio u cjelosti iskaz svjedoka oštećenog H. Š. dat istražnom
sudiji jer se ovaj određeno izjasnio kako je u kući R.N.1 došlo do svađe u
kojoj su sa jedne strane učestvovali on i P.A. a sa druge strane braća R.,
kako se svađa nastavila ispred kuće kada je okrivljeni R.N. izvadio nož pri
čemu je on postavio ruku ispred P. I. kako bi spriječio da R. N. nožem
povrijedi P. pa ga je nož posjekao po desnom dlanu, nakon čega je – opet u
namjeri da zaštiti P., stao ispred okrivljenih lica koja su se uputila prema
P. zbog čega su okrivljeni počeli njega da udaraju.
Ovakvi navodi svjedoka oštećenog H. Š. u skladu su sa nalazom i mišljenjem
vještaka medicinske struke dr B. V., što znači da su istim potvrđeni. Naime,
kada svjedok oštećeni H. Š. kaže da ga je okrivljeni R. N. nožem posjekao po
desnom dlanu, lokalizacija jedne povrede kod oštećenog i moguće sredstvo
nanošenja govore u prilog zaključku o istinitosti kazivanja oštećenog / shodno
vještačenju postoji povreda u vidu posjekotine u predjelu dlana desne šake
koja je mogla nastati dejstvom sječiva kao što je nož/ dok postojanje povreda
u vidu oguljotine kože u predjelu lijeve ušne školjke i nagnječenje u predjelu
desnog lakta koje su mogle nastati dejstvom tupo tvrde sile srednjeg
intenziteta djelovanja poput udarca stisnutom pesnicom ili nogom na kojoj je
obuća sa tvrdim đonom /kako je to navedeno medicinskim vještačenjem/ potvrđuje
kazivanje H. Š. da su ga okrivljena lica pesnicama i nogama udarala u predjelu
glave i tijela.
Sud nije prihvatio navode svjedoka oštećenog H. Š. sa glavnog pretresa da se
nije svađao s okrivljenima/iako je istražnom sudiji tvrdio da je došlo do
svađe između njega i P. sa jedne strane te braće R. sa druge strane/ kako nije
bilo svađe ispred kuće R. već je odmah došlo do fizičkog sukoba /iako je
istržanom sudiji tvrdio da se svađa započeta u unutrašnjosti objekta nastavila
ispred istog/ da su okrivljena lica tukla P. I. / što nije pominjao istražnom
sudiji/. Prednje naročito kada se u uzme u obzir da je svjedok oštećeni H. Š.
na glavnom pretresu naveo niz pojedinosti – kako ga je R. N.1 izgurao vani,
kako je P. I.iskočio kroz prozor kao i R. N. dok je R. N.1 otvorio vrata i
izašao napolje što sve nije pominjao istražnom sudiji /a valjda bi logičnije
bilo da se na prvom saslušanju koje je vremenski bliže kritičnom događaju
bolje mogao sjetiti istog/ te kada se uzme u obzir da za izmjene u kazivanju
nije ponudio racionalno objašnjenje.
Sud nije poklonio vjeru iskazu svjedoka oštećenog P.I. koji je na glavnom
pretresu kazivao krajnje konfuzno i nelogično pa je tako naveo da je u kući R.
došlo do neke svađe ali se nije mogao precizno izjasniti između koga izbija
verbalni konflikt, što je po ocjeni suda nemoguće jer je P. I. u istoj
prostoriji sa ostalim licima pa bi tako nešto morao zapaziti. Nadalje ovaj
svjedok ističe kako se on sam nije svađao sa drugim licima ali mu je R. N.1
zadao udarac pesnicom i slomio mu zub a ne logično je da bi ga R. N.1 udarao
ako on na bilo koji način nije sudjelovao u dešavanju u kući izuzimajući
konzumiranje alkohola. Kada se uz prednje ima u vidu da je svjedok oštećeni
istražnom sudiji naveo da se ne sjeća ničega od dešavanja, očito je da njegov
iskaz nije mogao biti od značaja za rješavanje ove pravne stvari.
Sud je stavio van snage odluku o saslušavanju svjedoka Č. Ž. budući da ne samo
da je iskaz oštećenog H. Š. pred istražnim sudijom u potpunosti prihvaćen kao
jasan i određen i u cjelosti potvrđen rezultatima medicinskog vještačenja pa
bi izvođenje drugih dokaza isključivo doprinijelo odugovlačenju postupka već
je i sam R. N.1 na glavnom pretresu istakao da je Č. Ž. vrlo kratko boravio u
njegovoj kući čime se direktno konnfrontirao sopstvenim tvrdnjama iz
prethodnog postupka kao i tvrdnjama R. N. da je Č. Ž. svo vrijeme bio u kući
R.
Kako su okrivljena lica bila svjesna da konzumiranjem alkohola dovode sebe u
stanje u kome mogu atakovati na tjelesni integritet drugih lica pa kako je
očigledno da su okrivljeni na sve to unaprijed pristali, jasno je da su
djelovali sa eventualnim umišljajem.
Sud je iz činjeničnog opisa ispred riječi “ đonom” izostavio riječ “ gumenim”
budući da se na osnovu izvedenih dokaza nije moglo doći do zaključka da su
okrivljena lica na nogama imala obuću sa gumenim đonom.
Sa druge strane okrivljeni se nijesu uopšte mogli izjasniti kakvu su obuću
imali na nogama ali ne samo da je H. Š. na glavnom pretresu tvrdio da su
okrivljeni imali na nogama zimsku obuću sa tvrdim đonom, već je i krajnje
realno /obzirom da se događaj odvija u februaru/ da su okrivljeni zaista imalo
obuću sa tvrdim đonom na nogama.
Sud je cijenio shodno čl.42 KZ sve okolnosti na strani okrivljenih koje utiču
na vrstu i visinu krivične sankcije.
Na strani okrivljenog R. N. sud je kao olakšavajuće okolnosti cijenio
činjenicu da se radi o porodičnom čovjeku - isti je oženjen i otac dvoje
djece, dok je kao otežavajuću okolnost cijenio raniju osuđivanost dok je na
strani okrivljenog R.N.1 kao olakšavajuće okolnosti cijenio činjenicu da se
radi o ocu jednog djeteta, da je isti lošeg imovnog stanja a kao otežavajuću
okolnost cijenio je raniju osuđivanost pa je u konačnom sud okrivljena lica
osudio svakog ponaosob na kaznu zatvora od po 30 dana čime će se po ocjeni
suda ostvariti svrha kažnjavanja iz čl.32 KZ u okviru opšte svrhe propisivanja
i izricanja krivičnih sankcija iz čl.4 st. 2 KZ.
Okrivljenom R.N. optužbom je bilo stavljeno na teret i izvršenje krivičnog
djela ugrožavanje opasnim oruđem pri tuči i svađi iz čl. 154 KZ ali je sud
našao da je radnja izvršenja predmetnog krivičnog djela isključivo
predstavljala prethodni stadijum za dalje postupanje okrivljenog R. N. Naime,
okrivljeni R. N. nije samo pri svađi uzeo nož / mašio se istog / u kom bi
slučaju zaista postojalo krivično djelo iz čl. 154 KZ, već je taj nož i
upotrijebio pokušavajući njime da udari drugo lice te kako je došlo do
upotrebe predmetnog noža, po ocjeni ovoga suda ne može se govoriti o tome da
je postojalo isljučivo mašanje kao zasebno krivično djelo a stav je sudske
prakse i pravne terorije da krivično djelo iz čl. 154 KZ postoji samo u
situaciji kada ne dođe do upotrebe opasnog oruđa ili oružja kojega se
okrivljeni maša. Zbog navedenog sud je mišljenja da su u radnjama okrivljenih
R. N. ostvarena obiležja samo jednog krivičnog djela – krivičnog djela laka
tjelesna povreda iz čl.152 st. 2 u vezi st. 1 KZ pa je sud navedeno lice
oglasio krivim samo za to krivično djelo dok je mašanje ovog okrivljenog za
nož budući da se radi o prividnom realnom sticaju po osnovu supsidijariteta
izgubilo svoju pravnu samostalnost.
Sud je okrivljena lica obavezao shodno čl.226 i čl.229 ZKP-a na plaćanje
solidarnih troškova krivičnog postupka u iznosu od 74,00 eura koji se odnosi
na naknadu vještaku medinske struke a svakoga ponaosob sud je obavezao na
plaćanje paušalnih troškova krivičnog postupka u iznosu od po 30,00 eura
srazmjerno složenosti i trajanju krivičnog postupka, te imovnim prilikama
okrivljenih.
Iz iznijetih razloga, shodno čl. 374 ZKP-a odlučeno je kao u izreci presude.
OSNOVNI SUD U NIKŠIĆU, dana 28.01.2013.godine
Zapisničar, SUDIJA,
Ćuzović Plana s.r. Perović Ivan s. r.
ZA TAČNOST OTPRAVKA TVRDI:
radnik suda
PRAVNA POUKA: Protiv ove presude dozvoljena je žalba u roku od 8 dana
od dana prijema iste preko ovog SUDA VIŠEM SUDU
PODGORICA.