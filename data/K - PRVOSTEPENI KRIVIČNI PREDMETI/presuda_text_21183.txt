K. 72/2012
U IME CRNE GORE
OSNOVNI SUD U CETINJU, kao krivični, po sudiji pojedincu Srđanu Vujoviću, uz
sudjelovanje namještenika suda Adžić Natalije, kao zapisničara, u krivičnom
predmetu optuženog Z. D. iz Cetinja, zbog krivičnog djela skidanje i povreda
službenog pečata i znaka iz člana 381. stav 1. Krivičnog zakonika, odlučujući
o optužnom predlogu Osnovnog Državnog Tužilaštva u Cetinju Kt.br. 84/11 od
28.10.2011. godine, koji je na glavnom pretresu zastupao Đ. M. savjetnik kod
ODT-a u Cetinju, nakon održanog glavnog i javnog pretresa dana 03.10.2012.
godine, u prisustvu zastupnika optužbe i optuženog, donio je dana 10.10.2012.
godine i javno objavio,
PRESUDU
Optuženi Z. D. od oca M. i majke Z. rođene R. rođen ...Peći, sa prebivalištem
u Cetinju, državljanin Crne Gore, po zanimanju tehničar, oženjen, otac dvoje
djece, pismen, sa završenom srednjom školom, vojsku služio 1988. godine u
Nišu, vodi se u vojnoj evidenciji u Budvi, lošeg imovnog stanja.
Kriv je
Što je:
Neutvrđenog dana u vremenskom periodu od 09.03.2009. godine do 03.02.2010.
godine, u zakupljenoj porodičnoj kući lociranoj u naselju .... u Cetinju, sa
električnog brojila marke "Iskra E 52 CD" broj ... skinuo službeni pečat -
elektrodistributivnu plombu oznake "CT ...“ koja je dana 09.03.2009. godine,
prilikom kontrole predmetnog mjernog mjesta bila postavljena od strane
ovlašćenih službenih lica "E. C. G." a.d. Nikšić – E. C. radi osiguranja
tačnosti i ispravnosti mjerenja utrošene električne energije, a što je
ustanovljeno dana 03.02.2010. godine, prilikom izvršene ponovne kontrole tog
mjernog mjesta od strane ovlašćenih službenih lica E. C.
čime je izvršio krivično djelo skidanje i povreda službenog pečata i znaka iz
člana 381. stav 1. Krivičnog zakonika Crne Gore.
Sud optuženom primjenom navedenog zakonskog propisa te člana 4. stav 2, 42,
52, 53, 54. Krivičnog zakonika i člana 229. i 374. Zakonika o krivičnom
postupku, izriče
USLOVNU OSUDU
Kojom mu utvrdjuje kaznu zatvora u trajanju od 30 (trideset) dana i
istovremeno odredjuje da se ova kazna neće izvršiti ako optuženi u roku od 1
(jedne) godine po pravosnažnosti presude ne učini neko novo krivično djelo.
Optuženi se obavezuje da na ime troškova krivičnog postupka plati iznos od
94,25 eura a na ime sudskog paušala iznos od 60,00 eura sve u roku od 15 dana
od dana pravosnažnosti presude.
O b r a z l o ž e nj e
Osnovno Državno Tužilaštvo u Cetinju podnijelo je ovom sudu optužni predlog
Kt.br. 84/11 od 28.10.2011. godine protiv optuženog Z. D. iz Cetinja, zbog
krivičnog djela skidanje i povreda službenog pečata i znaka iz čl. 381.st. 1.
Krivičnog zakonika. U završnoj riječi na glavnom pretresu zastupnik optužbe je
istakao da su, cijeneći provedene dokaze u potpunosti potvrđeni navodi
optužnog predloga te da stoga ostaje pri istom, predlažući sudu da optuženog
oglasi krivim i osudi po zakonu.
Optuženi Z. D. je u odbrani naveo da živi kao podstanar u kući pokojnog Đ. B.
u koju se uselio prije sada već 5 ili 6 godina. Računi za utrošenu struju su
bili enormno visoki pa je išao u Elektrodistribuciju da traži da nešto
preduzmu po pitanju brojila ali oni nijesu ništa preduzeli. To je bio razlog
da ne plaća električnu energiju. Dana 03.02.2010. godine nije bio prisutan
kontroli, nije popisao zapisnik i ne zna što su konstatovali radnici
Elektrodistribucije. Dodao je da on nije skinuo ed plombu i da misli da te
plombe nije bilo ni kad se on sa porodicom doselio u taj stambeni objekat.
Brojilo se inače nalazi u hodniku unutar objekta sa lijeve strane i nije
sprečavao radnike da izvrše mjerenje i kontrolu tog mjernog mjesta.
Na prethodnom glavnom pretresu je ponovio da nije skidao ed plombu te da ne
zna da li je plomba bila postavljena kad se on doselio jer na to nije obraćao
pažnju. Prilikom useljenja nije kontrolisao da li je brojilo ispravno a isto
je dostupno samo njemu i članovima njegove porodice.
Na glavnom pretresu u ponovnom postupku ponovio je da kad se uselio u objekat
nije pregledao električne instalacije i da nije skinuo elektrodistributivnu
plombu jer za to nije imao potrebe. Prisustvovao je kada su radnici
Distribucije vršili očitavanje utrošene energije a nije bio prisutan ni jednom
kada je vršena kontrola mjernog mjesta niti je potpisivao bilo kakve
zapisnike. Predmetno brojilo se nalazi u unutrašnjem dijelu objekta koje on
koristi i to u hodniku sa lijeve strane. U završnoj riječi na glavnom pretresu
je istakao da sa dijelom koje mu se stavlja na teret nema veze zbog čega je
predložio sudu da ga oslobodi od optužbe.
Sud je u dokaznom postupku saslušao punomoćnika oštećene A. R. pročitao
zapisnike o kontroli mjernog mjesta zaveden kod oštećenog pod brojem 1334 od
04.02.2010. godine i 2825 od 10.03.2009. godine, na saglasan predlog stranaka
pročitao iskaze svjedoka P. Č. sa zapisnika pred istražnim sudijom ovog suda
Kri.br. 87/11 od 16.09.2011. godine i od 18.10.2011. godine te iskaz svjedoka
K. V. sa zapisnika pred istražnim sudijom ovog suda Kri.br. 87/11 od
16.09.2011. godine i od 18.10.2011. godine. Sud je odustao od saslušanja
svjedoka K. R. K. N. i I. N. jer se isti nijesu odazvali na uručene im pozive
a provedenim dokazima je predmetna krivična stvar dovoljno razjašnjena pa bi
saslušanje ovih svjedoka vodilo jedino odugovlačenju postupka a ne bi
doprinijelo drugačijem odlučivanju u ovoj krivičnoj stvari. Sud je odustao i
od pribavljanja izvoda iz kaznene evidencije za okrivljenog jer je isti rođen
u Peći - Kosovo, pa kako takav izvod nije pribavljen u toku prethodnog
postupka niti je nadležni pravosudni organ Republike Kosovo do zaključenja
pretresa u ponovljenom postupku odgovorio na zamolnicu ovog suda, pribavljanje
ovog dokaza bi takođe vodilo odugovlačenju postupka.
Zapisnikom o kontroli mjernog mjesta Elektroprivrede Crne Gore. AD Nikšić –
Elektrodistribucija Cetinje koji je zaveden kod oštećenog pod brojem 1334 od
04.02.2010. godine utvrđeno je da je dana 03.02.2010. godine vršena kontrola
mjernog mjesta u kući potrošača Đ. B. i da kod istog na brojilu nije nađena
elektrodistributivna plomba a da je mjerno mjesto bilo ispravno. Kontrolu su
vršili službenici oštećene P. Č. i K. V.. Radi se o električnom brojilu marke
"Iskra" tipa E 52 CD broja ....
Zapisnikom o kontroli mjernog mjesta Elektroprivreda Crne Gore AD Nikšić -
Elektrodistribucija Cetinje koji je zaveden kod oštećenog pod brojem 2825 od
10.03.2009. godine utvrđeno je da je dana 09.03.2009. godine vršena kontrola
mjernog mjesta u kući potrošača Đ. B. kojom prilikom je potrošač bio isključen
na brojilu. Kontrolu su vršili K. N. i I. N. nakon koje kontrole su brojilo
plombirali ED plombom CT.... Radi se o električnom brojilu marke "Iskra" tipa
E 52 CD, broja ....
Ovlašćeni predstavnik oštećene Elektroprivrede Crne Gore AD Nikšić -
Elektrodistribucija Cetinje R. A. je izjavila da se iz baze podataka
Snabdijevanje Cetinje jasno vidi da je u pitanju elektrodistributivna plomba
oznake CT ... koja je postavljena dana 09.03.2009. godine i da se, prema
podacima ovlašćenih radnika koji su vršili kontrolu kod okrivljenog, brojilo
nalazilo na hodniku individualne stambene zgrade sa lijeve strane i da
okrivljeni sam odlučuje da li će i kada dozvoliti mjerenje i kontrolu mjernog
mjesta. Od radnika oštećene K. R. je saznala da se mjerni uređaj nalazio u
verandi i da bi se do istog došlo moralo se proći kroz dvoje vrata i da u
porodičnoj stambenoj zgradi nema drugih stanara osim porodice okrivljenog.
Pridružila se krivičnom gonjenju protiv optuženog Z. D. a imovinsko pravni
zahtjev nije postavila jer oštećena služba nije vršila obračun neovlašćeno
utrošene električne energije.
Svjedok P. Č. je izjavio da je dana 03.02.2010. godine sa kolegom K. V. vršio
kontrolu kod potrošača Z. D. kojom prilikom su ustanovili da nema
elektrodistributivne plombe ali se nije mogao izjasniti o vrsti i oznaci
plombe jer iste nije bilo. Pojasnio je da se brojilo nalazilo sa lijeve strane
u prostoriji stambenog objekta i da je bilo dostupno isključivo okrivljenom Z.
D.
Svjedok K. V. je izjavio da je dana 03.02.2010. godine sa kolegom P. Č. vršio
kontrolu kod potrošača Z. D. kojom prilikom su ustanovili da na brojilu nema
elektrodistributivne plombe i da se ne može izjasniti o vrsti i oznaci plombe
jer iste nije bilo a brojilo nije bilo u ormariću nego na zidu table tako da
prilikom kontrole nijesu od nikoga uzimali ključ od ormarića. Pojasnio je da
se brojilo nalazilo sa lijeve strane u prostoriji stambenog objekta i da je
bilo dostupno isključivo okrivljenom Z. D.
Na osnovu naprijed izložene činjenične gradje, koja proizilazi iz sadržine
dokaza provedenih na glavnom pretresu, ovaj sud je nesumnjivo zaključio da su
se u radnjama optuženog Z. D. stekla sva obilježja bića krivičnog djela
skidanje i povreda službenog pečata i znaka iz člana 381. stav 1. Krivičnog
zakonika a jer je tokom postupka nesumnjivo dokazano da je optuženi
neutvrđenog dana u vremenskom periodu od 09.03.2009. godine do 03.02.2010.
godine, u zakupljenoj porodičnoj kući lociranoj u naselju ... u Cetinju, sa
električnog brojila marke "Iskra E 52 CD" broj ... skinuo službeni pečat -
elektrodistributivnu plombu oznake "CT ..., koja je dana 09.03.2009. godine,
prilikom kontrole predmetnog mjernog mjesta bila postavljena od strane
ovlašćenih službenih lica "Elektroprivrede Crne Gore" a.d. Nikšić -
Elektrodistribucija Cetinje, radi osiguranja tačnosti i ispravnosti mjerenja
utrošene električne energije, a što je ustanovljeno dana 03.02.2010. godine,
prilikom izvršene ponovne kontrole tog mjernog mjesta od strane ovlašćenih
službenih lica Elektrodistribucije Cetinje.
Krivično djelo skidanje i povreda službenog pečata i znaka iz čl. 381 st. 1
Krivičnog zakonika čini onaj ko skine ili povrijedi službeni pečat ili znak
koji je ovlašćeno službeno lice stavilo radi osiguranja predmeta ili
prostorije ili ko, bez skidanja ili povrede pečata uđe u takvu prostoriju ili
otvori predmet na koji je bio stavljen službeni pečat ili znak. Za ovo
krivično djelo je zakonom zaprijećena novčana ili kazana zatvora do jedne
godine.
Sud je razmatrajući provedene dokaze i dovodeći ih u vezu sa odbranom
optuženog utvrdio da je elektrodistributivna plomba oznake CT ... bila
postavljena dana 09.03.2009. godine na električnom brojilu marke "Iskra E 52
CD" broj ... što proizilazi iz pročitanog zapisnika broj 2825 od 10.03.2009.
godine te iskaza ovlašćenog predstavnika oštećene, koja činjenica odbranom
optuženog i drugim dokazima nije dovedena u pitanje. Odbranom optuženog
utvrđeno je da je upravo on bio korisnik tog mjernog mjesta i prije i nakon
tog datuma jer i sam navodi da je u to vrijeme već bio zakupio objekat u kome
se to mjerno mjesto nalazi. Elektrodistributivna plomba se postavlja na
električnim brojilima radi osiguranja da će brojilo uredno i ispravno mjeriti
utrošak električne energije, čime predstavlja službeni pečat koji postavlja
ovlašćeno službeno lice mjesne Elektrodistribucije. Zapisnikom o kontroli
mjernog mjesta od 04.02.2010. godine i jasnim međusobno saglasnim iskazima
svjedoka P. Č. i K. V. je utvrđeno da prilikom kontrole koja je izvršena dana
03.02.2010. godine, na mjernom mjestu koje je koristio optuženi nije bilo
elektrodistributivne plombe koja je prethodno postavljena. Ovo mjerno mjesto
je jedino bilo dostupno optuženom i članovima njegove porodice što potvrđuju
saslušani svjedoci obzirom da navode da se merno mjesto nalazi u hodniku tog
objekta koju okolnost potvrđuje i optuženi. Obzirom da je optuženi u periodu
od 09.03.2009. godine do 03.02.2010. godine bio korisnik tog mjernog mjesta
sud smatra da je isti bio dužan da se uredno stara o brojilu - mjernom mjestu
koje se nalazi u objektu koji on koristi te da je u periodu od skoro godinu
dana mogao primijetiti eventualne nepravilnosti na tom mjernom mjestu i iste
je bio dužan prijaviti nadležnoj Elektrodistribuciji što isti nije učinio.
Odbranu optuženog u dijelu da on nije skinuo elektrodistributivnu plombu, da
takve plombe nije bilo kad se on uselio i da on nije imao potrebe da plombu
skida, sud nije prihvatio jer nema uporište u provedenim dokazima i prednjom
ocjenom dokaza već je naprotiv u suprotnosti sa istima pa je takvu odbranu
cijenio kao isključivo sračunatu na izbjegavanje krivice pogotovo jer optuženi
navodi da su mu računi za električnu energiju bili izuzetno visoki što je
navodno prijavljivao Elektrodistribuciji ali da ista nije ništa učinila zbog
čega je po mišljenju ovog suda upravo imao interese da skine
elektrodistributivnu plombu.
Zbog prednjeg sud smatra da je van razumne sumnje dokazano da je ovdje
optuženi Z. D. izvršio krivično djelo koje mu je stavljeno na teret. Krivično
djelo optuženi je izvršio sa direktnim umišljajem jer je bio svjestan da
skidanjem elektrodistributivne plombe koja je postavljena na brojilu radi
osiguranja da će taj predmet tačno i ispravno mjeriti utrošak električne
energije, čini krivično djelo a i htio je njegovo izvršenje.
Sud je prilikom odlučivanja o vrsti i visini krivične sankcije za optuženog,
imao u vidu sve okolnosti na strani optuženog koje su od uticaja na njen izbor
i visinu u smislu čl. 42 KZ, pa je kao olakšavajuće okolnosti uzeo da je
porodičan čovjek, otac dvoje djece i da je lošeg ekonomskog stanja. Kao
otežavajuću okolnost sud nije cijenio to što se oštećena pridružila krivičnom
gonjenju jer je to stav oštećenog. Kod činjenice da oštećena nije postavila
imovinsko pravni zahtjev i da uz to njen punomoćnik navodi da obračunska
služba oštećene nije ni vršila obračun neovlašćeno utvrošene energije na
predmetnom mjernom mjestu, sud je mišljenja da se zbog neznatnih posljedica
krivičnog djela a cijeneći prednje utvrđene olakšavajuće okolnosti na strani
optuženog, u konkretnom slučaju može očekivati da će se upozorenjem uz
prijetnju kaznom dovoljno uticati na optuženog da ubuduće ne vrši krivična
djela, te da nije nužno da se kazna primijeni radi krivično-pravne zaštite.
Optuženom je odmjerena kazna zatvora u trajanju od 30 dana i istovremeno
izrečeno da se kazna neće primijeniti u slučaju da optuženi u objektivnom roku
od jedne godine ne izvrši neko drugo krivično djelo, sa kojom krivičnom
sankcijom sud smatra da će se u potpunosti ostvariti svrha izricanja ove
krivične sankcije iz čl. 52 KZ u okviru opšte svrhe propisivanja i izricanja
krivičnih sankcija iz čl. 4 st.2 KZ.
Obzirom da je oglašen krivim, optuženi je na osnovu člana 229. stav 1. ZKP-a
obavezan da snosi troškove ovog krivičnog postupka. Troškovi se odnose na ime
plaćene nagrade vještaku elektro struke u iznosu od 94,25 eura te sudskog
paušala od 60,00 eura koji je određen srazmjerno trajanju i složenosti
postupka, pa je optuženi dužan da naknadi ove troškove u roku od 15 dana od
dana pravosnažnosti presude pod prijetnjom prinudnog izvršenja.
Na osnovu svega navedenog, a primjenom čl. 374 ZKP-a, odlučeno je kao u izreci
ove presude.
OSNOVNI SUD U CETINJU
Dana 10.10.2012. godine
ZAPISNIČAR, SUDIJA,
Natalija Adžić Srđan Vujović