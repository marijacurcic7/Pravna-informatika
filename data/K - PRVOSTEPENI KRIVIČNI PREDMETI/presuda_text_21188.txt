K. 78/2012
U IME CRNE GORE
OSNOVNI SUD U CETINJU, kao krivični, po sudiji Srđanu Vujoviću, kao pojedincu,
uz sudjelovanje namještenika suda Adžić Natalije, kao zapisničara, u krivičnom
predmetu optuženog L. Č. iz Cetinja, zbog krivičnog djela krađa iz člana 239.
stav 1. Krivičnog zakonika, odlučujući o optužnom predlogu Osnovnog Državnog
Tužilaštva u Cetinju Kt.br. 75/11 od 03.04.2011. godine, koji je na glavnom
pretresu zastupala S. R. zamjenik ODT-a u Cetinju, nakon održanog glavnog i
javnog pretresa dana 31.07.2012. godine, u prisustvu zastupnika optužbe a u
odsustvu uredno pozvanog okrivljenog, donio je i istog dana javno objavio,
PRESUDU
Optuženi L. Č. od oca M. i majke O. rođene M. rođen ..... godine u Cetinju, sa
prebivalištem u selo B. – opština Cetinje, državljanin Crne Gore, oženjen,
otac troje djece, pismen, sa završenom srednjom školom, nezaposlen, srednjeg
imovnog stanja, osuđivan presudom Opštinskog suda u Cetinju K.br. 72/82 od
04.01.1983. godine, zbog krivičnog djela iz čl. 190. u vezi čl. 185. st.1 KZ
SRCG, na novčanu kaznu u iznosu od 8500 dinara.
Kriv je
Zato što je:
U vremenskom periodu od 17.11.2010. godine do 13.01.2011. godine u stambenom
objektu koji se nalazi u mjestu zv. B. – „Pavlov krš“, opština Cetinje,
vlasništvo L.O. njegove majke, a čiji je on korisnik, u namjeri da sebi
pribavi protivpravnu imovinsku korist u vrijednosti većoj od 150,00 eura,
protivpravno oduzeo i prisvojio električnu energiju, vlasništvo „E. Crne Gore“
AD N. – E. Cetinje, u količini od 4571,59 KWh, ukupne novčane vrijednosti
140,22 €, na način što je elektroinstalaciju u naznačenom stambenom objektu,
direktno priključio na elektrodistributivnu mrežu, bez mjernog uređaja, tako
da se utrošena električna energija, nije mogla registrovati,
čime je izvršio krivično djelo kradja iz čl. 239. st. 1. Krivičnog zakonika.
Sud primjenom navedenog zakonskog propisa te članova 4. stav 2, 42., 52, 53,
54. Kivičnog zakonika i člana 229. i 374. Zakonika o krivičnom postupku,
izriče
USLOVNU OSUDU
Kojom optuženom utvrdjuje kaznu zatvora u trajanju od 30 (trideset) dana i
istovremeno odredjuje da se ova kazna neće izvršiti ako optuženi u roku od 1
(jedne) godine po pravosnažnosti presude ne učini neko novo krivično djelo.
Optuženi se obavezuje da na ime troškova krivičnog postupka plati iznos od
94,25 eura, te na ime sudskog paušala iznos od 30 eura a u roku od 15 dana od
dana pravosnažnosti presude.
O b r a z l o ž e nj e
Osnovno Državno Tužilaštvo u Cetinju podnijelo je ovom sudu optužni predlog
Kt.br. 75/11 od 02.04.2012. godine protiv optuženog L. Č. iz Cetinja, zbog
krivičnog djela kradja iz čl. 239. st. 1. Krivičnog zakonika. U završnoj
riječi na glavnom pretresu zastupnik optužbe je istakao da su, cijeneći
provedene dokaze a prevashodno potpuno i jasno priznanje optuženog koje je u
svemu saglasno ostalim dokazima, u potpunosti potvrđeni navodi optužnog akta
te da stoga ostaje pri istom, predlažući sudu da optuženog oglasi krivim i
osudi po zakonu, uzimajući u obzir sve otežavajuće i olakšavajuće okolnosti
propisane zakonom.
Optuženi L. Č. je u odbrani u cjelosti priznao da je izvršio krivično djelo
koje mu je stavljeno na teret kao i svoju krivicu. Pojasnio je da je tačno da
je korisnik stambenog objekta u mjestu B. i da se neovlašćeno priključio na
Elektodistributivnu mrežu bez mjernog uređaja – brojila i da je tako trošio
struju. Struju je doveo 2005. godine sa još 5-6 domaćinstava i u oktobru
mjesecu 2010. godine se priključio na elektromrežu i koristio struju da bi
izlio ploču površine nekih 30 m2. Naveo je da u tom periodu nije podnosio
nikakve zahtjeve E. Cetinje da mu odobre priključak, ali da je to uradio sada.
U završnoj riječi na glavnom pretresu je istakao da nema više što da doda i da
je svjestan krivičnog djala koje je izvršio kao i posledica i predložio sudu
da ga što blaže kazni.
Shodno čl. 458. st. 2. Zakonika o krivičnom postupku, imajući u vidu potpuno i
jasno priznanje optuženog dato na glavnom pretresu, a koje je u potpunoj
saglasnosti sa činjeničnim stanjem u spisima predmeta i u koje sud nije
posumnjao, na saglasan predlog stranaka, a nakon saslušanja ovlašćenog
predstavnika oštećene A. R. i čitanja izvoda iz kaznene evidencije na ime
okrivljenog br. 02-245/2381 od 12.07.2012. godine, prekinut je dokazni
postupak i prešlo se na izricanje krivične sankcije.
Ovlašćeni predstavnik oštećene E. Cetinje A. R. je navela da je dana
17.11.2010. godine vršena kontrola kod potrošača L. Č. u mjestu B. kada je
utvrđeno da je priključen na elektrodistributivnu mrežu bez mjernog uređaja.
Istakla je da optuženi bio priključen kablom promjera 2 x 16 mm3 i da su
kontrolu izvršili radnici E. Cetinje I.. M. i S. M. o čemu su sačinili
zapisnik br. 14268 od 17.11.2010. godine koji je kod oštećene zaveden
19.11.2010. godine. Na osnovu zapisnika i tako utvrđenog stanja, finansijsko
odjeljenje i odjeljenje kontrole E. Cetinje je izvršilo obračun neovlašćeno
utrošene električne energije u skladu sa važećim Pravilima za snbdijevanje
električnom energijom i to članom 58. i 59. koja pravila su objavljena u „Sl.
listu CG“ br. 59/09. Istakla je da je obračun izvršen na ukupan iznos od
1.385,71 euro. Pridružila se krivičnom gonjenju protiv optuženog dok je u
odnosu na imovinsko pravni zahtjev istakla da je E. Cetinje ovom sudu
podnijela predlog za izvršenje na osnovu vjerodostojne isprave dana
29.12.2010. godine, na iznos od 1.385,71 euro U završnoj riječi na glavnom
pretresu je istakla da se ne slaže sa količinom i novčanom vrijednosti
protivpravno utrošene električne energije već da ostaje pri obračunu koju je
oštećena dostavila uz krivičnu prijavu ali da ne potražuje imovinsko pravni
zahtjev jer je već pred nadležnim sudom pokrenut postupak izvršenja.
Iz izvoda iz kaznene evidencije na ime optuženog br. 02-245/2381 od
12.07.2012. godine se utvrđuje da je optuženi bio osuđen presudom Opštinskog
suda u Cetinju K br. 72/82 od 04.01.1983. godine zbog krivičnog djela iz čl.
190 u vezi čl. 185. st.1 KZSRCG na novčanu kaznu u iznosu od 8500 dinara.
Imajući prednje u vidu, u sklopu sa odbranom optuženog, odnosno njegovim
priznanjem izvršenja krivičnog djela koje je sud cijenio kao istinito,
potpuno, jasno, dato svjesno i dobrovoljno, uz razumijevanje posljedica datog
priznanja, nesumnjivo je utvrđeno da je optuženi L. Č. u vremenskom periodu od
17.11.2010. godine do 13.01.2011. godine u stambenom objektu, koji se nalazi u
mjestu zv. B. – „Pavlov krš“, opština Cetinje, vlasništvo L. O. njegove majke,
a čiji je on korisnik, u namjeri da sebi pribavi protivpravnu imovinsku korist
u vrijednosti većoj od 150,00 eura, protivpravno oduzeo i prisvojio električnu
energiju, vlasništvo „E. Crne Gore“ AD Nikšić – E. Cetinje, u količini od
4571,59 KWh, ukupne novčane vrijednosti 140,22 €, na način što je
elektroinstalaciju u naznačenom stambenom objektu, direktno priključio na
elektrodistributivnu mrežu, bez mjernog uređaja, tako da se utrošena
električna energija, nije mogla registrovati.
Krivično djelo kradja iz čl. 239. st.1 Krivičnog zakonika čini onaj ko tudju
pokretnu stvar oduzme drugom u namjeri da njenim prisvajanjem sebi ili drugom
pribavi protivpravnu imovinsku korist. Namjera okrivljenog po mišljenju ovog
suda nije bila da pribavi malu imovinsku korist bez obzira što je tokom
postupka utvrđeno da je za vrijeme izvršenja krivičnog djela pribavio
imovinsku korist u ukupnoj vrijednosti od 140,22 eura, jer učinilac koji krade
struju tako što se na elektro mrežu priključi bez brojila, ima namjeru da to
čini dok god to bude u mogućnosti.
Sud nalazi da je optuženi imajući u vidu sve okolnosti konkretnog slučaja,
navedeno krivično djelo učinio sa direktnim umišljajem, jer je bio svjestan
svog djela i htio je njegovo izvršenje, a sa namjerom pribavljanja
protivpravne imovinske koristi preko 150,00 eura. Zbog toga se u njegovim
radnjama stiču sva bitna obilježja bića krivičnog djela krađa iz čl. 239 st. 1
Krivičnog zakonika, pa je istog valjalo oglasiti krivim i izreći mu krivičnu
sankciju.
Sud je prilikom odlučivanja o vrsti i visini krivične sankcije za optuženog,
imao u vidu sve okolnosti na strani optuženog koje su od značaja za izbor i
visinu u smislu čl. 42 KZ, pa je od olakšavajućih okolnosti na njegovoj strani
cijenio potpuno priznanje izvršenja krivičnog djela kao i da se radi o
porodičnom čovjeku koji je nezaposlen. Sud kao otežavajuću okolnost nije
cijenio to što je optuženi osuđivan presudom Opštinskog suda u Cetinju K.br.
72/82 od 04.01.1983. godine zbog krivičnog djela iz čl. 190. u vezi čl. 185.
st.1 KZ SRCG, na novčanu kaznu u iznosu od 8.500,00 dinara a ovo jer su u
odnosu na tu osudu nastupile posljedice zakonske rehabilitacije iz člana 119.
stav 2. tačka 3. Krivičnog zakonika a ovo jer je, i u slučaju da predmetna
novčana kazna nije izvršena, nastupila zastarjelost njenog izvršenja u skladu
sa članom 126. stav 1. tačka 6. u vezi člana 128. stav 6. Krivičnog zakonika.
Zbog prednjeg, sud je optuženom izrekao uslovnu osudu kojom mu je utvrdio
kaznu zatvora u visini zakonskog minimuma od 30 (trideset) dana i istovremeno
odredio rok provjeravanja od 1(jedne) godine, odnosno da se utvrdjena kazna
neće izvršiti ako optuženi za vrijeme od 1 godine po pravosnažnosti presude ne
izvrši novo krivično djelo. Sud je našao da se u konkretnom slučaju, a imajući
u vidu naprijed navedene olakšavajuće okolnosti može očekivati da će se
upozorenjem uz prijetnju kaznom uticati na optuženog da ubuduće ne vrši
krivična djela, te da nije nužno da se kazna primijeni radi krivično-pravne
zaštite, pa sud nalazi da će se uslovnom osudom iz izreke ove presude u
potpunosti ostvariti svrha izricanja ove krivične sankcije iz čl. 52 Krivičnog
zakonika u okviru opšte svrhe propisivanja i izricanja krivičnih sankcija iz
čl. 4 st. 2 Krivičnog zakonika.
Odluka o troškovima krivičnog postupka temelji se na odredbi čl. 226. i 229.
ZKP-a, a isti se odnose na ime plaćene nagrade vještaku elektro struke u
iznosu od 94,25 eura, dok je paušal u iznosu od 30,00 eura, srazmjerno
trajanju, složenosti ovog postupka i imovnom stanju optuženog. Navedeni iznos
okrivljeni je dužan platiti u roku od 15 dana od dana pravosnažnosti presude.
Na osnovu svega navedenog, a primjenom čl. 374 ZKP-a, odlučeno je kao u
izreci ove presude.
OSNOVNI SUD U CETINJU
Dana 31.07.2012. godine
ZAPISNIČAR, SUDIJA,
Natalija Adžić Srđan Vujović