U I M E C R N E G O R E
K. br. 383/12
OSNOVNI SUD U NIKŠIĆU kao prvostepeni krivični, sudija Perović Ivan uz
sudjelovanje Ćuzović Plane kao zapisničara, u krivičnom predmetu protiv
okrivljene K. S., zbog krivičnog djela iz člana 384 st.1 KZ, postupajući po
optužnom predlogu ODT-a Nikšić Kt.br.73/12 od 4.04.2012.g., nakon dovršenog
javnog glavnog pretresa dana 18.02.2013. godine u prisustvu zastupnika ODT-a
Đ. R.i okrivljene K. S., donio je i istog dana objavio
P R E S U D U
Okrivljena:
K. S. od oca M. K., majke V. rođene ..., rođena ... u N., nastanjena u N.,
državljanin Crne Gore, završila srednju školu, nezaposlena, lošeg imovnog
stanja, razvedena majka dvoje djece, ranije neosuđivana,
Kriva je
Što je:
Neutvrđenog dana u periodu od 29.11.2011 godine do 2.12.2011 godine u N. u
svom porodičnom stanu koji se nalazi u ulici.., samovlasno pribavila pravo za
koje je smatrala da joj pripada, na način što je, nakon što su dana 29.11.2011
godine ovlašćeni radnici E. N.isključili brojilo broj A10092397 sa nisko-
naponske mreže zbog neplaćenog duga na ime utrošene električne energije, isto
samovlasno priključila na nisko-naponsku mrežu E.N.
- čime je učinila krivično djelo samovlašće iz čl. 384 st. 1 Krivičnog
zakonika.
Pa sud okrivljenoj za navedeno krivično djelo primjenom čl.4 st.2, čl.42,
čl.52, čl.53 i čl.54 Krivičnog zakonika i čl. 374 Zakonika o krivičnom
postupku izriče
USLOVNU OSUDU
Kojom joj utvrđuje kaznu zatvora u trajanju od 30 /trideset/ dana i
istovremeno određuje da se ova kazna neće izvršiti ako okrivljena u roku od 1
/jedne/ godine po pravosnažnosti presude ne učini novo krivično djelo.
Shodno čl. 229 st. 4 Zakonika o krivičnom postupku troškovi krivičnog postupka
padaju na teret budžetskih sredstava suda.
O b r a z l o ž e nj e
ODT iz Nikšića optužnim predlogom Kt.br.73/12 stavio je na teret okrivljenoj
K.S.izvršenje krivičnog djela samovlašće iz čl. 384 st.1 KZ, pa je zastupnik
ODT-a Đ. R. koji je zastupao optužbu na glavnom pretresu, u završnoj riječi
ostao pri optužnom aktu, predlažući sudu da okrivljenu oglasi krivom i osudi
po zakonu.
Okrivljena K. S. negirala je izvršenje krivičnog djela navodeći u svojoj
odbrani da sa dvoje djece stanuje u ulici ... ,da zbog lošeg materijalnog
stanja ne plaća utrošenu električnu energiju tako da dug iznosi 1.700,00 eura.
Tokom 2011 godine dva puta je isključivana struja u njenom stanu, nakon čega
bi otišla u E. i uplatila po 50,00 eura, da bi joj opet bila uključena struja.
Istakla je da većinu vremena provodi kod svoje majke jer je težak bolesnik.
Okrivljena je u završnoj riječi ostala pri iznijetoj odbrani ostavljajući
pitanje svoje krivice sudu na ocjenu.
Sud je u dokaznom postupku saslušao svjedoke N. D. i G. D., pročitao zapisnike
E.N.o izvršenju naloga za obustavu snadbijevanja električnom energijom broj
0002026 od 29.11.2011 godine i broj 0001995 od 2.12.2011. godine i pročitao
izvod iz kaznene evidencije za okrivljenu.
Svjedok N.D. naveo je u svom iskazu da je radnik E. N, da je dana 29.11.2011.
godine sa kolegom G. D.izvršavao poslove isključenja u ulici ... i da su po
nalogu isključili brojilo koje se vodi na okrivljenu i isto plombirali plombom
S13. Dana 2.12.2011. godine sa istim kolegom obilazio je prethodno isključene
potrošače i tom prilikom su na brojilu potrošača K. S. utvrdili da se ista
samovoljno priključila i da je na brojilu skinuta plomba S13 koju su prilikom
prethodne kontrole postavili. Oni nemaju obavezu da obavijeste potrošača o
isključenju niti da podnose zapisnik o isključenju na potpis potrošaču, jer su
potrošači prethodno obaviješteni putem računa koji dobijaju za utrošenu
energiju.
Svjedok G. D.naveo je u svom iskazu da se zbog proteka vremena i obima posla
koji obavlja ne sjeća konkretne kontrole kod okrivljene ali da se njegov
potpis nalazi na zapisnicima o isključenju potrošača, pa u konačnom ostaje pri
konstatacijama sa zapisnika.
Zapisnikom E.N.broj 0002026 od 29.11.2011. godine konstatovano je da je
objekat potrošača K. S. zbog neizmirenog duga za utrošenu električnu energiju
isključen sa elektro mreže na brojilu A10092397 koje je plombirano plombom
S13.
Zapisnikom E.N.broj 0001995 od 2.12.2011 godine konstatovano je da se potrošač
samovoljno priključio na distributivnu mrežu, pa je objekat ponovo isključen
sa elektro mreže i plombiran S13 plombom.
Imajući u vidu sadržinu iskaza saslušanih svjedoka N. D. i G.D., te sadržinu
zapisnika E.N. od 29.11.2011.godine i 2.12.2011.godine, sud je na nesumnjiv
način utvrdio da je okrivljena K. S. neutvrđenog dana u periodu od 29.11.2011.
godine do 2.12.2011. godine u N.u svom porodičnom stanu koji se nalazi u
ulici..., samovlasno pribavila pravo za koje je smatrala da joj pripada, na
način što je, nakon što su dana 29.11.2011. godine ovlašćeni radnici E. N.
isključili brojilo broj A10092397 sa nisko-naponske mreže zbog neplaćenog duga
na ime utrošene električne energije, isto samovlasno priključila na nisko-
naponsku mrežu E. N,, kojim radnjama je ostvarila sva bitna obilježja
krivičnog djela samovlašće iz čl. 384 st. 1 KZ.
Naime, nesporna je činjenica da je objekat okrivljene dana 29.11.2011. godine
isključen sa elektrodistributivne mreže i da je prilikom kontrole ovog
potrošača od strane radnika E. dana 2.12.2011. godine utvrđeno da je isti
objekat samovoljno priključen na nisko - naponsku mrežu E. N, budući da
prednje proizilazi iz kazivanja radnika E. N. N. D. i G. D., te iz sadržine
zapisnika koji su sačinjeni tim prilikama.
Sud nije prihvatio odbranu okrivljene nalazeći da je neosnovana i sračunato
data u pravcu izbjegavanja krivice, budući da upravo okrivljena kao lice lošeg
imovnog stanja koje po sopstvenom priznanju zbog takve materijalne situacije
nije u mogućnosti da redovno plaća utrošenu električnu energiju, posjeduje
pravni interes za obavljanje inkriminisane radnje kako bi obezbijedila
snadbijevanje električnom energijom. Njeni navodi da više vremena provodi kod
svoje majke nikako ne isključuje mogućnost izvršenja radnje predmetnog
krivičnog djela.
Kako je okrivljena bila svjesna da samovoljnim priključenjem svog objekta na
nisko-naponsku mrežu E. N.nakon isključenja sa iste, samovlasno pribavlja
pravo za koje smatra da joj pripada, što je očito i htjela opisanim postupkom
,jasno je da je djelovala sa direktnim umišljajem.
Kako je zastupnik optužbe odustao od predloga da se sasluša predstavnik
oštećene E, čemu se okrivljena nije protivila, sud je donio rješenje da se ne
saslušava navedeno lice budući da izvodjenje tog dokaza ne bi bilo od značaja
za rješavanje ove pravne stvari.
Prilikom odlučivanja o krivičnoj sankciji, sud je shodno čl. 42 KZ kod
okrivljene cijenio kao olakšavajuće okolnosti činjenicu da se radi o
nezaposlenom licu lošeg imovnog stanja, činjenicu da je okrivljena majka dvoje
djece, kao i njenu raniju neosudjivanost utvrđenu na osnovu izvoda iz kaznene
evidencije, dok otežavajućih okolnosti nije našao pa je sud uvjerenja da će se
uslovnom osudom, kojom je okrivljenoj utvrđena kazna zatvora u trajanju od 30
dana koja se neće izvršiti ukoliko okrivljena u roku od 1 godine po
pravosnažnosti presude ne učini novo krivično djelo, postići svrha uslovne
osude iz čl. 52 KZ, a u okviru opšte svrhe propisivanja i izricanja krivičnih
sankcija iz čl. 4 st. 2 KZ.
Sud je shodno čl. 229 st. 4 ZKP-a oslobodio okrivljenu od obaveze plaćanja
troškova krivičnog postupka, nalazeći da bi u suprotnom imajući u vidu da je
riječ o nezaposlenom licu lošeg imovnog stanja, bilo dovedeno u pitanje
izdržavanje okrivljene, te lica koja je po zakonu dužna da izdržava.
Iz iznijetih razloga, na osnovu čl. 374 ZKP-a odlučeno je kao u izreci
presude.
OSNOVNI SUD U NIKŠIĆU, dana 18.02.2013. godine.
Zapisničar, SUDIJA,
Ćuzović Plana s.r. Perović Ivan s.r.
ZA TAČNOST OTPRAVKA TVRDI:
radnik suda
PRAVNA POUKA: Protiv ove presude nezadovoljna stranka ima pravo žalbe
u roku od 8 dana od dana prijema iste preko ovog suda,
VIŠEM SUDU PODGORICA.