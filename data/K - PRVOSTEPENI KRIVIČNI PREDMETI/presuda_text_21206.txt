OSNOVNI SUD U ROŽAJAMA
K.br.215/12.
U IME CRNE GORE
OSNOVNI SUD U ROŽAJAMA i to Predsjednik suda Camić Zahit, kao sudija
pojedinac, sa zapisničarem Burdžović Adisom, odlučujući po optužnom predlogu
Osnovnog Državnog Tužilaštva iz Rožaja Kt.br.255/12. od 21. decembra
2012.godine, protiv okrivljenih F. N. i F. E. iz Rožaja zbog krivičnog djela
laka tjelesna povreda iz čl. 152.st.2. u vezi st. 1. Krivičnog Zakonika i Dž.
A. iz Rožaja zbog krivičnog djela ugrožavanje opasnim orudjem pri tuči i
svadji iz čl. 154. Krivičnog Zakonika, nakon održanog glavnog i javnog
pretresa u prisustvu Osnovnog Državnog Tužioca Kalač Hajrana iz Rožaja, i
okrivljenih dana 24.01.2013. g. donio je i javno objavio
P R E S U D U
Okrivljeni:
1.F. N. JMB 2202987272197, od oca E. i majke N. rodj. N. rodjen
22.02.1987.godine, u Rožajama, gdje i živi, drž. CG, razumije Crnogorski
jezik, a maternji jezik mu je Bosanski, pismen, završio SSS, nezapošljen,
oženjen, otac dvoje djece, siromašnog imovnog stanja, neosudjivan.
2.F. E. JMB 1302993272094, od oca E. i majke N. rodj. N. rodjen
13.02.1993.godine, u Rožajama, gdje i živi, drž. CG, razumije Crnogorski
jezik, a maternji jezik mu je Bosanski, pismen, završio SSS, nezapošljen,
neoženjen, siromašnog imovnog stanja, neosudjivan.
3.DŽ. A. od oca S. i majke N. rodj. D. rodjen 02.05.1993. godine, u Rožajama,
gdje i živi, drž. CG, razumije Crnogorski jezik, a maternji jezik mu je
Bosanski, pismen, završio SSS, nezapošljen, neoženjen, srednjeg imovnog
stanja, osudjivan presudom ovog suda K.br.131/12. od 03.10.2012.godine, zbog
krivičnog djela laka tjelesna povreda iz čl. 152.st.2. u vezi st. 1. u vezi
čl. 23. st.2. Krivičnog Zakonika, kojom mu je izrečena uslovna osuda 60 dana
zatvora uslovno za jednu godinu.
K R I V I S U
Što su:
1.N. F. dana 22.10.2012. godine oko 20,30 h, na autobuskoj stanici u Rožajama
lako tjelesno povrijedio A. Dž.na način što ga je drškom od pištolja sive boje
nepoznate marke i serijskog broja – sredstva podobnog da tijelo teško
povrijedi ili zdravlje teško naruši udario u predjelu glave nanoseći mu laku
tjelesnu povredu u vidu hematoma u predjelu lijevog obraza veličine 3 x 3 cm.
-čime je izvršio krivično djelo laka tjelesna povreda iz čl. 152.st.2. u vezi st.1. Krivičnog Zakonika, 
2.E. F. dana 22.10.2012.godine oko 20,30 h, na autobuskoj stanici u Rožajama
lako tjelesno povrijedio A. Dž. na način što ga je koricama od noža-sredstvom
podobnim da tijelo teško povrijedi ili zdravlje teško naruši udario u predjelu
lijeve šake nanoseći mu laku tjelesnu povredu u vidu oguljotine 0,5 x 0,5 cm,
sa otokom,
-čime je izvršio krivično djelo laka tjelesna povreda iz čl. 152.st.2. u vezi st. 1. Krivičnog Zakonika, 
3.A. DŽ.dana 22.10.2012.godine oko 20,30 h, na autobuskoj stanici u Rožajama
pri svadji sa N. F.koja se sastojala u medjusobnoj verbalnoj prepirci mašio se
sredstva podobnog da tijelo teško povrijedi ili zdravlje teško naruši – ključa
za zavijanje šrafova, na način što je iz svog vozila uzeo ključ i istim
nasrnuo na N. psujući mu majku, sestru i upućujući mu riječi „zabraniću vam da
u grad izlazite“,
-čime je izvršio krivično djelo ugrožavanje opasnim orudjem pri tuči i svadji iz čl. 154. Krivičnog Zakonika.
Pa ima sud na osnovu pomenutih zakonskih propisa, primjenom čl.
4.13.15.32.36.52.53.54. Krivičnog Zakonika, čl. 226. 229. i 374. Zakonika o
Krivičnom Postupku i z r i č e
USLOVNU OSUDU
Kojom im utvrdjuje kaznu zatvora u trajanju od po 3 (tri) mjeseca i
istovremeno odredjuje da se ista neće izvršiti ukoliko osudjeni u roku od
jedne godine, od dana pravnosnažnosti presude ne učine novo krivično djelo.
Obavezuju se okrivljeni da plate na ime troškova krivičnog postupka – paušala
iznos od po 40 eura, a okrivljeni N. i E. F. i na ime troškova krivičnog
postupka iznos od po 33 eura.
U roku od 15 dana po pravnosnažnosti presude.
O b r a z l o ž e n j e
ODT iz Rožaja podnio je optužni predlog Kt.br.255/12. od 21.12.2012.godine,
protiv okrivljenih N. i E. F. iz Rožaja zbog krivičnog djela laka tjelesna
povreda iz čl. 152.st.2. u vezi st. 1. KZ i A. Dž. iz Rožaja zbog krivičnog
djela ugrožavanje opasnim orudjem pri tuči i svadji iz čl. 154.KZ.
Na glavnom pretresu ODT iz Rožaja precizirao je činjenični opis iz optužnog
predloga kao u izreci presude. Istakao je: da je izvedenim dokazima utvrdjeno
da su okrivljeni izvršili krivična djela koja im se optužbom stavljaju na
teret. Predložio je da sud okrivljene za izvršena krivična djela oglasi krivim
i izrekne im uslovnu osudu kojom će im utvrditi kaznu zatvora u trajanju od po
3 mjeseca i istovremeno odrediti da se ista neće izvršiti ukoliko isti u roku
od jedne godine dana ne učine novo krivično djelo.
Na glavnom pretresu okrivljeni N. i E. F. kao i A. Dž. su izjavi li da ne
priznaju izvršenje krivičnog djela koje im se optužbom stavlja na teret, kao
ni krivicu.
Okrivljeni F. N. u svojoj odbrani na zapisniku Ktr. br. 174/12. od
29.11.2012.godine, pred ODT-om u Rožajama je istakao: da je dana
22.10.2012.godine oko 19 h, dobio telefonski poziv od Dž. A. koji mu je
predložio da izadje iz kuće i popričaju. Kada je izašao iz kuće vidio je u
vozilu A. i T. Š. A. ga je pitao ko je prijavio D. M. u policiji i zbog čega
su to uradili. Odgovorio mu je da je on rekao svom bratu E. da D. pijavi u
policiju, jer ga je isti pokušao udariti nožem. A. mu je počeo prijetiti u
vezi toga nakon čega se udaljio od njegove kuće. Oko 20,30 h, sa R. F. bratom
E. i D. R. pošao je R. vozilom do benzinske stanice. Primijetili su iz
suprotnog pravca vozilo koje je blicalo da vozilo zaustave. R. je zaustavio
vozilo i vidio je da je u vozilu A. a pored njega je sjedio Š. T. Adel je R.
kazao da treba da pričaju u vezi nečega i predložio mu da se vide na
autobuskoj stanici. Kada su došli na autobusku stanicu R. je izašao iz vozila
i pošao do A. da nešto razgovaraju. Čuo je da se isti prepiru i da A. R.
naziva pogrdnim riječima. R. je došao do vozila u kojem je sjedio i pozvao ga
da izadje. Kada je izašao iz vozila počela je raspravka izmedju njega i A. u
vezi D. M.. A. je pošao da izadje iz vozila da se sa njim vizički obračuna, te
su se dohvatili za jakne, ali im R. i Š. nijesu dozvolili dase svadjaju. Iz
vozila je izašao E. i D. kada je svadja izmedju njega i A. završena. Ušli su u
vozila i udaljili se sa tog mjesta. Kod sebe nije imao pištolj, niti je bilo
kog udario. Takodje ni njegov brat E. nije imao nož. Dok se prepirao sa A.
vidio je da je isti uzeo ključ za zavijanje šrafova, kojim je nasrtao na
njega, ali ga sa istim nije udario.
Na glavnom pretresu okrivljeni je ponovio na glavnom pretresu s tim što je
dodao kada je A. uzeo ključ iz vozila i pošao put njega izmedju njih su stali
Š., R. i D. i nijesu im dozvolili da se svadjaju. Ne isključuje mogućnost da
je A. udario vratima od vozila kada je isti pokušao da izadje iz vozila. Tada
je vrata odgurnuo od tog vozila te je moguće da je sa istima A. udario.
Izražava kajanje u vezi dogadjaja izmedju njega i A. te je A. predložio da u
ponovo uspostave dobre odnose.
Okrivljeni F. E. u svojoj odbrani na zapisniku Ktr.br.174/12. od
06.12.2012.godine pred ODT-om u Rožajama istakao je: da je dana 22.10.2012.
godine oko 19,00h, Dž. A. pozvao telefonom njegovog brata da izadje iz kuće i
da pričaju. Izašao je sa bratom ispred kuće i tada je primijetio A. u društvu
sa T. Š.. Njegov brat je sa A. raspravljao u vezi neke svadje izmedju njih i
D. M.. A. je psovao njegovog brata u vezi D. M. nakon čega se udaljio od
njihove kuće. Oko 20 h, kod njihove kuće došli su R. F. i D. R. sa kojima su
pošli u vozilu put benzinske stanice. Primijetili su iz suprotnog pravca
vozilo kje je blicalo da se zaustave. Zaustavili su vozilo i primijetio je A.
i Š. Isti su predložili R. da se nadju na autobuskoj stanici. Pošli su u
pravcu autobuske stanice gdje su vozilo zaustavili. R. je izašao iz vozila i
pošao do A. vozila, gdje su počeli da se raspravljaju. Čuo je da je A. R.
upućivao uvredljive riječi. R. je pozvao N. da izadje iz vozila. N. je pošao
prema vozilu A. i izmedju njega i A. je nasrala raspravka. Izašao je sa D. iz
vozila da bi spriječio dalju svadju izmedju A. i N. Vidio je da je A. iz
vozila uzeo ključ za zavijanje šrafova i pošao put N. Pokušali su da spriječe
svadju zajedno sa Š. Nakon toga su se razdvojili. Njegov brat N. nije imao
pištolj niti je on imao britvu, tako da nikog nijesu povrijedili.
Na glavnom pretresu ponovio je iskaz dat pred ODT-om na pomenutom zapisniku s
tim što je dodao da je A.u rukama na autobuskoj stanici imao metalni ključ za
montiranje guma koji je uzeo iz njegovo vozila. Kada je otvorio vrata od
vozila N. je ista odgurnuo od sebe. Nije vidio da li su ta vrata udarila A..
A. nije nanio nikakve povrede nožem, jer isti nije posjedovao. Spreman je da
uspostvi dobre odnose sa A.te izražava kajanje za predmetni dogadjaj.
Okrivljeni Dž. A. u svojoj odbrani istakao je: da je dana 22.10.2012. godine,
bio u vozilu sa Š. i išli su put Berana. Na autobuskoj stanici primijetili su
vozilo iz suprotnog smjera koje mu je davalo znak da vozilo zaustvi. Vozilo je
zaustavio i primijetio je F. R. Prišao je svojim vozilom do R. vozila. R. je
došao do nejga. Spusio je staklo na vratima i sa R. je imao verbalnu prepirku
u vezi D. M. Vidio je da je iz vozila izašao N. koji mu se obratio riječima
„šta ćeš ti, šta se ti miješaš“. Istom je kazao „šta imaš ti sa tim ja pričam
sa R.“ . Iz džepa od jakne desnom rukom izvadio je pištolj sive boje. Kada mu
se približio drškom od tog pištolja udario ga je u predjelu lijevog obraza
nanoseći mu povrede. Vidio je N. brata E. da u ruci drži nož i tim nožem ga je
udario u predjelu lijeve šake, kada je pokušao da blokira udarac. Š. je svo
vrijeme bio u njegovom vozilu. R. ga je pesnicom udario u predjelu glave. N.
ga je zvao da se nadju na zaobilaznici kod mjesta zv. „Zeleni“. Pošao je sa Š.
u policiju i ovo prijavio. Kod sebe nije imao metalni ključ. Pošao je u hitnu
službu radi ljekarskog pregleda. U vozilu nije imao metalni ključ za
montiranje guma i istim nije pošao put N. niti je iz vozila izlazio. Želi da
sa N. i E. uspostavi dobre odnose.
Na glavnom pretresu sud je izveo dokaze: saslušanjem u svojstvu svjedoka R.
D., T. Š., F. R., pročitao izvještaj ljekara za HMP u Rožajama od 22.10.2012.
godine, saslušao u svojstvu sudskog vještaka medicinske struke dr. Cenu
Kajevića i pročitao izvode iz kaznenih evidencija na ime okrivljenih.
Svjedok R. D. na zapisniku Ktr.br.174/12. od 04.12.2012. godine pred ODT-om u
Rožajama istakao je: da je d ana 22.10.2012.godine bio u društvu R., N. i E.
F. Išli su R. vozilom u pravcu autobuske stanice. Vozilo iz suprotnog smjera
je blicalo tražeći da zaustave njihovo vozilo. U tom vozilu je primijetio A. i
Š.. Kada su vozila zaustavili A. je kazao R. da se vide na autobuskoj stanici.
Kada su došli na autobusku stanicu R. je pošao do A. sa kojim je nešto
razgovarao. R. je pozvao N. da izadje iz vozila da razgovara sa A. Čuo je da
se N. i A. nešto raspravljaju. Izašao je sa E. iz vozila i pošao put A. koji
je iz vozila uzeo ključ za zavijanje šrafova psujući N. na istog nasrtao
govoreći mu „zabraniću vam u grad da izlazite“ psujući mu majku i sestru. Sa
E., R. i Š., spriječio je njihovu svadju. N. kod sebe nije imao pištolj, a E.
nije imao nož. Nije primijetio da je A. imao povrede kao ni to da ga je neko
udario.
Na glavnom pretresu ponovio je iskaz dat na pomenutom zapisniku s tim što je
dodao da je vidio kada je A. dok se svadjao sa N. iz vozila uzeo metalni ključ
za montiranje guma i pošao put N.. Nije vidio da su N. i E. u rukama imali
bilo kakav predmet.
Svjedok T. Š. na zapisniku Ktr. br.174/12. od 04.12.2012.godine pred ODT-om u
Rožajama istakao je: da je dana 22.10.2012.godine bio u vozilu sa A. Dž. Išli
su u pravcu benzinske stanice. Na autobuskoj stanici su primijetili vozilo iz
suprotnog smjera koje im je blicalao da vozilo zaustave. Kada su vozilo
zaustavili, vidio je da je iz tog vozila izašao R. i došao do A. izmedju kojih
je nastala verbalna prepirka u vezi D. M.. Iz tog vozila je vidio da je izašao
i N. koji je došao do njihovog vozila i iz jakne je izvadio pištolj sive boje,
isti repertirao i usmjerio put A.. Čuo je da A. psuje majku. Vidio je kada je
koricama od pištolja A. udario u predjelu lijevog obraza. Kada je iz vozila
izašao N. brat E. i došao do njihovog vozila u rukama je držao nož kojim je
udario A. u predjelu lijeve šake, kada je isti pokušao da taj udarac blokira.
A. je pokušao da otvori vrata od vozila i tada ga je R. pesnicom udario u
predjelu glave. Vidio je u toj blizini i R. D. i druga lica. Neko je otvorio
vrata vozila u kojem je sjedio, stavio mu kapu od jakne na glavu i više puta
ga udario pesnicama. Nije vidio ko je to uradio, a od tih udaraca nije imao
povrede. Nermin ih je pozvao da se vide na zaobilaznici da bi se ponovo tukli.
Sa A. je pošao u policiju i ovo prijavio. Primijetio je kod A. povrede u
predjelu glave i ruke, pa su pošli u HMP u Rožajama. Nije vidio da se A. mašio
bilo kakvog ključa u pravcu F..
Na glavnom pretresu u svemu je ponovio iskaz dat na pomenutom zapisniku s tim
što je dodao da A. nije mogao da izadje iz njihovog vozila. Vidio je kada je
A. udaren s nožem u predjelu lijeve šake, da se desnom rukom dohvatio za šaku.
Svjedok F. R. na glavnom pretresu Ktr.br.174/12. od 29.11.2012.godine pred
ODT-om u Rožajama istakao je: da je dana 22.10.2012.godine bio u društvu sa
N., E. F. i R. D.. Išli su njegovim vozilom kojim je on upravljao. Iz
suprotnog smejra naišlo je vozilo marke „Audi“ koje im je blicalo da se
zaustave. Kada je vozilo zaustavio vidio je A. Dž. i Š. T.. A. mu je predložio
da se vide na autobuskoj stanici. Kada su došli na autobusku stanicu vozilo je
zaustavio i pošao do A. vozila. A. ga je pitao zbog čega su prijavili D. M.
koji se svadjao sa E. F.. Kazao mu je da on to nije uradio i izmedju njih je
nastala verbalna prepirka. Iz vozila je izašao N. koji je sa A. počeo da
raspravlja, pa su se u jednom momentu dohvatili za jakne. Sa Š. je stao
izmedju njih i nijesu im dozvolili svadju. A. nije udario, kao ni N., koji kod
sebe nije imao pištolj.
Na glavnom pretresu ponovio je iskaz dat na pomenutom zapisniku, s tim što je
dodao: kada je prišao do A. vozila staklo na vratima je bilo spušteno, a A. je
bio u vozilu. Pozvao je N. da izadje iz vozila kada mu je A. kazao da mu je N.
rekao da je on prijavio D. N. je kazao da se vidi da A. i da njega u vezi toga
ne pitaju. Došlo je do rasprave izmedju A. i N. Kod njih je došao i E. Vidio
je kada je A. pokušao da izadje iz vozila, ali mu nijesu dozvolili da vrata
otvori. Vidio je da u rukama ima jedna metalni ključ, koji mu je Š. uzeo iz
ruku, kada je izašao iz vozila. Nije vidio da su E. i N. u rukama imali neki
predmet, niti da su bilo čime udarili A.
Sudski vještak medicinske struke dr. Cena Kajević je istakao: da je u
medicinskoj dokumentaciji izvještaju ljekara HMP u Rožajama, broj protokola
9822/12. od 22.10.2012.godine za Dž. A. konstatovano da je imao krvni podliv u
predjelu lijevog obraza trouglastog oblika, pravilnih ivica, veličine 3 x 3
cm, kao i oguljotinu u predjelu lijeve šake – palca veličine 0,5 x 0,5 cm, sa
otokom. Da se radi o lakim tjelesnim povredama. Da je povreda krvni podliv u
predjelu obraza mogla nastati udarom tupo tvrdog predmeta dok je povreda u
predjelu lijeve šake – palca u vidu oguljotine sa otokom mogla nastati udarom
predmeta tupih ivica.
Sud je cijeneći iskaze okrivljenih i izvedene dokaze pojedinačno i u vezi sa
ostalim izvedenim dokazima te je na osnovu takve ocjene utvrdio činjenično
stanje opisano u izreci presude.
Iz iskaza okrivljenih N. i E. se vidi da su oni pomenutog dana imali susret sa
okrivljenim A. na autobuskoj stanici u Rožajama. Da su tog dana bili u vozilu
sa kojim je upravljao F.R.a u njihovom društvu je bio i D. R., dok je u vozilu
sa A. bio T. Š.. Da su tom prilikom N. i A. raspravljali u vezi M. D.. Iz
njihovog vozila je na autobuskoj stanici prvo izašao R., koji je razgovarao sa
A., koji je bio u vozilu, a da je nakon toga iz vozila izašao N., koji je
počeo sa A. da raspravlja u vezi D.. Da je A. u raspravi sa Nerminom se mašio
metalnog ključa za zavijane šrafova, a da su izmedju njih tada stali R., Š. i
D., koji im nijesu dozvolili dalju svadju. U ovom dijelu njihove iskaze sud je
prihvatio i uzeo kao dokaz jer su potvrdjeni iskazima svjedoka Danila, Rijada,
a u odlučnim činjenicama i sa iskazom okrivljenog A.. Medjutim, njihove iskaze
u dijelu koji se odnosi da N. nije imao poštolj, a E. nož, te da sa istim
nijesu udarili A. kao i to da je N. vratima od A. vozila kad je pokušao da iz
stog izađe udario, sud je ocijenio smišljenim i u tom pravcu usmereni ka
izbjegavanju krivičnopravne odgovornosti i kao takvi su suprotni iskazu
svjedoka Š. i iskazu okrivljenog A..
Iz iskaza okrivljenog A. proizilazi da se on pomenutog dana sreo sa
okrivljenim N. i E. na autobuskoj stanici u Rožajama. On je bio u društvu sa Š
u njegovom vozilu sa kojim je upravljao. Okrivljeni N. i E. su bili u vozilu
R. koji je vozilom upravljao. Kada su vozila zaustavili iz vozila je izašao R.
i prišao do njega dok je sjedio u vozilu i počeli su se raspravljati u vezi D.
M. Do njih je došao N. izlazeći iz vozila R.. Vidio je da desnom rukom iz
džepa jakne vadi pištolj sive boje koji je držao u desnoj ruci. Izmedju njih
je nastao verbalni duel. Kada je prišao do vozila pošto je staklo na vratima
bilo spušteno sa tim pištoljem ga je udario u predjelu obraza. Vidio je kada
je iz vozila izašao i E., držeći u rukama nož, te kada je prišao do vozila tim
nožem je pošao da ga udari. Podigao je lijevu ruku da se zaštiti i tada je
zadobio udarac u predjelu šake od tog noža. Izmedju njih su stali prisutni
koji su se našli na tom mjestu i nijesu im dozvolili dalju svadju. Imao je
povredu u predjelu obraza i lijeve šake, zbog čega se javio u HMP Rožaje. U
ovom dijelu sud je njegov iskaz prihvatio i isti uzeo kao dokaz jer je
potvrdjen iskazom svjedoka Š.kao i sa iskazima okrivljenih N. i E. u dijelu u
kojem je sud njihove iskaze prihvatio. Medjutim, iskaz okrivljenog u dijelu
koji se odnosi da se prilikom verbalnog duela sa N. nije mašio metalnog
ključa, te i da nije izlazio iz vozila sud nije mogao prihvatiti jer je njegov
iskaz u ovom dijelu usmjeren ka izbjegavanju krivičo pravne odgovornosti i
suprotan je iskazima svjedoka D.R. i iskazima okrivljenih N. i E.
Iz iskaza svjedoka D. se vidi da je on pomenutog dana bio u društvu sa N., E.
i R.. Da su vozilo kojim je upravljao R. zaustavili na autobuskoj stanici gdje
je došao i A. vozilom kojim je upravljao, a u kojem je bio i svjedok Š.Iz
vozila je izašao R. i pošao do A. sa kojim je nešto pričao, a nakon toga je iz
vozila izašao N. koj ise počeo raspravljati sa A.Izašao je sa E. iz vozila i
pošli su put A. vozila. Vidio je kada je A. iz vozila uzeo ključ za zavijanje
šrafova psujući N. Stao je izmedju N. i A. sa R. i Š. i nijesu im dozvolili
dalju svadju. Njegov iskaz u ovom dijelu sud je prihvatio jer je saglasan sa
iskazima okrivljenih, iskazom svjedoka R. i Š.. Medjutim, njegov iskaz u
dijelu koji se odnosi da N. i E. nijesu imali nikakav predmet u rukama, te i
da nije vidio da je neko od njih udario A.sud nije mogao prihvatiti jer je
isti u ovom dijelu usmjeren da pomogne okrivljenom N. i E. u izbjegavanju
krivičnopravne odgovornosti.
Iz iskaza svjedoka R. se vidi: da je on pomenutog dana bio u društvu sa N.E. i
D. Išli su njegovim vozilom kojim je upravljao. Na autobuskoj stanici su se
sreli sa A. gdje su vozila zaustavili. Kada je izašao iz vozila pošao je do A.
koji je sjedio u vozilu i sa njim je raspravljao u vezi D. M.. Pozvao je iz
vozila N. koji je izašao i počeo je sa A. da se rasprvlja u vezi D. Sa Š. je
stao izmedju njih i nije im dozvolio dalju svadju. Vidio je kada je A. iz
vozila uzeo metalni ključ dok se raspravljao sa N.. Da je do vozila prišao i
E.. Njegov iskaz u ovom dijelu sud je prihvatio jer je saglasan sa iskazom
svjedoka D.Š., kao i sa iskazima okrivljenih u dijelu koji je sud prihvatio.
Medjutim, njegov iskaz u dijelu koji se odnosi da N. i E. nijesu imali u
rukama neki predmet te i da nije vidio da su isti udarili A. kao i da A.
nijesu dozvolili da izadje iz vozila gurajući vrata od vozila kada je ista
pokušao da otvori, sud nije mogao prihvatiti jer je isti u ovom dijelu
usmjeren da pomogne N. i E. u izbjegavanju krivičnopravne odgovornosti.
Iz iskaza svjedoka Š. proizilazi da je on pomenutog dana bio u društvu sa A. u
vozilu kojim je upravljao A.. Da su se na autobuskoj stanici sreli sa
okrivljenima N. i E.koji su bili u vozilu sa R. i D.. Da je R. došao do
njihovog vozila i počeo se raspravljati sa A. koji je sjedio u vozilu. Vidio
je da je do njihovog vozila došao N. koji se počeo raspravljati sa A. Takodje
je vidio kada je N. iz džepa od jakne izvadio pištolj sive boje i kada je
prišao do A. istim ga udario u pedjelu lica. Do vozila je došao i E. koji je u
rukama imao nož i kada je prišao do A. tim nožem ga je udario po lijevoj ruci
u momentu kada je A. pokušao da taj udarac blokira. Da je sa A. pošao u
policiju i ovo prijavili. Vidio je da A. ima povrede u predjelu lica i lijeve
šake. Njegov iskaz sud je u ovom dijelu prihvatio jer je saglasan sa iskazom
A. u dijelu iskaza koji je sud prihvatio. Medjutim, njegov iskaz u dijelu koji
se odnosi da A. nije u rukama imao metalni ključ dok je imao verbalni duel sa
Nerminom sud nije mogao prihvatiti jer je isti u tom dijelu usmjeren da A.
pomogne u izbjegavanju krivičnopravne odgovornosti i suprotan je isazu
svjedoka D.R., te i iskazu okrivljenih N. i E. u dijelu koje je sud prihvatio.
Sud je nalaz i mišljenje sudskog vještaka meidicinske struke dr. Cene Kajevića
prihvatio kao stručan, objektivan, jer je dat na osnovu meidicinske
dokumetnacije koja se odnosi za povrede koje su konstatovane prilikom pregleda
kod Dž. A.. Opisane povrede sud je našao da se i pravno kvalifikuju kao lake
tjelesne povrede, a koje su nanijete u predjelu lijevog obraza udarcem sa
drškom od pištolja, a u predjelu lijeve šake udarcem koricama od noža kao
sredstvima koja su podobna da tijelo teško povrijede ili zdravlje teško
naruše.
Pravnom ocjenom utvrdjenog činjeničnog stanja, sud je našao da su u radnjama
okrivljenih N. i E. sadržani svi bitni elementi krivičnog djela laka tjelesna
povreda iz čl. 152.st.2. u vezi st. 1. KZ, a u radnjama okrivljenog A. svi
bitni elementi krivičnog djela ugrožavanje opasnim orudjem pri tuči i svadji
iz čl. 154. KZ. Naime, okrivljeni N. i E. pomenutog dana su lako tjelesno
povrijedili Dž. A. na način što ga je N. držeći u ruci pištolj sive boje
nepoznate marke i serijskog broja udario u predjelu lijevog obraza nanoseći mu
laku tjelesnu povredu u vidu hematoma veličine 3 x 3 cm, a okrivljeni E. sa
drškom od noža istog udario u predjelu lijeve šake nanoseći mu laku tjelesnu
povredu u vidu oguljotine 0,5 x 0,5 cm sa otokom. Da su ove povrede nanijete
sredstvima koja su podobna da tijelo teško povrijedi i zdravlje teško naruši.
Okrivljeni A. je pomenutog dana u svadji sa okrivljenim N. koja se sastojala u
medjusobnoj verbalnoj prepirci mašio se sredstva podobnog da tjelo teško
povrijedi i zdravlje teško naruši i to ključa za zavijanje šrafova.
Cijeneći psihički odnos okrivljenih prema izvršenim krivičnim djelima sud je
našao da su isti u konkretnom slučaju postupali sa direktnim umišljajem, jer
su N. i E. bili svjesni da postupajući na opisani način prema A. istom mogu
nanijeti povrede, te su na to i pristali, a okrivljeni A. je bio svjestan da
se u svadji sa N. mašio pomenutog ključa kao podbnog sredstva da tijelo može
teško povrijediti ili zdravlje teško narušiti, te je na to i pristao.
Za izvršena krivična djela sud je okrivljene oglasio krivim pošto je našao da
nema elemenata koji bi isključivali njihovu krivičnopravnu odgovornost i
izrekao im uslovne osude utvrdjujući im pri tom kaznu zatvora u trajanju od po
3 mjeseca i istovremeno odredjujući da se ista neće izvršiti ukoliko isti u
roku od jedne godine ne učine novo krivično djelo.
Prilikom izricanja uslovne osude kao mjere upozorenja okrivljenima za izvršena
krivična djela sud je imao u vidu stepen nastupjelih posledica, okolnosti pod
kojima su izvršili ova krivična djela, ličnosti izvršilaca istih, njihovu
životnu dob, da N. i E. do sada nijesu osudjivani, njihovu spremnost da
medjusobno uspostave dobre odnose, njihove lične, porodične i materijalne
prilike, pa im je sud u tom smislu vodeći računa o svrsi uslovne osude u
okviru opšte svrhe krivičnih sankcija izrekao uslovnu osudu ubijedjen da će se
upozorenjem uz prijetnju kaznom dovoljno uticati na iste da više ne vrše
krivična djela.
U smislu čl. 226. i 229. ZKP sud je obavezao okrivljene da plate na ime
troškova krivičnog postupka – paušala iznos od po 40 eura, a ovo imajući u
vidu trajanje i složenost krivičnog postupka, a okrivljene N. i E. da plate i
na ime troškova krivičnog postupka iznos od po 33 eura, a koji troškovi se
odnose na ime naknade za dati nalaz i mišljenje od strane vještaka medicinske
struke.
OSNOVNI SUD U ROŽAJAMA, dana 24.01.2013.godine.
ZAPISNIČAR PREDSJEDNIK SUDA
Burdžović Adisa s.r. Camić Zahit s.r.
PRAVNA POUKA: Protiv ove presude može se izjaviti
žalba u roku od 8 dana od dana prijema iste i to Višem
sudu u Bijelom Polju, a preko ovog suda.