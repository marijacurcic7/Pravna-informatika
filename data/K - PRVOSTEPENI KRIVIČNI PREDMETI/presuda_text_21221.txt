OSNOVNI SUD U ROŽAJAMA
K.br.217/12.
U IME CRNE GORE
OSNOVNI SUD U ROŽAJAMA i to Predsjednik suda Camić Zahit, kao sudija
pojedinac, sa zapisničarem Burdžović Adisom, odlučujući po optužnom predlogu
Osnovnog Državnog Tužilaštva iz Rožaja Kt.br. 260/12. od 26. decembra
2012.godine, protiv okrivljenog K. S. iz Rožaja zbog krivičnog djela
ugrožavanje sigurnosti iz čl. 168.st.1. Krivičnog Zakonika, nakon održanog
glavnog i javnog pretresa u prisustvu Zamjenika Osnovnog Državnog Tužioca
Selmanović Armina iz Rožaja, oštećenog K. E. i orkivljenog dana
18.3.2013.godine donio je i javno objavio
P R E S U D U
Okrivljeni K. S., JMB 0505975272014, od oca Š. i majke M., rodj. M., rodjen,
05.05.1975. godine, u s. Kalače, opština Rožaje, gdje i živi ,drž. CG,
razumije Crnogorski jezik, koji mu je i maternji jezik, završio četiri razreda
osnovne škole, nezapošljen, neoženjen, siromašnog imovnog stanja, osudjivan,
presudama ovog suda i to: K.br.359/98. od 12.02.1999. g. zbog krivičnog djela
iz čl. 39. KZ RCG na novčanu kaznu u iznosu od 1.000 dinara, K.br.47/01. od
26.01.2001. godine zbog krivičnog djela iz čl. 136.st.1. KZ RCG 30 dana
zatvora uslovno za 1 godinu, K.br.11/05. od 23.02.2005.godine, zbog krivičnog
djela iz čl. 152.st.2. u vezi st.1. KZ RCG na kaznu zatvora u trajanju od 30
dana, K.br.124/07. od 11.6.2007.godine, zbog krivičnog djela iz čl. 220.st.1.
KZ na novčanu kaznu u iznosu od 600 eura, K.br.130/08. od 16.6.2008.godine,
zbog krivičnog djela iz čl. 152.st.2. u vezi st.1. KZ CG na kaznu zatvora u
trajanju od 60 dana, K.br.166/09. od 15.10.2009. godine, zbog krivičnog djela
iz čl. 152.st.2. u vezi st.1. KZ CG na kaznu zatvora u trajanju od 30 dana,
K.br.254/09. od 08.12.2009.godine, zbog krivičnog djela iz čl. 168.st.1. KZ CG
na novčanu kaznu u iznosu od 600 eura i K.br.54/11. od 27.4.2011.godine zbog
krivičnog djela iz čl. 154. KZ CG na novčanu kaznu u iznosu od 400 eura.
K R I V J E
Što je:
Dana 16.12.2012. godine, oko 08,34 h, u selu Kalače, opština Rožaje, ugrozio
sigurnost E. K., prijetnjom da će napasti na njegov život ili tijelo, na način
što je posredno sa broja telefona 069/247-013 pozvao E. K. na broj telefona
067/551-678 i uputio mu riječi: „ja ne znam više šta da radim sa E., ja ću ga
ubiti, da odeš kod njega i da mu saopštiš da me ostavi na miru i da više ne
kupi potpise protiv mene, i da više ne znam šta da radim sa njim“, a koje
riječi je E. prenio E. K.,
-čime je izvršio krivično djelo ugrožavanje sigurnosti iz čl. 168.st.1. Krivičnog Zakonika.
Pa ga sud na osnovu pomenutih zakonskih propisa, primjenom čl.
4.13.15.32.36.42. Krivičnog Zakonika , čl. 226. 229. i 374. Zakonika o
Krivičnom Postupku
O S U DJ U J E
NA KAZNU ZATVORA u trajanju od 45 (četrdesetpet) dana.
Da plati u budžetska sredstva na ime troškova krivičnog postupka – paušala
iznos od 50 eura, u roku od 15 dana po pravnosnažnosti ove presude.
O b r a z l o ž e n j e
ODT iz Rožaja podnio je optužni predlog Kt.br.260/12. od 26. decembra 2012.
godine, protiv okrivljenog K. S. iz Rožaja, zbog krivičnog djela ugrožavanje
sigurnosti iz čl. 168.st.1. KZ.
Na glavnom pretresu Zamjenik ODT-a ostao je pri podnijetom optužnom predlogu.
Predložio je da sud okrivljenog za krivično djelo za koje je optužen, oglasi
krivim i osudi na kaznu zatvora u trajanju od 45 dana.
Oštećeni K. E. pridružio se krivičnom gonjenju ODT-a u odnosu na okrivljenog,
a imovinsko pravni zahtjev nije postavio.
Okrivljeni K. S. na glavnom pretresu je izjavio da ne priznaje izvršenje
krivičnog djela ni krivicu za krivično djelo za koje je optužen.
Na zapisniku Ktr. br. 111/12. od 20.12.2012.godine, pred ODT-om u Rožajama,
istakao je: da posjeduje mobilni telefon sa SIM karticom 068/272-254. Dana
16.12.2012. godine, poslao je SMS poruku K. E.. U poruci je napisao da E.
protiv njega sakuplja potpise, da ga isti mrzi i radi protiv njega. Ne
posjeduje telefon sa SIM karticom 069/247-013, niti je tog dana sa tog broja
zvao E. i prijetio E.. Nikog nije ubio, niti je prijetio. Njega stalno tuku i
svima smeta kada se nadje na putu. Bolestan je i nikog ne želi da povrijedi.
Nije mu poznato čiji je broj 069/247-013. Sve što se dogodi u s. Kalače, K. N.
i E., njega optužuju, te je i ovo usmjereno protiv njega da mu se napakosti.
Na glavnom pretresu u svemu je ponovio iskaz dat na zapisniku pred ODT-om, s
tim što je dodao: da sa E. nije u dobrim odnosima duže vrijeme. Sa istim nema
nikakav kontakt. Bez obzira na takav njihov odnos sa E. ne želi da se svadja.
Oštećeni ga stalno provocira i postao je njegova opsesija. Ne vidi svrhu
njihovog izmirenja, a to bi uradio u prisustvu suda i policije kao garanta tog
izmirenja.
Na glavnom pretresu sud je izveo dokaze: saslušanjem u svojstvu svjedoka K.
E., po saglasnosti stranaka pročitao iskaz svjedoka – oštećenog K. E., dat na
zapisniku Kt.br.211/12. od 20.12.2012. godine pred ODT-om u Rožajama, u
svojstvu svjedoka saslušao K. Š., izvršio uvid u izvještaj Krim. tehnike br.
Sl/12. od 18.12.2012.godine, pročitao izvještaj Telenora br. 0801-709. od
06.12.2013.godine, izvršio uvid i očitavanje sa CD-a pod brojem 217/12. od
mobilnog operatera Telenor i pročitao izvod iz kaznene evidencije na ime
okrivljenog.
Svjedok K.E. na zapisniku Ktr.br.211/12. od 20.12.2012. godine, pred ODT-om u
Rožajama je istakao: da je dana 16.12.2012. godine oko 05,48 h, dok je spavao
u svojoj kući na njegovom telefonu SIM kartice 067551-678 dobio SMS poruku sa
SIM kartice 068/272-254, sadržine „opet E. psuje, kupi potpise protiv mene“.
Kada je poruku pročitao mislio je da je u pitanju neka greška, jer mu je bio
nepoznat broj telefona sa kojeg je poruka poslata. Oko 08,34 h, pozvan je sa
broja telefona 069/247-013 na njegov broj telefona. Kada se javio, lice koje
ga je zvalo predstavilo mu se po nadimku P., kojem je ponao boju glasa i bio
je siguran da je to on, odnosno S., čiji je nadimak P.. Isti mu je kazao „ja
ne znam više šta da radim sa E., ja ću ga ubiti, da odeš kod njega i da mu
saopštiš da me ostavi na miru i da više ne kupi potpise protiv mene i da više
ne znam šta da radim sa njim“. Odgovorio mu je „P., što meni to govoriš i
nemoj meni to da govoriš i da me šalješ kod E., već nadji nekog starijeg od
mene, koji će poći kod E. da mu kaže to“. Isti mu je kazao „ja samo tebe molim
i ti da odeš“. Odgovorio mu je da njega ne šalje i da nadje nekog starijeg. Na
kraju je istom kazao „dobro P.“ i završio je razgovor. Oko 18 h, tog dana
pošao je kod E. i ispričao mu šta mu je P. kazao. E. se iznenadio od tih
riječi i poruka, jer je dao Enveru da pročita SMS poruku. Vratio se kod svoje
kuće, a usput je pokušao da dobije P. na telefon sa kojeg je dobio poruku, kao
i na broj telefona sa kojeg je pozivan da bi mu kazao da je bio kod E. i da mu
je sve prenio, ali mu se isti nije javljao. Nakon toga pozvan je u policiju
gdje je dao izjavu u vezi ovoga. U policiji je dao i sadržaj SMS poruke da se
pročita jer je istu sačuvao u telefonu, kao i broj telefona sa kojeg ga je P.
pozivao. Okrivljenog dobro poznaje, jer su rodjaci i bližnji susjedi i dobro
poznaje boju njegovog glasa. Primijetio je kod E. kada ga je upoznao u vezi
ragovora sa okrivljenim, da se isti neprijatno osjeća.
Na glavnom pretresu u svemu je ponovio iskaz dat na zapisniku pred ODT-om u
Rožajama, s tim što je dodao: da okrivljenog dobro poznaje, jer su u daljnjem
srodstvu i bližnji su susjedi. Sa istim često komunicira. Kada ga je pozvao sa
broja telefona 069/247-013 okrivljeni, istom je poznao boju glasa i tada mu je
kazao šta treba da prenese E.. Kad je prošlo nekoliko dana od kada je E.
upoznao u vezi razgovora sa S., S. je došao kod njega i kazao mu je da je E.
upoznao u vezi njihovog razgovora. Ubijedjen je da ga je tog dana telefonom
pozvao okrivljen i kazao mu šta treba E. da prenese.
Svjedok – oštećeni K. E. na zapisniku Ktr.br.211/12. od 20.12.2012.godine
istakao je: da je dana 16.12.2012. godine oko 18 h, kod njegove kuće došao K.
E.. Pokazao mu je SMS poruku koju je dobio od okrivljenog, čija je sadržina
glasila „opet E. psuje i kupi potpise protiv mene“. Takodje mu je kazao da ga
je S. zv. „P.“ pozvao i telefonom i kazao mu „ja ne zna više šta da radim sa
E., ja ću ga ubiti i da odeš kod njega i da mu saopštiš da me ostavi na miru i
da više ne kupi potpise protiv mene“. Kada mu je E. to saopštio uplašio se,
jer sa okrivljenim od ranije nije u dobrim odnosima. Znajući da je isti
spreman na sve, te se uplašio za sopstvenu sigurnost, kao i sigurnost njegove
porodice. Odmah je pošao u policiju i ovo prijavio.
Na glavnom pretresu u završnoj riječi ponovio je u svemu iskaz dat na
pomenutom zapisniku pred ODT-om u Rožajama, s tim što je dodao da se sa
okrivljenim nije izmirio i ne vidi svrhu njihovog izmirenja. Do sada su se
više puta mirili zbog svadja, a okrivljeni nakon toga odmah nastavlja sa
napadima prema njemu i njegovog porodici.
Svjedok K. Š., istakao je: da mu je okrivljeni brat i žive u istoj kući u s.
Kalače. Vlasnik je SIM kartice 069/247-013. koju koristi u mobilnom telefonu.
Telefon sa SIM karticom nikom ne daje. Nije mu poznato ništa u vezi poziva od
16.12.2012.godine sa tog telefona, te da se na te okolnosti ne može izjasniti.
Nije mu poznato gdje je bio tog dana. K. E. nikada nije pozivao sa tog broja
telefona.
Sud je cijeneći iskaz okrivljenog i izvedene dokaze pojedinačno i u vezi sa
ostalim izvedenim dokazima, te je na osnovu takve cjene utvrdio činjenično
stanje opisano u izreci presude.
Iz iskaza okrivljenog se vidi da je on dana 16.12.2012.godine sa njegovog mob.
telefona SIM kartice 068/272-254 poslao SMS poruku svjedoku E. u kojoj mu je
napisao da E. protiv njega kupi potpise i da ga isti mrzi i radi protiv njega.
U ovom dijelu sud je njegov iskaz prihvatio kao tačan, jer je potvrdjen svim
izvedenim dokazima i isti je sud uzeo kao dokaz. Medjutim, njegov iskaz u
dijelu koji se odnosi da E. nije pozvao sa mob. telefona SIM kartice
069/247-013 pomenutog dana, da mu nije poznato ko je vlasnik ove sim kartice,
te i da E. nije kazao da podje kod E. i da mu prenese riječi navedene u izreci
presude, sud nije mogao prihvatiti, jer je njegov iskaz u ovom dijelu
iskonstruisan i usmjeren na izbjegavanju krivičnopravne odgovornosti i kao
takav ničim nije potvrdjen.
Iz iskaza svjedoka E. se vidi da je on pomenutog dana sa broja SIM kartice
068/272-254 dobio SMS poruku na njegovu SIM karticu 067/551-678 sadržine „opet
E. psuje, kupi potpise protiv mene“. Da je nakon toga sa SIM kartice
069/247-013 dobio poziv na njegov broj mob. telefona. Prepoznao je boju glasa
okrivljenog, kojeg dobro poznaje i tada mu je isti kazao „ja ne znam više šta
da radim sa E., ja ću ga ubiti, da odeš kod njega i da mu saopštiš da me
ostavi na miru i da više ne kupi potpise protiv mene i da više ne znam šta da
radim sa njim“. Isto je zamolio da nadje nekog drugog da on podje kod njega i
da mu to saopšti i da to ne traži od njega. Isti ga je ponovo zamolio da to
uradi. Tog dana pošao je kod E. i istom pokazao sadržinu SMS poruke koju je
dobio od okrivljenog, kao i prenio mu sadržinu poruke iz razgovora telefonom.
Okrivljeni je nakon nekoliko dana došao kod njega te je istog upoznao šta je
E. prenio. Okrivljenog dobro poznaje, jer je sa istim u daljnjem srodstvu,
bližnji su susjedi i ubijedjen je da ga je on pomenutog dana zvao telefonom.
Iskaz ovog svjedoka sud je u svemu prihvatio kao tačan, objektivan i kao takav
saglasan sa svim izvedenim dokazima, a u odlučnim činjenicama se podudara i sa
iskazom okrilvjenog i to u dijelu koji je prihvaćen od strane suda. Svjedok je
na jasan i nedvosmislen način opisao dogadjaj u vezi njegove komunikacije sa
okrivljenim pomenutog dana, te i razgovora sa E., kojem je prenio sve ovo što
mu je okrivljeni za istog saopštio.
Iskaz svjedoka – oštećenog E., sud je u svemu prihvatio kao tačan, objektivan
i kao takav se u svemu podudara sa iskazom svjedoka E., a u odlučnim
činjenicama i sa iskazom okrivljenog. Oštećeni i okrivljeni ne spore činjenicu
da od ranije nijesu u dobrim odnosima, što u dovoljnoj mjeri govori o
istinitosti iskaza svjedoka E. i oštećenog E.te nije imalo razloga da sud
iskazu oštećenog i ne povjeruje.
Iz iskaza svjedoka K. Š. se vidi da je on vlasnik SIM kartice 069 – 247- 013.
Da mu je okrivljeni brat i da žive u istoj kući, te da on sa te SIM kartice
nije zvao svjedoka E. i da mu nije poznato ko je taj razgovor sa E. obavio.
Njegov iskaz sud je prihvatio kao tačan, jer se isti odnosi na vlasništvo SIM
kartice, i u ovom dijelu njegov iskaz nije ničim doveden u sumnju.
Iz dopisa Telenora br. 0801-709 od 06.02.2013. godine i sadržine CD-a
dostavljen uz izvještaj Telenora se vidi da je dana 16.12.2012. godine
ostvarena komunikacija sa SIM kartice 069/247-013, sa SIM karticom br.
067/551-678 u vremenu od 08:40:37 h. Ovaj dokaz sud je u svemu prihvatio kao
tačan, jer je pribavljen na zakonit način od strane suda, a čija sadržina u
potpunosti korespondira sa iskazom svjedoka E., oštećenog E. i kao takav ničim
nije doveden u sumnju.
Pravnom ocjenom utvrdjenog činjeničnog stanja, sud je našao da su u radnjama
okrivljenog sadržani svi bitni elementi krivičnog djela ugrožavanje sigurnosti
iz čl. 168.st.1. KZ izvršenog na način, vrijeme i mjestu kako je opisano u
izreci presude. Naime, radnja ovog krivičngo djela je prijetnja da će se
napasti na život ili tijelo konkretnog lica ili njemu bliskog lica. Pijetnja
se mora odnositi na lišavanje života ili na povredu tjelesnog integriteta.
Takva prijetnja mora biti ozbiljna, odnosno podobna da kod onoga kome se
prijeti izazove osjećaj straha ili uopšte nesigurnosti. U konkretnom slučaju
prijetnje,iz izreke presude, koje je okrivljeni uputio oštećenom preko
svjedoka E., su bile takve da su kod njega objektivno mogle da izazovu strah i
osjećaj nesigurnosti. Za postojanje ovog krivičnog djela nije potrebno da je
učinilac i stvarno htio da svoju prijetnju i ostvari. Djelo postoji kada
oštećeni osnovano vjeruje u ostvarljivost prijetnje. U ovom slučaju oštećeni
je, osnovano vjerovao u ostvarljivost prijetnji, obzirom na sadržaj riječi
koje mu je okrivljeni uputio kao i njegov odnos sa okrivljenim.
Cijeneći psihički odnos okrivljenog prema izvršenom krivičnom djelu sud je
našao da je okrivljeni u konkretnom slučaju postupao sa direktnim umišljajem,
jer je bio svjestan svog djela i htio je njegovo izvršenje,upućujući riječi
navedene sadržine oštećenom preko svjedoka E..
Za izvršeno krivično djelo sud je našao da je okrivljeni krivično pravno
odgovoran, te ga je za isto oglasio krivim pošto je našao da nema elemenata
koji bi isključivali njegovu krivično pravnu odgovornost i osudio ga na kaznu
zatvora u trajanju od 45 dana.
Prilikom odmjeravanja kazne okrivljenom, za izvršeno krivično djelo u
granicama koje su Zakonom propisane za ovo djelo, imajući u vidu svrhu
kažnjavanja i uzimajući u obzir sve okolnosti koje utiču da kazna bude manja
ili veća (olakšavajuće i otežavajuće) okolnosti iz čl. 42. KZ, sud je kao
olakšavajuće okolnosti okrivljenom uzeo u obzir da nije u radnom odnosu,
njegove lične i materijalne prilike, njegovo zdravstveno stanje, dok mu je kao
otežavajuću okolnost uzeo u obzir to što je do sada osudjivan više puta,i da
se radi o višestrukom povratniku, te ga je sud u tom smislu uzimajući u obzir
i stepen nastupjele posledice osudio na kaznu zatvora u naznačenom trajanju
ubijedjen da će se sa istom postići svrha kažnjavanja iz čl. 4. u vezhi čl.
32. KZ.
U smislu čl. 226. i 229. ZKP okrivljeni je obavezan da plati na ime troškova
krivičnog postupka – paušala iznos od 50 eura, a ovo imajući u vidu trajanje i
složenost krivičnog postupka, kao i imovno stanje okrivljenog.
OSNOVNI SUD U ROŽAJAMA, dana 18.3.2013. godine.
ZAPISNIČAR PREDSJEDNIK SUDA
Burdžović Adisa s.r. Camić Zahit s.r.
PRAVNA POUKA: Protiv ove presude može se
izjaviti žalba u roku od 8 dana od dana prijema
iste i to Višem sudu u Bijelom Polju, a preko
ovog suda.