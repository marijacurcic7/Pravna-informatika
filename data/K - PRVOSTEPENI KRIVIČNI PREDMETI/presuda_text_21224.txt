OSNOVNI SUD U ROŽAJAMA
K.br.52/13.
U IME CRNE GORE
OSNOVNI SUD U ROŽAJAMA i to Predsjednik suda Camić Zahit, kao sudija
pojedinac, sa zapisničarem Burdžović Adisom, odlučujući po optužnom predlogu
Osnovnog Državnog Tužilaštva iz Rožaja Kt.br.51/13. od 29.4.2013.godine,
protiv okrivljenog Mirka Veljovića iz Rožaja zbog krivičnih djela nedavanje
izdržavanja iz čl. 221.st.1. Krivičnog Zakonika, nakon održanog glavnog i
javnog pretresa u prisustvu Zamjenika Osnovnog Državnog Tužioca Aldina Kalača,
i okrivljenog, a u odsustvu zakonskog zastupnika maloljetnih Nikole i Vaska
Veljovića, njihove majke Snežane Veljović, dana 20.5.2013.g. donio je i javno
objavio
P R E S U D U
Okrivljeni MIRKO VELJOVIĆ, JMB 0502965272025, od oca Milića i majke Slavke,
rodj. Beloica, rodjen 05.02.1965. godine, u s. Grižica, opština Rožaje, gdje i
živi, drž. CG, razumije Crnogorski jezik, koji mu je i maternji jezik, pismen,
završio Poljoprivredni fakultet, nezapošljen, razveden, otac dvoje maloljetne
djece, siromašnog imovnog stanja, neosudjivan.
K R I V J E
Što je:
1.Počev od 18.8.2008. godine do 20.5.2013. godine, u Rožajama, ne daje
izdržavanje svom djetetu Nikoli Veljoviću u novčanom iznsou od 50,00 eura, do
petog u mjesecu za tekući mjesec, a na ruke zakonskog zastupnika maloljetnog
djeteta – majke Snežane Veljović, a ta dužnost je utvrdjena na osnovu
pravnosnažne i izvršne presude Osnovnog suda u Rožajama P.br.129/08. od
12.7.2008. godine,
-čime je izvršio krivično djelo nedavanje izdržavanja iz čl. 221. st.1. Krivičngo Zakonika,
2.Počev od 18.8.2008. godine do 20.5.2013.godine, u Rožajama, ne daje
izdržavanje svom djetetu Vasku Veljoviću u novčanom iznosu od 50,00 eura, do
petog u mjesecu za tekući mjesec, a na ruke zakonskog zastupnika maloljetnog
djeteta – majke Snežane Veljović, a ta dužnost je utvrdjena na osnovu
pravnosnažne i izvršne presude Osnovnog suda u Rožajama P.br.129/08. od
12.7.2008. godine,
-čime je izvršio krivično djelo nedavanje izdržavanja iz čl. 221. st.1. Krivičngo Zakonika.
Pa mu sud na osnovu pomenutog zakosnskog propisa, primjenom čl. 4.13.15.32.36.
Krivičnog Zakonika utvrdjuje:
Za krivično djelo pod tačkom 1.kaznu zatvora u trajanju od 45 dana,
Za krivično djelo pod tačkom 2.kaznu zatvora u trajanju od 45 dana.
Primjenom čl. 48. 52.53.54. Krivičnog Zakonika, čl. 226. 229. st.4. i čl. 374.
Zakonika o Krivičnom Postupku i z r i č e
USLOVNU OSUDU
Kojom mu utvrdjuje jedinstvenu kaznu zatvora u trajanju od 75 (sedamdesetpet)
dana i istovremeno odredjuje da se ista neće izvršiti ukoliko osudjeni u roku
od jedne godine od pravnosnažnosti ove presude ne izvrši novo krivično djelo.
Okrivljeni se oslobadja plaćanja troškova krivičnog postupka – paušala usled
slabog imovnog stanja.
O b r a z l o ž e nj e
ODT iz Rožaja podnio je optužni predlog Kt.br.51/13. od 29.4.2013. godine
protiv okrivljenog Mirka Veljovića iz Rožaja, zbog krivičnih djela nedavanje
izdržavanja iz čl. 221.st.1. KZ.
Na glavnom pretresu Zamjenik ODT-a precizirao je činjenični opis iz optužnog
predloga kao u izreci presude. Predložio je da sud okrivljenog za izvršena
krivična djela oglasi krivim i utvrdi mu kaznu zatvora u trajanju od po 45
dana i da mu izrekne uslovnu osudu kojom će mu utvrditi jedinstvenu kaznu
zatvora u trajanju od 60 dana i istovremeno odrediti da se ista neće izvršiti
ukoliko isti u roku od jedne godine ne izvrši novo krivično djelo.
Na glavnom pretresu okrivljeni je izjavio da priznaje izvršenje krivičnih
djela i krivicu za krivična djela za koja je optužen. Objasnio je da je u
2008. godini bio na liječenju u psihijatrijskoj klinici KBC Podgorica, a nakon
toga je imao 2 operacije zbog lošeg zdravstvenog stanja, tako da je duže
vrijeme bio na liječenju. Nije u radnom odnosu, korisnik je materijalnog
obezbjedjenja porodice u mjesečnom iznosu od 63 eura, tako da nije bio u
mogućnosti da daje izdržavanje njegovoj djeci u iznosu kako je obavezan
presudom ovog suda. Sada se povremeno radno angažuje, tako da će u okviru
svojih mogućnosti davati izdržavanje njegovoj djeci koja sada sa njihovom
majkom žive u Kraljevu.
Na glavnom pretresu sud je izveo dokaze: po saglasnosti stranaka pročitao
iskaz Snežane Veljović, zakonskog zastupnika njene djece Nikole i Vaska dat na
zapisniku Kt.br.51/13. od 22.4.2013. godine, pred ODT-om u Rožajama, pročitao
presudu ovog suda P.br.129/08. od 12.7.2008.g. i izvod iz kaznene evidencije
Ispostave Rožaje, izdat na ime okrivljenog, dok nije izveo dokaz neposrednim
saslušanjem Snežane Veljović, jer se izvodjenje tog dokaza pokazalo suvišnim u
odnosu na izvedene dokaze i utvrdjeno činjenično stanje.
Cijeneći priznanje okrivljenog za izvršena krivična djela i krivicu i izvedene
dokaze pojedinačno i u vezi sa ostalim izvedenim dokazima, sud je na osnovu
takve ocjene utvrdio činjenično stanje opisano u izreci presude.
Priznanje okrivljenog za izvršena krivična djela sud je uzeo kao dokaz jer je
isto potpuno i istinito i kao takvo saglasno sa izvedenim dokazima, koje je
sud takodje prihvatio kao tačne i objektivne.
Pravnom ocjenom utvrdjenog činjeničnog stanja sud je našao da su u radnjama
okrivljenog sadržani svi bitni elementi dva krivična djela nedavanje
izdržavanja iz čl. 221.st.1. KZ izvršenih na način i vrijeme kako je opisano u
izreci presude pod tačkom 1. i 2.
Za izvršena krivična djela sud je našao da je okrivljeni krivično pravno
odgovoran, te ga je za ista oglasio krivim pošto je našao da nema elemenata
koji bi isključivali njegovu krivično pravnu odgovornost i utvrdio mu kaznu
zatvora u trajanju od po 45 dana i primjenom čl. 48. 52.53.54. KZ izrekao mu
uslovnu osudu kojom mu je utvrdio jedinstvenu kaznu zatvora u trajanju od 75
dana i istovremeno odredio da se ista neće izvršiti ukoliko isti u roku od
jedne godine od dana pravnosnažnosti presude ne učini novo krivično djelo.
Prilikom izricanja uslovne osude kao mjere upozorenja okrivljenom sud je imao
u vidu ličnost izvršioca ovog krivičnog djela, njegovo potpuno priznanje za
izvršeno krivično djelo, da nije u radnom odnosu, okolnosti pod kojima je
izvršio krivično djelo, njegove materijalne prilike, zdravstveno stanje, odnos
prema izvršenim krivičnim djelima, pa mu je sud u tom smislu vodeći računa o
svrsi uslovne osude, kao mjeri upozorenja, izrekao uslovnu osudu ubijedjen da
će se upozorenjem uz prijetnju kaznom dovoljno uticati na istog da više ne
učini novo krivično djelo.
U smislu čl. 229. st.4. ZKP sud je okrivljenog oslobodio plaćanja troškova
krivičnog postupka – paušala iz čl. 226.st.3. ZKP, a ovo imajući u vidu
njegovo imovno stanje, jer bi plaćanjem istih bilo dovedeno u pitanje njegovo
izdržavanje, kao i lica koja je po Zakonu u obavezi da izdržava.
OSNOVNI SUD U ROŽAJAMA, dana 20.5.2013. godine.
ZAPISNIČAR PREDSJEDNIK SUDA
Adisa Burdžović s.r. Zahit Camić s.r.
PRAVNA POUKA: Protiv ove presude može se izjaviti
žalba u roku od 8 dana od dana prijema istog, Višem
sudu u Bijelom Polju, a preko ovog suda.