OSNOVNI SUD U PODGORICI
K.br.08/271
Dana, 24.06.2009. godine
U IME NARODA 
OSNOVNI SUD U PODGORICI, kao prvostepeni, krivični, u vijeću sastavljenom
od sudije Maje Zeković kao predsjednika vijeća i sudija porotnika Lubarda
Vojislava i Dragana Božovića kao članova vijeća, uz učešće Andrijane Janković
kao zapisničara, u krivičnom predmetu protiv optuženog L.D., zbog krivičnog
djela samovlašće iz čl. 384 st.3 u vezi st.1 KZ-a CG, odlučujući po optužnici
ODT-a Podgorica Kt.br.867/06 od 21.02.2008. godine, koju  je  na glavnom
pretresu zastupao Ivan Medojević, zamjenik ODT-a u Podgorici, nakon održanog
glavnog i javnog pretresa u prisustvu zastupnika optužbe i optuženog, dana
23.06.2009. godine, nakon tajnog vijećanja i glasanja donio je, a dana
24.06.2009. godine i javno objavio,  
PRESUDU 
OPTUŽENI:
D. L. , JMBG ... od oca A. i majke D., rodjene R., rodjen ...godine u P.,
nastanjen Ul. ..., oženjen, otac dvoje mldb. djece, završio srednju ekonomsku
školu, nezaposlen, srednjeg imovnog stanja, osudjivan presudom Osnovnog suda u
Podgorici K.br. 99/3189 od 14.07.1999. godine, zbog krivičnog djela iz čl.172
st.3 u vezi st.1 KZ RCG, 40 dana zatvora uslovno na 1 godinu.  
Na osnovu čl.363 tač.3 Zakonika o krivičnom postupku CG.  
OSLOBADJA SE OD OPTUŽBE
Kojom je predstavljeno da je:  
Sredinom aprila mjeseca 2006. godine u Podgorici u svom stanu Ul. Crnogorskih
Serdara br. 8, prijetnjom ubistvom, samovlasno pribavio pravo za koje smatra
da mu pripada, na način što je prethodno telefonski pozvao oštećenog B K., sa
kojim ima neraščišćene dužničko-povjerilačke odnose, po različitim osnovama,
da dodje u njegov stan, pa kada je ovaj to učinio, nakon kraćeg razgovora
izvadio pištolj i držeći cijev usmjerenu u pravcu oštećenog od istog zatražio
novac u iznosu od 5.000,00 €, koji mu je nakon toga izvukao iz džepa i oteo,  
        \- čime bi izvršio krivično djelo samovlašće iz čl.384 st.3 u vezi st.1 Krivičnog zakonika CG.

Oštećeni B.K. se radi ostvarivanja imovinskopravnog zahtjeva upućuje na
redovnu gradjansku parnicu.  
Troškovi krivičnog postupka padaju na teret budžetskih sredstava suda.  
O b r a z l o ž e nj e
Optužnicom ODT-a Kt.br.867/06 od 21.02.2008.godine, optuženom L.D. stavljeno
je na teret izvršenje krivičnog djela samovlašće iz čl. 384 st.3 u vezi st. 1
Krivičnog zakonika Crne Gore. Zastupnik optužbe je u završnoj riječi
precizirao dispozitiv optužnice, na način što se u 4 redu odozgo poslije
riječi “K.” umjesto riječi “sa kojim je u ugovornom odnosu po osnovu ugovora o
zajmu” stavljaju riječi “sa kojim ima neraščišćenje dužničko-povjerilačke
odnose, po različitim osnovama”, dok je pravna kvalifikacija ostala
nepromijenjana. Pri tako preciziranoj optužnici zastupnik optužbe je ostao u
cjelosti smatrajući da je tokom postupka, a posebno imajući u vidu iskaz
svjedoka oštećenog utvrdjeno da je optuženi učinio krivično djelo koje mu se
stavlja na teret, predlažući sudu da ga oglasi krivim i osudi po zakonu.  
Optuženi L.D. je u svojoj odbrani datoj pred policijom dana 25.04.2006.
godine, u prisustvu branioca po službenoj dužnosti R. Z., izjavio da je
otprilike prije dva mjeseca upoznao K. B. koji je po preporuci nekih ljudi
došao kod njega kući, a vezano za poslovne odnose koje je K. imao sa ljudima
iz Bosne i Srbije kojima je dugovao pare, tražeći od njega zaštitu na
putovanjima jer su mu ti ljudi prijetili. Dalje je izjavio da je sa njim u
nekoliko navrata putovao u B., i to u martu mjesecu tekuće godine. Jedne
prilike K. ga je zamolio da mu iznajmi vozilo preko „Renta kara“ jer nije imao
novca kod sebe, te je on poznavajući braću V. koji drže „Renta kar P.“ pošao
sa njim i zamolio V. D. da mu iznajmi auto, što je isti i učinio, dajući mu
vozilo marke „Golf V“, a kojem je optuženi obećao da će u slučaju da ne bude
plaćeno od strane K., on nadoknaditi sve troškove. K. je uzeo auto, vozio ga
jedno mjesec dana, i on je išao sa njim jedno 3-4 puta za B. i zna da je račun
bio oko 1.000,00€. Nakon toga K. su zvali V. da vrati vozilo što je i učinio,
s tim što je drugi put, tačnije poslije dva dana K. došao kod njega sa M. Š.
moleći ga da ponovo pozove V. da mu daju vozilo na još jedan mjesec dana, što
je on i učinio. Nakon što je uzeo vozilo K. je obećao da će poslije dva dana
da isplati firmi P. novac koji je ostao dužan prilikom prvog preuzimanja
vozila. Nakon 10 dana vratio je vozilo i napravio račun od 2.000,00€ a V.i su
mu oduzeli vozilo zbog neplaćanja. Optuženi je dalje izjavio da je nakon toga
K. više puta dolazio kod njega, da su često izlazili i da je K. jednom njegova
supruga, a na insistiranje optuženog pozajmila dva puta po 500,00€ sa rokom
vraćanja nakon isteka prvog mjeseca. On nije mnogo vodio računa hoće li mu on
lično vratiti novac već ga je nekoliko puta molio da plati V.ima koji su ga
stalno zvali zbog plaćanja. Dodao je da je da je prije 7-8 dana sjedio je u
jednom kafiću kada je navratio K. koji u je rekao da će isplatiti sve uta dva
dana. Kritičnog dana K. ga je nazvao i rekao da će doći. Došao je negdje oko
podne i donio optuženom platu u iznosu od 1.000,00€  i 1.000,00€ na ime duga
koji mu je dala njegova supruga, a takodje je pruzeo obavezu da plati renta
kar,  govoreći da ima novca. K. je tu sjedio jedno  pola sata, sat dok je
popio kafu, tako da nije protiv njega primjenjivao nikakvu silu niti
upotrebljavao oružje, a za tim nije ni imao potrebe jer mu je K. dao
2.000,00€, dok je što se tiče oružja za isto imao dozvolu i isto mu je oduzeto
prošle godine od strane policije. Zna da je tog dana dok je K. bio kod njega
isti imao 2.000,00 € i nije vidio da li je isti imao još novca. Poslije dva
dana K. je opet vidio u jednom kafiću gdje su se normalno pozdravili ne vodeći
nikakav razgovor, dok smatra da je razlog podnošenja prijave od strane K.
upravo neplaćanje renta kara koje je prevario i pokušava svoju obavezu da
svali na njega. Takodje je dodao da je K. lice sklono prevarama i dugovanju
velikog novca.  
Optuženi je u svojoj odbrani datoj u istrazi dana 26.04.2006. godine, izjavio
da ga je otprilike prije jedno dva mjeseca ispred zgrade gdje stanuje pozvao
K. B., tražeći da se vidi sa njim i da mu pruži usluge zaštite jer treba da
putuje za Srbiju. On je na to pristao jer pruža usluge zaštite, tražeći mu
1.000,00€ za mjesec dana na šta je K. i pristao. Nakon toga išao je sa K. B..
kao telohranitelj za B. jedno 3-4 puta po jedno 3-4 dana. Prilikom prvog
susreta B. mu je rekao da ne posjeduje vozilo i da treba da mu omogući da od
renta kara uzme vozilo. Optuženi je zajedno sa B.. pošao kod braće V. koji
drže renta kar servis, a koje poznaje, da traži vozilo u najam za B.K., za
mjesec dana. Braća V. su mu tom prilikom rekli da neće da daju vozilo B. jer
su u saznanju da je prevarant, da nema novca i da će vozilo dati na njegovu
riječ ukoliko pristane da stane iza eventualnog duga koji napravi B., na šta
je optuženi i pristao, te su braća V. dala vozilo B.i na mjesec dana. Dalje je
izjavio da ne može da se sjeti tačnog datuma ali da misli da je to bilo u toku
marta. Mjesec dana nakon toga braća V. su tražili B. i oduzeli mu vozilo koje
on nije vratio, za koje nije tražio produženje ugovora, niti je platio najam.
Takodje su optuženog telefonom obavijestili da imaju problem sa B.. koga su
zvali na mobilni telefon, pri čemu je on govorio da se nalazi na Adi u B.u dok
su ga oni gledali kod stadiona Budućnosti, s tim što ne zna na koji način su
B. oduzeli vozilo. Dva dana nakon što su mu braća V. oduzeli vozilo B. je sa
Š. M., kojeg optuženi takodje poznaje od ranije, došao kod njega u stan da
moli da posreduje kod braće V. da mu ponovo daju vozilo u najam govoreći da
posjeduje neka potraživanja u B.u koja treba da naplati i da će u roku od pet
dana donijeti novac da plati V.ima kao i optuženom iznos od 1.000,00 € na ime
pružanja usluga telohranitelja i još 1.000,00 € koje mu je prethodno pozajmio.
Dodao je da se M. Š. nije miješao u njihov razgovor već je samo dovezao B. jer
on nema svoje vozilo. Iz svog stana optuženi je u prisustvu B. i Š.a zvao V.
D. da ga moli da daju B. auto na još pet dana što su oni i učinili. B. je
sjutra dan krenuo za B. moleći optuženog da podje sa njim što je optuženi
odbio jer je vidio da nešto nije u redu sa njim. Iz B.a se vratio nakon deset
dana, pozvao optuženog telefonom i najavio dolazak, nakon što je došao kod
njega na stan, gdje su bili sami, i saopštio mu da  mu je donio pare koje mu
duguje i dao mu 2.000,00 €. Optuženi je novac uzeo i pitao ga šta će sa V.ima
na šta je B. odgovorio da ima pare i da odmah ide kod V.a da plati dosadašnji
dug i da traži produženje ugovora za još mjesec dana. Optuženi mu je tada
rekao da mu je bitnije da ukoliko nema novca da izmiri braću V.e a da njemu
duguje jer je bio garant za njega, na šta je K. odgovorio da nema problema a
nakon toga i pošao, dok je otuženi ostao u uvjerenju da on ide kod V.a da
namiri dug. Nakon ovoga dogadjaja B. više nije gledao dok ga policija nije
pozvala  nakon čega ga je i zadržala. Dalje je izjavio da kritičnom prilikom
nije vršio bilo kakvu iznudu na štetu B. a kako je to predstavljeno krivičnom
prijavom, da ne posjeduje pištolj jer mu je policija oduzela dva pištolja za
koje je imao uredno izdate oružne listove sredinom prošle godine kada je imao
sukob sa K., i da od tada više nije posjedovao pištolje, te je netačno da je
na stanu vršio bilo kakve nedozvoljene radnje a posebno ne iznudu nad B.K.m.
Izjavio je da je tek ovih dana saznao da je B. klasični prevarant, da ogromnom
broju ljudi duguje novac, da ga svi traže radi naplate te da smatra da je ovo
uradio kako bi opravdao sebe, odnosno izbjegao plaćanje duga V.ima koji ni
danas nije naplaćen. Na pitanje svog branioca okrivljeni je izjavio da su kada
je bio sa B.. u B.u bili smješteni u hotelu o svom trošku, da su dnevne
troškove dijelili i to veoma malo jer je inače on snosio sve troškove boravka
u B.u, i njegove i B.ne jer je B. u B. pošao sa novcem od 1.000,00 € koje je
pozajmio od optuženog u dva navrata u razmaku od po deset dana a koji mu je
novac vratio prije otprilike deset dana. Nakon toga nije se više gledao sa B..
osim što ga je on pozvao telefonom i rekao mu da su ga zaustavila braća V., da
su mu uzeli vozilo kao i da će poći u MUP da ih prijavi, na šta mu je opuženi
rekao da li je lud, jer mu je bilo smiješno da se neko tako ponaša, na šta mu
je B. odgovorio da su mu V.i uzeli vozilo 15 dana prije isteka zakupa ugovora
drugog mjeseca. Takodje je dodao da je prilikom prvog kontakta sa B.. pitao B.
zašto mu je potrebna zaštita na šta mu je B. odgovorio da mu je ugrožena
bezbjednost iz Bosne jer tamo duguje novac, da je raspisana potjernica za njim
zbog prevare kao i da mu prijeti opasnost iz Italije, da se on u B.u sastajao
sa nekim ljudima čemu on nije prisustvovao već je stajao sa strane i ne zna o
čemu su pričali. Fizičkih napada na B. nije bilo osim što je prilikom jednog
razgovora u B.u čuo da ima problema po osnovu milion eura čekova koji su bili
falsifikovani a koje je predao u Italiji zbog čega ga Italijani potražuju.
Dodao je i da je razgovor na njegovom stanu kada mu je B. predao 2.000,00€
tekao normalno, sasvim uobičajeno i da je B. iz stana pošao sasvim mirno, tj.
da nikakve svadje niti rasprave medju njima nije bilo.  
Na zapisniku o ispitivanju okrvljenog u istrazi dana 15.01.2007. godine
optuženi je ponovio svoju odbranu sa zapisnika o ispitivanju okrivljenog od
26.04.2006. godine.  
Na glavnom pretresu optuženi je u svojoj odbrani izjavio da ne priznaje
izvršenje krivičnog djela koje mu se stavlja na teret, ponavljajući svoju
odbranu sa zapisnika o ispitivanju okrivljenog pred istražnim sudijom od
26.04.2006. godine i 15.01.2007. godine pojašnjavajući da ne postoji nikakav
pismeni ugovor izmedju njega i B.K., a vezano za pružnje usluga obezbjedjenja,
već da se radilo o usmenom dogovoru, kao i da je tačno da je upravo on bio
garancija kod D. V.a, i da su samo zbog njega oni iznajmili vozilo B. K. bez
prethodnog depozita, pa i kada nije platio prvog mjeseca usluge, a kad su mu
oduzeli vozilo, nakon novog insistiranja da mu opet iznajme vozilo oni su to i
uradili, i to upravo D. V.. Ne sjeća se tačnog datuma dogadjaja u svom stanu,
zna da je bio april 2006. godine, da nikakve prisile nije bilo s njegove
strane u odnosu na B.K., da mu je K. tom prilikom vratio 2.000,00 €
dobrovoljno i to na ime duga 1.000,00 €, a na ime plate 1.000,00 i rekao mu da
ide kod V.a da i njima vrati dug. Dodao je da bi drugačije postupio prema
njemu da je znao da će da napravi to što je napravio. Na pitanje zastupnika
optužbe, optuženi je odgovorio da mu je B. dugovao 2.000 €, koje mu je vratio
dok misli da je renta karu takodje dugovao 2.000 €. Na pitanje branioca
okrivljeni je odgovorio da se dogadjaj u njegovom stanu desio sigurno 25 dana
prije nego što ga je K. prijavio policiji, kao i da misli da je njegov motiv
što ga je prijavio policiji upravo bio da se opravda drugim ljudima kojima je
dužan, da je sa B.. bio u kontaktu nekih 3-4 mjeseca, da mu se B.K. prvi put
predstavio kao delegat za ljudska prava, da se poslije ovog dogadjaja više sa
B.. nije gledao, kao i da ga je nekoliko puta D. V. zvao i opominjao vezano za
njegovo garantovanje u posredovanju iznajmljivanja vozila B.K., i opominjao da
mu B. nije vratio dug, dodajući da je taj dug budući da je garantovao za njega
smatrao kao svoj.  
U svojoj završnoj riječi okrivljeni je izjavio da vjeruje u sud, i smatra da
će sud donijeti pravilnu odluku, dok se tokom postupka  pokazalo da je B.K. od
riječi do riječi govorio neistinu pred sudom i svaki put drugačije svjedočio,
dok na to ukazuju i njegovi nedolasci na pretrese.  
Sud je u dokaznom postupku u cilju utvrdjivanja materijalne istine i provjera
navoda odbrane optuženog, proveo dokaze saslušanjem svjedoka D. V.a, svjedoka
M. Š.a i svjedoka oštećenog B.K., suočenjem svjedoka B.K. i V. D.i čitanjem
izvoda iz KE izdat na ime okrivljenog od strane Uprave policije PJ Podgorica
br.29-245/08-7109/2-1506 od 21.04.2008. godine.  
Oštećeni B.K. je u svom svjedočkom iskazu datom u istrazi dana 28.01.2008.
god. izjavio da je negdje sredinom aprila 2006.godine upoznao L.D., da je u
Podgorici veoma rijetko, te slabo poznaje i Podgoricu i ljude u njoj. Pitao je
slučajno L.D. da li ima nekog ko iznajmljuje auta na renta kar da bi mu L.
rekao da poznaje neke momke koji imaju agenciju za iznajmljivanje auta i odveo
ga tamo. On je tada iznajmio Golf V za vrijeme od petnaest dana, te je nakon
isteka najma auto vratio agenciji, napravili su obračun i on je platio. Dodao
je da negdje kući posjeduje potvrdu o plaćanju. Nakon nekoliko dana ponovo je
došao u agenciju i tražio auto sklopivši ugovor o najmu na 20 dana. Po isteku
20 dana vratio je vozilo i dogovorio se da dodje sjutradan da plati usluge
korišćenja. Istog dana nijesu mogli da obračunaju plaćanje jer je bilo kasno
uveče i trebalo je svesti stanje pa je dogovoreno da dodje sjutradan.
Sjutradan je došao i ispred renta kara čekao ga je L. koji ga je pozvao da
podju na kafu kod njega  kući jer živi u blizini, jer u agenciji nema čovjeka
koji treba da obračuna troškove usluga. Pošao je sa njim i L. ga je pitao da
li ima novca za plaćanje usluga renta kara jar je on garantovao za njega, na
šta mu je oštećani rekao da ima kod sebe 5.000€ i da ima da plati usluge renta
kara. L. je tada tražio da mu da ovih 5.000€ kako bi on platio usluge
agencije, na šta mu je oštećeni rekao da nema potrebe da on to radi jer je
došao da plati legalno za usluge i hoće da mu se izda potvrda za to. L. je
tada izašao iz sobe gdje su sjedjeli i pošao u drugu sobu, donio pištolj,
uperio ga u oštećenog a što isti nije shvatio ozbiljno misleći da se šali.
Medjutim tada mu je L. rekao „vadi pare ili ga odavde nećeš živ izaći“ i
bukvalno mu iz dzepa izvukao i oteo 5.000€, koji novac mu nikada nije vratio.
Nakon toga oštećeni je pošao u agenciju renta kara da im ispriča šta se
dogodilo, našta su oni rekli da će sačekati par dana da dodje L. i da to plati
dok je on dogadjaj prijavio policiji. Prethodno je par puta telefonom zvao L.a
da mu vrati novac da ga ne bi prijavljivao policiji što je on odbijao pa ga je
s toga prijavio. Dodao je da je kada  prvi put vozilom renta kara išao za B. u
B.u je slučajno sreo L.D. koji je tamo bio sa drugom a koji sa njim nije ni
pošao niti se vraćao jer je on išao o svom trošku. Takodje je dodao da nema
stav u pogledu pridruživanja krivičnom gonjenju i da kao oštećeni traži da mu
L. vrati 5.000€ i to bez zakonske kamate.  
Svjedok B.K. je u svom iskazu datom na glavnom pretresu izjavio da je imao
neke zajedničke poslove sa L.em, tako da su službeno išli u B. negdje u prvoj
polovini 2006.godine, da su takodje zajedno pošli da iznajmi vozilo Renta -
kara kod nekog L.evog prijatelja a koje vozilo je koristio mjesec dana i nakon
toga uredno izmirio obaveze, medjutim kako mu je vozilo trebalo još nekih
mjesec dana,  nastavio je da ga koristi, i kada je prošlo otprilike mjesec
dana pošao je kod L.a kući sa kovertom u kojoj je bilo 5.000,00 € da bi pošli
da plate obaveze Renta-kara, medjutim čim mu ja rekao da ima 5.000,00 €, on ih
je nasilno uzeo od svjedoka, s tim što se nije nešto previše prepao, nakon
čega ga je L. izbacio iz stana, da bi on nakon toga kontaktirao njegovog
prijatelja M. Š.a da porazgovara sa L.em o tom dogadjaju,  ali ne zna da li je
M. razgovarao sa njim. Nakon toga  L.a je jedno dva puta molio da mu vrati
pare, medjutim pošto on to nije uradio prijavio ga je policiji možda nakon
nekih 10-15 dana. Dodao je da se pridružuje krivičnom i postavlja
imovinskopravni zahtjev. Upitan da objasni razlike u svom svjedočkom iskazu
datom pred istržnom sudijom na zapisniku od 28.01.2008. godine u odnosu na
svoje svjedočenje sa glavnog pretresa svjedok je odgovorio da je moguće da je
zbog  proteka vremena na glavnom pretresu nešto drugačije svjedočio, ali da
misli da je moguće, da je ispustio neke pojedinosti, a da je u suštini koncept
svjedočenja isti. Na pitanja zastupnika optužbe, svjedok oštećeni je odgovorio
da kada je drugi put uzeo vozilo u Ranta kar, faktura je glasila na njegove
ime, da je pri prvom pozajmiljavanju uredno isplatio obaveze Ranta - karu, a
prilikom drugog oduzimanja jednom je išao i nikog nije bilo tamo, a nakon toga
je pošao sa 5.000,00 € kod L.a i imao namjeru da vrati novac, da je imao neke
poslove sa L.em ali da su to poslovi koji nijesu za priču.
Na dalje pitanje zastupnika optužbe, da li je svjedok otišao sam odnosnom
prilikom u stan L.a ili ga je L. pozvao, svjedok je odgovorio da misli da su
se dan ranije dogovorili da se vide, a da mu je L. tom prilikom prijetio
pištoljem u momentu kada mi je uzeo novac, da se sjeća da je L. pošao u sobu i
stavio pištolj za pojas i onda ga je izvadio i držao u rukama ali ga nije
uperio put njega, s tim što mu je rekao "vadi pare ili nećeš otići živ" ili
nešto u tom smilu. Na pitanje branioca okrivljenog, da li su išli u B.
okrivljeni i svjedok oštećeni i koliko puta, svjedok je odgovorio da misli da
su išli u B. tri puta, da je u B.u spavao kod svojih rodjaka, a optuženi u
hotelu Slavija, da je on delegat Ujedinjenih nacija, a inače se upoznao sa
L.em nekoliko dana prije aprila 2006. godine, dok prema L.u nije imao nikakvih
finansijskih obaveza, da  mu prilikom kritičnog dogadjaja nije bio prvi put da
dodje kod L.a, da mu je nakon što mu je L. oduzeo 5.000,00 €,  prijetio
vlasnik Renta-kara i pravio niz neprijatnosti čak i na aerodromu i da je na
neki načim  L.a prijavio zbog toga policiji. Na posebno pitanje suda svjedok
je odgovorio da nikakav ugovorni odnos nije postojao izmedju njega i L.D., a
ni o najmu.  
Okrivljeni L.D. je  prigovorio iskazu ovog svjedoka.  
Svjedok V. D. je u svom svjedočkom iskazu datom u istrazi dana 16.01.2008.god
izjavio da je zaposlen u preduzeću P. grup renta kar, vlasništvo njegovog
brata V., da je negdje počatkom marta mjeseca 2006god. u njihivo preduzeće
došao B.K. sa L.D.m i tražio da mu iznajme vozilo Golf V, što su i učinili na
period od mjesec dana. Po isteku najma od mjesec dana B. je došao kod njih i
rekao da mu se novac nalazi u B.u i da će ga dobaviti za par dana pri čamu je
najam vozila produžio za par dana tako da je vozilo trebao da vrati sredinom
aprila. Ukupan dug za korišćenje vozila iznosio je 1.585 € a pošto nije
donosio pare vozilo mu je uzeto a novac je ostao dužan. Dodao je da je B. kada
je prvi put došao da iznajmi auto došao sa L.em koji se u to uopšte nije
miješao, da su ugovor sklopili sa B.., da su njemu dali auto i da ga je od
njega kasnije uzeo kada je vidio da neće da donese novac i da koliko zna L.
nema nikakve veze sa tim. Dodao je da se kao oštećeni pridružuje krivičnom
gonjenju protiv B.K. i da traži naknadu štete u iznosu od 1.585€ a da što se
tiče L.D. sa njim nemaju nikakve veze.  
Svjedok V. D. je na glavnom pretresu dana 27.11.2008. godine izjavio da je
izvršni direktor P. grupe renta kar, koja je vlasništvo njegovog brata V., da
se sjeća da je otprilike prije dvije godine došao u njihovu agenciju čovjek
koga po prvi put vidi i predstavio se kao B.K. zajedno sa D. L. kojeg je znao
kao korisnika njihovih vozila, dok njegova žena koja je zaposlena u Zavodu za
zapošljavanje koristi usluge renta kara, da je konkretnom prilikom u ime
agencije prekrišio pravila i to isključivo zbog L.a i da je smatrajući da je
B. njegov prijatelj i iznajmio B. vozilo na mjesec dana bez depozita i bez
plaćanja unaprijed. Dodao je da je lično doživio da je L. garancija da će B.K.
ispoštovati obavezu. Nakon mjesec dana kako B. nije isplatio svoje obaveze
niti vratio vozilo svjedok ga je pozvao jednom prilikom jer ga je vidio sasvim
slučajno u gradu ispred sebe, da bi mu on rekao kako je u B.u i da će se
javiti kad dodje, nakon čega sam je svjedok pozvao L.a i rekao mu sve to, da
bi ga L. zamolio da bude strpljiv i da će B. sve ispoštovati samo da sačeka
jer je moguće da nema novca kod sebe. Svjedok je tako i sačekao, da bih ga
nakon nekog vremena ponovo nazvao tražeći da vrati dug i vozilo, dok ga je on
molio da mu produži još nekih 20 dana,  nakon čega ga je opet pozvao L. i
zamolio da dozvoli B. još 20 dana da koristi usluge Renta kara obećavajući da
će sigurno ispuniti svoje obaveze što je svjedok i učinio isljučivo zbog
riječi i obećanja L.D.. Medjutim ni nakon isteka 20 dana B. nije vratio ni
vozilo ni novac, kada  ga je pozvao i rekao mu da vrati vozilo i da će ga
prijaviti policiji, nakon čega je vozilo vratio, dok novac u iznosu od nekih
1.600,00 € nije vratio ni do danas. Upitan da objasni razlike u svojim
svjedočkim iskazima svjedok je odgovorio da je istina da je kod istražnog
sudije na neki način prećutao odredjeni stvari, i to isključivo iz razloga što
nije želio L.D. da uvlači u dužničko-povjerilački odnos izmedju njega i B.K.,
i samo iz toga razloga nije pominjao sve činjenice koje je  rekao na glavnom
pretresu. Dodao je i to da je kasnije saznao da je B. dužan mnogima i da je
klasični prevarant,  da ga se čak i familija odrekla i to njegov brat iz D.
jer je pokušavao da naplati svoj dug. Takodje je istakao da je u suštini njemu
dužnik L.D., jer mu je on garantovao za sve, medjutim, budući da je L. uvijek
bio korektan i uredan u svojim obavezama prema njima ne želi da ga uvlači u
sve to. Na pitanje branioca okrivljenog svjedok je odgovorio da se ne sjeća da
li je pitao B. da li negdje radi, kao i da mu je jednom prilikom B.K. rekao da
juri Radovana Karadžića a pominjao mu odlaske u B., dok  je siguran da će B.
potvrditi sve što je rekao pred sudom.  
Prilikom suočenja svjedoka oštećenog B.K. i V. D.a, svjedok oštćeni je u
bitnom ponovio svoj iskaz i to vezano za preuzimanje vozila iz renta kara
ističući da je platio prvi put korišćenje, a da za drugo korišćenje nije
isplatio obavezu i da je ostao dužan oko 1,600 €. Svjedok V. D. je istakao da
nije tačno ono što je rekao svjedok oštećeni, da isti laže, da mu je ostao
dužan kompletan iznos i da mu već dvije godine ne plaća obaveze, nakon čega je
ponovio svoj svjedočki iskaz dat na glavnom pretresu konačno ističući da ne
može da vjeruje da B.K. može nešto tako da priča. Na ovakve navode svjedoka V.
D.a svjedok oštećeni B. K. je izjavio da je moguće da je svejdok V. D. nešto
permutovao, a da V. D. ne laže, nego nije bio u Renta karu kad je on izmirio
svoju obavezu, da je tada bila neka cura tamo, nakon čega je izjavio da je
možda i on pogriješio, ističući da ne spori da mu duguje 1.600,00 €. Svjedok
V. D. je takodje izjavio da mu nikad B.K. nije rekao da mu je D. uzao novac i
da zbog toga ne može da mu plati, na šta je svjedok oštećeni izjavio da je on
rekao u firmi Renta kara da mu je L. oduzeo pare.  
Svjedok M. Š. je u svom svhedočkom iskazu datom na glavnom pretresu izjavio da
se druži i sa L.D.m i sa B.K., i da je ono što mu je poznato vezano za
dogadjaj izmedju L.a i B. u aprilu 2006. godine, jeste to da mu je  jednom
prilikom B.K. saopštio da je dao L.D. 5 ili 6.000,00 €, ne sjeća se tačno
koliko i to u njegovom stanu, dok ništa drugo nije detaljisao. Takodje se
sjeća da ga je nekih mjesec dana nakon toga B.K. nazvao i rekao mu da će da
prijavi L.D., jer mu je isti oteo 5-6.000,00 € i to da mu je oteo taj novac
pod prijetnjom oružjem, na šta mu je svjedok tada rekao da mu ne vjeruje, i da
mu je nelogično da poslije toliko vremena može da prijavi tako nešto, jer se
takve stvari ne prijavljuju nakon mjesec dana, kao i da mu je tom prilikom
rekao da je on poprilično hrabar čovjek, pa mu nije jasno kako je dozvolio da
mu se to desi. Drugih detalja svjedok se ne sjeća. Na pitanje zastupnika
optužbe, svjedok je odgovorio da mu je B. saopštio da je taj novac dao L.u da
bi mu vratio novac, kao i da je bio u toku toga da je išao u B.. Na pitanje
optuženog da li tačno da je jednom prilikom upravo on došao sa B.. u stan L.a,
kada je došlo do dogovora da vrati novac L.u radi odredjenog posla svjedok je
odgovorio da je tačno da je bio jednom u stan kod L.a.  
Cijeneći iskaze  svjedoka V. D.a i Š. M. neophodno je navesti da isti nijesu
bili očevici dogadjaja, ali da su se isti na posredan način izjašnjavali na
okolnosti predmetnog dogadjaja, koji iskazi su za sud ubjedljivi i istiniti
budući da su isti svjedočili samo o okolnostima koje su im bile poznate, i to
svjedok M. Š. koji je rekao da se, a što se tiče predmetnog dogadjaja, sjeća
da mu je B.K. rekao da je  vratio 5-6.000,00€ L. kao i da je od ranije upućen
u to da je L. obavljao neke poslove za B., da bi mu poslije nekih mjesec dana
rekao da mu je taj novac L. oteo, a čemu ni sam svjedok nije povjerovao. Pa se
upravo ovim svjedočenjem i opovrgavaju navodi oštećenog o predmetu ovog
postupka, a budući da je sam oštećeni svjedoka Š.a u svom iskazu i pominjao
pozivajući se na njega, kao nekog ko će potvrditi njegovu verziju
predstavljanja odnosnog dogadjaja.   Svjedok V. D. se takodje na posredan
način izjašnjavao na okolnosti predmetnog dogadjaja izjavivši da je B. K.
iznajmljivao auto i to zahvaljijući L.u, koji je njihov korisnik od ranije,
bez ikakvih depozita i plaćanja unaprijed, da mu isti ništa nije platio, dok
je razlike u svom svjedočenju objasnio time što nije želio L.a da uvodi u
dužničko povjerilački odnos budući da je ugovor o najmu  zaključio sa B.K.m,
što je za sud logično i prihvatljivo, a ovakvi navodi dodatno su potvrdjeni i
suočenjem V. D.a sa B.K.m  koji je nakon tvrdnji da je V.ima platio prvo
korišćenje automobila rekao da je možda i on pogrješio ne sporeći svoj dug
prema njima, a što sve dodatno upućuje na zaključak da svjedok V. D. bio
dosledan u svom svjedočenju i da isti nije imao razloga da govori drugačije od
onog kako se to zaista i desilo.  
Na osnovu rezultata cjelokupnog postupka i ocjene svih provedenih dokaza, kako
pojedinačno tako i u njihovoj medjusobnoj povezanosti, kao i dovodjenjem istih
u vezu sa detaljno analiziranim izjavama kako svjedoka oštećenog tako i
ostalih svjedoka, kao i odbrane optuženog po zaključivanju suda  u ovom
postupku nije dokazano da je optuženi L.D. sredinom aprila mjeseca 2006.
godine u Podgorici u svom stanu Ul. Crnogorskih Serdara br. 8, prijetnjom
ubistvom, samovlasno pribavio pravo za koje smatra da mu pripada, na način što
je prethodno telefonski pozvao oštećenog B.K., sa kojim ima neraščišćene
dužničko-povjerilačke odnose, po različitim osnovama, da dodje u njegov stan,
pa kada je ovaj to učinio, nakon kraćeg razgovora izvadio pištolj i držeći
cijev usmjerenu u pravcu oštećenog od istog zatražio novac u iznosu od
5.000,00 €, koji mu je nakon toga izvukao iz džepa i oteo, a kako se to
neosnovano, i bez utemeljenja u činjeničnoj gradji koja je proistekla iz ovog
postupka optužnicom stavlja na teret optuženom L.D., iz kojih razloga je sud
istog i oslobodio od optužbe.  
Iz sadržine zakonske odredbe čl.384 st.3 u vezi st.1 KZ CG slijedi da ovo
krivično djelo čini ono lice koje samovlasno pribavlja neko svoje pravo ili
pravo za koje smatra da mu pripada, a to čini prijetnjom ubistvom ili teškom
tjelesnom povredom.  
Naime, osnovom svestrane i detaljne analize svih provedenih dokaza proizilazi
da optužba svoj optužni akt temelji isključivo na iskazu svjedoka oštećenog,
koji je sud cijenio kao nejasan, nelogičan, protivrječan i neodrživ, a posebno
imajući u vidu razlike u svjedočenju oštećenog u istrazi i na glavnom
pretresu, gdje je u istrazi prvobitno naveo da je prvo iznajmio auto u Renta
karu na 15 dana, što je i isplatio, a da je potom produžio ugovor na još 20
dana, da kada je krenuo da plati usluge Renta kara sreo L.a koji ga je pozvao
da podju kod njega na kafu, zatim da je L. izašao iz sobe u drugu i donio
pištolj uperivši ga u oštećenog, kada mu je izvukao 5.000,00€ iz džepa, potom
da je nakon tog dogadjaja išao u renta kar da im ispriča šta mu se desilo, na
šta su mu isti rekli da će sačekati par dana da dodje L. da im isplati
dugovanja kao i da je L.a kada je prvi put išao sa kolima Renta kara za B.
slučajno tamo sreo, te da sa njim nije ni išao niti se vraćao, dok je na
glavnom pretresu rekao da  je sa L.em imao neke zajedničke poslove i da su
službeno išli u B., zatim da je prvi put auto iz Renta kara iznajmio na mjesec
dana a potom produžio na još jedan mjesec, da je došao kod L.a da bi pošli da
plate dug prema Renta-karu, da mu je L. čim mu je rekao da ima 5.000,00€ kod
sebe odmah nasilno uzeo novac, ne spominjući pištolj i da ga je nakon toga
izbacio iz stana kada je zvao M. Š.a da bi isti popričao sa L.em, da bi potom
na pitanja zastupnika optužbe svjedok odgovorio da misli da se dan prije
predmetnog dogadjaja dogovorio da se vidi sa L., da mu je isti prijetio
pištoljem koji je prvo držao za pojas a zatim ga izvadio ali ga nije uperio
put njega, a zatim  na pitanje branioca optuženog izjavio da misli da je sa L.
tri puta išao u B.. Usljed ovakvih izjava svjedoka oštećenog uočljiva je i
očigledna nelogičnost i nedosljednost istih, a budući da je svjedok svoj iskaz
mjenjao u ključnim činjenicama u nekoliko navrata, a njihova kontradiktornost
upućuje na to da je svjedok oštećeni na svaki način pokušavao da prikaže
dogadjaj u drugačijem svjetlu od onog kako se on zaista i dogodio.  
Naime, ključno pitanje u ovoj krivičnopravnoj stvari jeste da li je optuženi
L.D. telefonom pozvao oštećenog K. B. da dodje u njegov stan i zatim nakon
kraćeg razgovora izvadio pištolj koji je uperio u oštećenog tražeči mu novac,
koji mu je zatim izvukao iz džepa i oteo. Imajući u vidu različitost u iskazu
svjedoka oštećenog upravo u pogledu ovih okolnosti ovakav iskaz svjedoka ne
može biti osnov za osudjujuću odluku, budući da je isti, a kako je to
prethodno navedeno, prvo izjavio da je sreo L.a kada je pošao da plati
dugovanja renta karu, zatim da je sam došao kod L.a i najzad da misli da su se
prethodnog dana dogovorili, kao i da je L. uperio pištolj u njega i sa
riječima „vadi pare ili odavde nećeš živ izaći“, izvukao je iz džepa novac,
zatim da mu je L. oteo novac čim mu je rekao da ima 5.000,00 €, ne spominjući
pištolj i najzad da je L. imao pištolj, ali da ga nije uperio put njega.
Ovakve izjave svjedoka oštećenog demantovane su za sud logičnim i
prihvatljivim izjavama svjedoka V. D.a i M. Š.a, kao i navodima odbrane
optuženog, dok je sud takodje u cilju provjere iskaza oštećenog proveo i dokaz
suočenja istog, sa svjedokom L.D., čime se dodatno uvjerio da je svjedok B.K.
nedosledan u svom iskazu, iz kog razloga sud isti nije ni prihvatio.  
Takodje, za sud je krajnje nelogično i neprihvatljivo da svjedok prijavi
optuženog, a kako i sam kaže 10-15 dana nakon izvršenja krivičnog djela,
budući da se optuženom stavlja na teret izvršenje težeg oblika krivičnog djela
samovlašće, koji podrazumijeva prijetnju ubistvom ili teškom tjelesnom
povredom, te je životno neprihvatljivo da se oštećeni nije, a kako i sam kaže
„nešto previše prepao“ ili „nije shvatio optuženog ozbiljno, misleći da se
šali“, obzirom da bi sama prijetnja ubistvom ili teškom tjelesnom povredom
podrazumijevala da se oštećenom stavi u izgled neko zlo (ubistvo ili teška
tjelesna povreda) koje je prema konkretnim okolnostima i ostvarljivo, a što
upućuje na zaključak da bi u takvoj situaciji bilo logično da oštećeni reaguje
upravo suprotno od toga kako je naveo i da dogadjaj prijavi policiji istog
dana. Uzimajući u obzir da optužnicom takodje nije odredjeno ni vrijeme
izvršenja krivičnog djela, već je optuženom L.D. stavljeno na teret izvršenje
djela „sredinom aprila mjeseca 2006 godine“, i dovodjenjem u vezu sa, po
mišljenju suda jedinim dokazom na kojim optužba temelji svoj optužni akt,
iskazom svjedoka oštećenog B.K., i to upravo prateći iskaze ovog svjedoka
oštećenog, koji je kao prvo izjavio, da je L.D. upoznao sredinom aprila 2006.
godine, da je potom sa njim više puta putovao u B. i to iznajmivši auto u
renta karu na 15 dana, odnosno mjesec dana, a zatim na još 20, odnosno mjesec
dana, da je po isteku tih ugovora došlo do predmetnog dogadjaja i da je zatim
10-15 dana od kritičnog dogadjaj prijavio optuženog, to bi se po zaključivanju
suda kritični dogadjaj, a da je do njega zaista i došlo, dogodio krajem maja
odnosno početkom jula, dok je B. optuženog prijavio 24.04.2009. godine, čime
su potvrdjeni zaključci suda da je iskaz svjedoka oštećenog nelogičan,
neprecizan i protivrječan, i da se na taj način na osnovu istog ne bi moglo
odrediti ni vrijeme kritičnog dogadjaja, a samim tim ne može ni izvesti
zaključak da je do izvršenja predmetnog djela zaista i došlo.  
Pri ovakvom odlučivanju sud je cijenio i navode odbrane optuženog prihvatajuću
kao logičnu i istinitu njegovu odbranu kako u istrazi tako i na glavnom
pretresu budući da se optuženi na detaljan i od samog starta ove
krivičnopravne stvari identičan način, kako pred istražnim sudijom tako i na
glavnom pretresu, izjašnjavao o svim ključnim činjenicama vezanim za predmet
ovog postupka, dok njegova odbrana nije opovrgnuta, niti dovedena u pitanje,
prednje detaljno cijenjenim svjedočenjem oštećenog B.K..  
Kod ovakvog stanja stvari, sud nalazi da u ovom postupku nije dokazano do
nivoa izvjesnosti da je optuženi L.D. počinio krivično djelo samovlašće iz
čl.384 st.3 u vezi st.1 Krivičnog zakonika CG, pa je usljed nedostatka dokaza
istog oslobodio od optužbe, a imajući u vidu da u smislu čl.3 ZKP-a sumnju o
postojanju činjenice koja čini obilježje krivičnog djela ili od koje zavisi
primjena neke odredbe Krivičnog zakonodavstva, sud riješava na način koji je
povoljniji za optuženog, i činjenica da se osudjujuća presuda može zasnivati
jedino na izvjesnim i nedvosmislenim činjenicama koje potvrdjuju postojanje
krivičnog djela na strani optuženog, to je sud u sumnji riješio na način koji
je povoljniji za optuženog, oslobodjajuči ga od optužbe, i to usljed
nedostatka dokaza, a na osnovu čl.363 tač.3 ZKP-a CG.  
Prilikom odlučivanja sud je cijenio i Izvod iz KE na ime optuženog nalazeći da
budući da je optuženi oslobodjen od optužbe isti nisu od značaja za
odlučivanje u ovoj krivičnopravnoj stvari.  
Imajući u vidu da je optuženi oslobodjen od optužbe, to se oštećeni B.K., radi
ostvarivanja svog imovinskopravnog zahtjeva upućuje na redovnu gradjansku
parnicu, a shodno odredbi čl.213 ZKP-a CG.  
Kako je optuženi oslobodjen od optužbe, to troškovi krivičnog postupka, shodno
odredbi čl. 203 ZKP-a CG padaju na teret budžetskih sredstava suda.  
Na osnovu izloženog u smislu čl. 363 tač. 3 ZKP-a CG, odlučeno je kao u izreci
presude.  

PREDSJEDNIK VIJEĆA-SUDIJA

Maja Zeković,s.r. 
PRAVNA POUKA:
Protiv ove presude može se izjaviti žalba
u roku od 15 dana po prijemu pismenog otpravka,
Višem sudu u Podgorici, a preko ovog suda. 
ZTO: Janković Andrijana                          