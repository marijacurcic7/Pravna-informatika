K.br.08/730 
U IME NARODA
OSNOVNI SUD U   P., u vijeću  sastavljenom od sudije Maje Zeković kao
predsjednika vijeća, i sudija porotnika Lubarda Vojislava i Božović Dragana,
kao članova  vijeća, uz učešće Andrijane Janković kao zapisničara, u krivičnom
predmetu protiv optuženog R.M.a, zbog krivičnog djela falsifikovanje novca iz
čl.258. st.2 Krivičnog  zakonika CG,  rješavajući po optužnici ODT-a iz P.
Kt.br. 1029/07 od 08.05.2008. godine, koju je na glavnom pretresu zastupao
Saša Čađenović, zamjenik ODT-a u P., u prisustvu zastupnika optužbe, optuženog
i njegovog branioca advokata L. Š., nakon održanog glavnog i javnog pretresa,
dana 15.04.2010.godine, nakon tajnog vijećanja i glasanja donio je, a dana
19.04.2010.godine i javno objavio  
P R E S U D U 
OPTUŽENI: 
R.M. , od oca M. i majke D., rodjene K., rodjen.... godine u K., sa
prebivalištem u  Ul. ..., završio srednju školu, nezaposlen, razveden, otac
dvoje mldb. djece, lošeg imovnog stanja, osuđivan presudom Osnovnog suda u P.
K.br.07/159 od 05.05.2009. godine zbog krivičnog djela iz člana 220 st.2 u
vezi čl.35 KZCG na kaznu zatvora u trajanju od tri mjeseca i presudom Osnovnog
suda u P. K.br.08/1943 od 08.10.2009. godine za krivično djelo iz člana 339
st.1 KZCG na trideset dana zatvora uslovno na jednu godinu dana.  
Na osnovu čl.363 tač.3  i čl. 203 Zakonika o krivičnom postupku CG.
OSLOBADJA SE OD OPTUŽBE
Kojom je predstavljeno da je:  
Dana 11.05.2007. godine, u P. stavio u opticaj lažan novac kao pravi, na način
što je lažnu novčanicu u apoenu od 100,00 eura serijskog broja S00347138413
predao blagajnici u kazinu - "K.", vlasništvo preduzeća "K. "DOO P., prilikom
uplate dopune za igre na sreću na aparatima,  
- čime bi izvršio krivično djelo falsifikovanje novca iz člana 258. st.2
Krivičnog zakonika CG.  
Toškovi krivičnog postupka padaju na teret budžetskih sredstava suda.  
O b r a z l o ž e nj e 
Optužnicom ODT Kt.br.1029/07 od 08.05.2008. godine, optuženom R.M.u stavljeno
je na teret izvršenje krivičnog djela falsifikovanje novca iz člana 258. st.2
Krivičnog zakonika CG. U završnoj riječi zastupnik optužbe je ostao pri
podignutoj optužnici, jer je kako nalazi provedenim dokazima utvrđeno da je
optuženi izvršio krivično djelo koje mu je stavljeno na teret, u pogledu
objektivnih elemenata bića krivičnog djela nesporno je utvrđeno da je
predmetna novčanica falsifikovana  i  da je optuženi istu stavio u opticaj na
način što je predao svjedoku K. M., a u pogledu umišljaja isti je znao da se
radi o falsifikovanoj novčanici i ovaj subjektivni elemenat proističe iz
iskaza svih saslušanih svjedoka kojima je opovrgnuta njegova odbrana, a
posebno iz iskaza K. M. gdje proizilazi da je optuženi kritične prilike
insistirao i to veoma grubo da se falsifikovana novčanica primi od strane iste
a uplata na aparatu je iznosila svega 5 eura, predlažući sudu da optuženog
oglasi krivim i osudi po zakonu.  
Optuženi je u svom iskazu datom pred Upravom policije u prisustvu branioca po
službenoj dužnosti, dana 13.05.2007. godine, u bitnom naveo da je dana
11.05.2007. godine igrao u kazinu na autobuskoj stanici vlaništvo DOO "K.", a
oko 13,00 časova, imao je dobitak od 270,00 €, koji mu je isplaćen od strane
radnice kazina koja je bila u smjeni, nesumnjajući u ispravnost novčanica, a
ista su bile u apoenima i to 2 x 100 eura, 1x50 i 1x 20, a pošto je podigao
dobitak pošao je do grada i nastavio da igra u kazinu DOO "K." - "K." u centru
u ulici Slobode, dok je oko 15,30 časova, stalno gubio u uplaćivao po 5,00 €
više puta, i sve tako do 21,00  čas, kada je namjeravao da novčanicu od 100 €,
ser.br. S00347138413 uplati u iznosu od 5,00 €, sa kojom je počeo da igra,
posebno ističući da je radnici - blagajnici kazina dao novčanicu pomenutu i
ona je uključila aparat da igra sa kreditom od 5,00 €, vrativši mu 95,00 €, a
10 minuta nakon toga uplaćeno mu je još 5,00 €, i još dva puta po 5,00 €, što
ukupno iznosi 20,00 €, navodeći da tek kad je prišao da uplati zadnjih 5,00 €
od pomenutih 20,00 €, blagajnica mu je prišla i rekla "ova vam je novčanica
falsifikovana", što ga je iznenadilo, rekavši joj da ako je novčanica
falsifikovana to je onda od dobitka, koji je imao istog dana u njihovom drugom
kazinu na autobuskoj stanici, te pošto je imao još kredita na aparatu nastavio
je da igra i pitao zašto gazda ne dolazi, a ona je odgovorila da će doći brzo.
Objasnio je da je čitavo ovo vrijeme sa blagajnicom u društvu bio jedan
momak,možda radnik kazina, koji mu je od navedenih 20,00 € kredita uključio
zadnjih 5,00 €, a ubrzo je došla policija dok je on sjedio za aparatom, i
sprovela ga, ističući da se bunio jer su mu stavili lisice, budući da nikada
ranije nije bio vezan, posebno navodeći da je aparat za provjeru ispravnosti
novčanice na mjestu pored blagajnice, pa da je nevjerovatno da mu je ista
vratila kusur od 95 €, uključila kredit odmah od 5 €, a kasnije još tri puta
od po 5,00 €, dok se sve dešavalo prije momenta prijave neispravnosti
novčanice.  
U istražnom postupku dana 13.05.2007.godine i 11.03.2008. godine, optuženi je
ponovio navode date pred Upravom policije, osim što je na pitanje suda
pojasnio da je predmetnu novčanicu dobio u kazinu istog preduzeća koje se
nalazi na autobuskoj stanici, a kada je u gradu počeo da igra dao je radnici u
kazinu ovu novčanicu, a ista mu nije ništa rekla već mu je vratila kusur u
iznosu od 95,00 €, on je nastavio da igra, potrošio je četiri puta po 5,00 €,
ukupno 20,00 €, a kada je igrao sa zadnjih 5,00 € ista mu je rekla da sumnja
da je novčanica falsifikovana, odgovorivši joj da ako sumnja neka pozove
gazdu, jer je on tu novčanicu dobio u njihovom drugom kazinu na autobuskoj
stanici, te da nema nikakve veza sa istom, ističući da kada je bio u policiji
jedan policajac je došao i rekao inspektorima da je bio  u kazinu kada je on
dobio 270,00 €, i da su mu tada date dvije novčanice od po 100,00 €, jedna
novčanica od 50,00 € i jedna od 20,00 €, tvrdeći da inspektor S. zna koji je
to policajac koji je potvrdio njegove navode.  
Na glavnom pretresu od 28.12.2009. godine, negirajući izvršenje krivičnog
djela koje mu je stavljeno na teret, i ponavljajući u bitnom navode date u
prethodnom postupku, optuženi je pojasnio da ne zna kako se zove osoba koja mu
je dala 200,00 €, na Autobuskoj stanici kada je igrao u njihovom istom
objektu, i da ne zna kako se zove policajac koji je bio na licu mjesta kada je
on igrao u pomenutoj kladionici, na autobuskoj stanici, ističući da u prilog
svoje odbrane ima svjedoka koji je bio u tom objektu gdje je on razmijenio
predmetnih 100,00 €, i igrao sat - dva, nakon čega mu je K. M. prišla i rekla
da je novčanica falsifikovana, navodeći da se svjedok zove M. L., i da živi u
P. - Kokoti, a da je to tek saznao neposredno prije sudjenja. Izjavio je da s
obzirom da ga je blagajnica pustila da igra skoro dva sata i tek nakon toga mu
rekla da je provjerila novčanicu i da je falsifikat, istakao je da je moguće
da je ista tu novčanicu u medjuvremenu pribavila, i da je on na Autobuskoj
stanici u kazinu "K." igrao u prijepodnevnim časovima dana 11.05.2007. godine,
da novčanica koju je blagajnica pokušala njemu da vrati nije ista novčanica
koju je on njoj dao, obzirom da smatra da mu na Autobuskoj stanici ne bi dali
lažne novčanice. Objasnio je da ne zna da li se novčanica koju mu je M.
pokušavala vratiti razlikovala od one koju joj je dao, ističući da mu je ona
istog trenutka kada joj je predao ovu novčanicu izvršila provjeru i rekla da
je u pitanju falsifikat on bio joj odmah predao drugu novčanicu ili bi
eventualno pošao do Autobuske stanice da provjeri kako su mogli da mu daju
falsifikovanu, a pošto mu se blagajnica sa velikim zakašnjenjem obratila
vezano za navodni falsifikat on joj nije htio dati ovu drugu novčanicu, već je
pola para od prvih 100,00 € potrošio. Naveo je da je od 95,00 € koje je dobio
razmjenom predmetnih 100,00 € nastavio da igra i potrošio od kusura oko 30-40
€, a tom prilikom je imao dobitka oko 20,00 €, a svog novca oko 24 €, na ovom
aparatu, pa kada ga je policija privela tvrdi da je taj novac bio ostavljen za
njega u kazinu, za koji je on kasnije došao, i predat mu je, pojašnjavajući da
osim 270,00 € koje je dobio u kazinu na Autobuskoj stanici nije imao svojih
para, i da nije imao nikakav konflikt sa M. K., osim kada joj se obratio da
pozove gazdu. Prigovarajući u cjelosti iskazu ovog svjedoka oštećene, optuženi
je istakao da svjedok nije govorila istinu, da on i danas nakon ovog događaja
igra u istom kazinu, a po kazivanju ovog svjedoka on nikako ne bi mogao da
nastavi da igra u tom kazinu ukoliko je novčanica  falsifikat, kao i da bi mu
bio zabranjen ulaz u K., i  predmetne večeri odmah nakon provjere novčanice da
je to M. uradila blagovremeno bi mu isključili aparat, a ona je došla nakon
dva sata, ističući da mu je poznato da u svim objektima u kojima je redovan
igrač postoje aparati za provjeru novčanica a budući da je tamo igrao ranije a
i nakon ovog događaja. Optuženi je prigovorio i iskazu svjedoka Ž. P. a u
završnoj riječi  izjavio da prihvata završnu riječ svog branioca.
Branilac optuženog je u svojoj završnoj riječi na glavnom pretresu izjavio, da
je tokom postupka utvrđeno da optuženi nije počinio predmetno krivično djelo,
predlažući sudu da ga oslobodi krivične odgovornosti, jer je oštećeni vlasnik
preduzeće K. D.M. naveo da ne postoji nikakva mogućnost da falsifikovana
novčanica bude primljena od strane radnika K.a niti se može naći u njihovom
posjedu, dok je nesporno da je optuženi igrao kritičnog dana u kockarnici K.
kada je dobio novac ali je istog dana igrao i u drugoj kladionici, a činjenica
je da je radnica primila novčanicu i omogućila mu da igra iako nije logično a
ni moguće da isti da novčanicu ako bi se omogućilo da igra na poker aparatu
te da ga radnik kockarnice obavijesti da je novčanica koju je predao
falsifikovana, a ukoliko bi to bilo tačno jedino što bi bilo logično je da
optuženi tu novčanicu uzme a ne prisiljava radnicu da je ona uzme kako bi ga
ona odmah prijavila za ovo krivično djelo, napominjući činjenicu da optuženi
nije sporio da je on novčanicu predao u uvjerenju da je ista originalna jer je
tu novčanicu zajedno sa još 170 eura dobio u igri na sreću kod istog
oštećenog, a nakon predavanja iste i nakon što mu je radnica uključila aparat
isti je nastavio mirno da igra pa je čak dobio izvjesnu količinu novca na
aparatu nakon te uplate i ova činjenica ukazuje da kod optuženog nije bilo
umišljaja.  
Na glavnom pretresu u cilju provjere navoda odbrane optuženog i utvrdjivanja
materijalne istine  sud je u ovom postupku proveo dokaze saslušanjem svjedoka
K. M., L. M., Z.P., Ž. P., svjedoka oštećenog ovlašćenog predstavnika K.a DOO
M. D., vršenjem uvida u falsifikovanu novčanicu ser.br.S00347138413, čitanjem
potvrde o privremeno oduzetim predmetima Ku.br.880/07 od 13.05.2007. godine,
čitanjem nalaza i mišljenja vještaka grafološke struke od 16.04.2008. godine,
čitanjem Izvoda iz kaznene evidjencije izdat od strane Uprave policije
Ispostava Kolašin br.19/3 245/09-2243/2 od 15.12.2009. godine.  
Svjedok K. M. u svom svjedočkom iskazu datom u istražnom postupku dana
17.03.2008. godine je navela da joj je dana 11.05.2007. godine od R.M.a za
kojeg je kasnije saznala da se tako zove, data novčanica od 100 eura koja je
bila falsifikat, ističući da je ona tad radila u kazinu K. kao kasir-
blagajnik, koji se nalazi u Ul.Slobode gdje je igrao optuženi koji je u jednom
trenutku došao do nje, dao joj novčanicu od 100 eura, tražeći da mu vrati
kusur od 95 eura a da mu da za 5 eura žetona da bi igrao. Objasnila je da je
provjerila pomenutu novčanicu  na aparatu i vidjela da se radi o falsifikatu
što  je optuženom i rekla, a on je počeo da galami da joj prijeti govoreći da
je te pare primio u drugom objektu i da mu mora vratiti kusur, a pošto se
uplašila vratila mu je 95 eura kusura a za 5 eura mu dala žetona i istovremeno
obavijestila šefa P. Z. kao i policiju koja je R. privela. Svjedok je na
glavnom pretresu dana 28.12.2009. godine u bitnom ponovila navode date u
istražnom postupku osim što je pojasnila da je odmah pošto joj je optuženi dao
novčanicu od 100 eura kako bi kupio žetone istu provjerila na identifikatoru,
ustanovila da se radi o falsifikatu a odma je i njega obavijestila o tome dok
je tačno da je isti i prije predaje 100 eura igrao na aparatima a tada je u
kazinu bilo još pet, šest igrača, ističući da ne zna da li je prije ovih 100
eura koje je dobila od optuženog prethodno u pazaru dobila još nekih 100 eura,
a to je moguće provjerit kroz evidenciju. U daljem je navela da se
identifikator nalazio tačno ispred nje odnosno iza šaltera gdje je staklo,
tako da je optuženi mogao vidjeti kako vrši provjeru međutim ne može se
sjetiti da li ju je isti gledao kada je provjeravala dok je tačno da je
provjerila istog momenta kada joj je dao novčanicu, a prije tih 100 eura isti
je nekoliko puta kupovao žetone otprilike za 5 eura do 20 eura ali joj nije
davao nikakvu krupniju novčanicu. Svjedok je dalje istakla da se sjeća skoro
svih detalja vezano za optuženog i njegove uplate jer je istog znala od ranije
kao malo težeg igrača koji joj je pravio manje probleme dok su ostali igrači
tog dana igrali sitnije uloge. Takodje je na glavnom pretresu sada pojasnila,
da joj optuženi nije prijetio, niti je vrijeđao, ali je jačim tonom govorio da
mu vrati kusur, pa je kod nje strah postojao, navodeći da  mu je zbog toga
vratila kusur u iznosu od 95 eura, a govorio je i da pozove gazdu što je ona i
učinila, kao i da je prethodno tih 100 eura dobio u njihovom drugom kazinu na
Autobuskoj stanici, čak je pominjao i ime i prezime radnice koju ona ne
poznaje, te da isti nije igrao bez tih 5 eura od odnosnih 100 eura a u
međuvremenu je došla policija, dok joj nije poznato da je isti kritičnom
prilikom na aparatu imao neki dobitak koji mu je kasnije isplaćen. Nadalje je
navela da je u ovom objektu prije predmetnog događaja radila dvije godine od
ukupno četiri, te da joj je ovo prvi slučaj da joj je mušterija dala
falsifikovanu novčanicu kao i jedini slučaj da je za tu novčanicu vratila
kusur i pustila mušteriju da igra, napominjući da je pozvala svog šefa koji je
pozvao policiju, ne sjećajući se koliko je puta optuženi igrao u kazinu ali
tvrdi da je igrao više puta, predlažući svjedoka Ž. P. u prilog njenom
svjedočenju, budući da je on svo vrijeme bio tu i vidio kada je provjerila
novčanicu i na koji način, kao i kada je opomenula R. naglašavajući da je
tačno da je R. i nakon ovog događaja igrao u istom kazinu, i da ona nije
dobila otkaz u K.u već je sama prešla na drugi posao, ističući da im je
obezbjeđenje u firmi formalno, da ih je u smjeni radilo troje  a tom prilikom
su bili prisutni ona, njen kolega P. Ž. a postojao je i video nadzor.  
Ž. P. je posvjedočio na glavnom pretresu dana 05.03.2010. godine izjavio da se
dana 11.05.2007. godine nalazio u kazinu gdje je bio zadužen na poslovima
elektronskog ruleta, i kada je M. K. uzela od optuženog kojeg on zna iz kazina
100 eura  on se nalazio u istoj prostoriji tvrdeći da je ista došla za pult
gdje su bili njih dvoje, ukucala kredit za R., istovremeno staviljajući novac
na provjeru, kao i vratila kusur istom, ne sjećajući se koliki  mu je iznos
vratila, a pošto je pogledala u aparat i pitala ga da li je novčanica u redu
kada je on rekao da nije što je i ona vidjela, nakon čega je ona uzela tih 100
eura, prišla optuženom saopštavajući mu da je u pitanju falsifikovana
novčanica, ne znajući šta je isti njoj odgovorio ali zna da je nastavio da
igra, a M. se vratila i pozvala Z. P. njihovog šefa koji joj je rekao da
pozove policiju, odnosno moguće da ista nije pozvala policiju već njihov šef,
a ista je došla dvadesetak minuta od tada, dok je za to vrijeme on  bio tu
navodeći da se ne sjeća da li se M. obraćala optuženom. Na pitanja branioca
optuženog istakao je da nije vidio tačan trenutak predaje novca R.M.a M. K. ne
misleći da je direktno gledao u istog kada je predao novac M. ali je bio tu
kada je ona ukucavala kredit i kada ga je pitala pokazujući na aparat da li je
novčanica u redu, i da je tačno da su oni obučeni za ručno provjeravanje
novčanica, dok on tih 100 eura nije provjeravao ručno, ne mogavši se sa
sigurnošću izjasniti kada je tačno prvi put vidio tu novčanicu od 100 eura,
kao ni kada je R. predao M. ili kada je novčanica bila u aparatu, kao i da li
je optuženi nakon prve ruke uplate kredita od spornih 100 eura uplaćivao još,
a tog dana je bila gužva, pa imajući u vidu da se događaj desio prije tri
godine pojedinosti se ne može sjetiti. Naveo je da su konkretnog dana u
objektu bili samo od zaposlenih on i M., i da se optuženi M. samo jednom
obratio povišenim tonom kada mu je ista prišla i saopštila mu da je u pitanju
falsifikovana novčanica a nešto u smislu da novčanica nije njegova dok nikakve
druge priče između njih nije bilo jer bi ih on čuo, a do dolaska policije M.
je nastavila da radi svoj posao a optuženi je nastavio da igra.  
Svjedok L. M. je u svom svjedočkom iskazu na glavnom pretresu dana 05.03.2010.
godine izjavio da se ne sjeća svih detalja vezano za predmetni događaj obzirom
da se isti desio prije tri godine, ali je činjenica da je dana 11.05.2007.
godine igrao na aparatu u kazinu K.a pored njega je na aparatu igrao M. R.
kojeg je znao iz viđenja iz kazina, navodeći da su igrali prilično dugo a u
vrijeme igre nije bilo nikakvih incidenata niti svađe, dok je samo odjednom
došla policija i odvela istog što ga je iznenadilo i on i drugi igrač su se
pitali zašto tog čovjeka odjednom odvedoše, a nije čuo da se M. K. obraćala
optuženom povodom neke falsifikovane novčanice, dok je čuo da je nešto
prilazila istom ne znajući razlog obraćanja, posebno pojašnjavajući da ne zna
da li je više puta ista prilazila R. ali da su se nešto svađali sigurno bi čuo
jer je isti sjedio pored njega.  
Svjedok Z. P. je u svom svjedočkom iskazu na datom na glavnom pretresu dana
05.03.2010. godine naveo da nije očevidac događaja koji je predmet postupka,
ali da ga je konkretnog dana pozvala M. K. a budući da joj je on bio
nadređeni, i saopštila mu da joj je neko lice u kazinu predalo falsifikovanu
novčanicu o čemu ga je ona obavijestila ali to lice se nije obaziralo na njenu
opomenu, i pitala ga šta da radi nakon čega joj je rekao da pozove policiju
što je ona i uradila, ističući da je on došao u kazino nakon tri,četiri sata
kada je optuženi već bio priveden, pojašnjavajući da u njihovom objektu
postoji aparat za identifikaciju novčanica i strogo je zabranjen prijem čak i
zalijeplejnih novčanica a naročito falsifikovanih, a kasnije je saznao da je
M. istom vratila 95 eura od 100 eura, i objasnila mu da je ona njemu najprije
ukucala dopunu od 5 eura, vratila mu kusur pa tek nakon toga izvršila provjeru
novčanice zbog brzine posla i da mušterija ne bi čekala, iako je po pravilu
prvo trebala da provjeri novčanicu. Dalje je istakao da mu je optuženi poznat
iz kazina, i da nakon ovog događaja isti jedno vrijeme nije dolazio a kasnije
je počeo opet da dolazi i sada dolazi u kazino, pojašnjavajući da u situaciji
da se pokvari aparat njega bi odmah iz objekta obavijestili i on bi donio
rezervni, kao i da mu nije poznato da je nekada provjerom kroz identifikator
prošla falsifikovana novčanica ističući da nema dodira sa novcem, a da se ne
može sjetiti da li je u maju 2007. godine bila neka prijava u njihovom objektu
vezano za kvar identifikatora ali da su aparati veoma kvalitetni i mogu da
rade po nekoliko godina a da se lampe ne pokvare tvrdeći da se ne smije desiti
da je aparat pokvaren, a ukoliko se pokvari za 15-20 minuta se obezbjeđuje
adekvatna zamjena a osim toga svi blagajnici su obučeni za ručnu provjeru
novčanica, dok se dešavalo da se lampe pokvare ponekad, objašnjavajući da je
moguće da je on naložio da se R.u nakon što ga je odvela policija ostavi novac
u koverti koji je on dobio na aparatu na kojem je igrao ali nije siguran u to.  
Svjedok oštećeni ovlašćeni predstavnik K.-a DOO M. D. je u svom svjedočkom
iskazu na glavnom pretresu dana 09.04.2010. godine naveo da mu nije ništa
poznato vezano za predmet ovog postupka, dok se u ime svog preduzeća K.-a DOO
P. ne pridružuje krivičnom gonjenju u odnosu na optuženog i ne postavlja
imovinskopravni zahtjev, ističući da svi njegovi objekti posjeduju
najsavremenije tehnike za provjeru novčanica, i da je  nemoguće da se ne
prepozna novčanica koja je falsifikat,  da je M. K. radila u njegovom
preduzeću određeno vrijeme a po isteku toga prestala da radi. Istakao je da
budući da su njihovi objekti opremljeni najsavremenijom tehnikom za
prepoznavanje novčanica gotovo se nikad ne dešava da neko u njihovim objektima
ponudi falsifikovanu novčanicu, i oni u tim situacijama ne pozivaju policiju
obzirom da se u istim situacijama po njegovom ubjeđenju nikad ne može biti
siguran da je klijent donio falsifikovanu novčanicu, već se može i desiti da
je to uradio kasir ili radnik i tada niko u njegovom preduzeću nema ovlašćenje
da pozove policiju već se tako nešto završava u okviru preduzeća, navodeći da
R.M.a ne poznaje i čak mu vezano za taj događaj ništa nije poznato, tvrdeći da
se u već pomenutim situacijama novčanica vraća zaduženom radniku i kasiru jer
nikada ne mogu biti sigurni da to može ponuditi neko od mušterija.  
Sud je izvršio uvid u falsifikovanu novčanicu ser.br.S00347138413.  
Iz potvrde o privremeno oduzetim predmetima Ku.br.880/07 od 13.05.2007. godine
se utvrđuje da je od lica M. K. radnice u preduzeću DOO K. u P. u Ulici
Slobode dana 11.05.2007. godine u 21,00 čas privremeno oduzeta novčanica od
100 eura sa ser. br. S00347138413.  
Iz nalaza i mišljenja vještaka grafološke struke  N. V. od 16.04.2008. godine
proizilazi da  sporna novčanica u apoenu od 100 eura ser.br.S00347138413 nije
autentična banknota odnosno ista je falsifikovana, a imajući u vidu način
izrade i pokušaj imitacije većine od potrebnih elemenata zaštite u konkretnom
slučaju se radi o relativno dobrom falsifikatu.  
Nakon detaljne savjesne i svestrane analize i ocjene svih provedenih dokaza,
kako pojedinačno tako i dovodjenjem istih u medjusobnu vezu, i isto takve
analize odbrane optuženog po zaključivanju suda u ovom postupku nije sa
dovoljnom izvjesnošću dokazano da je optuženi R.M. izvršio krivično djelo
falsifikovanje novca iz člana 258. st.2 Krivičnog zakonika CG, iz kojih
razloga ga je sud usljed nedostatka dokaza i oslobodio od optužbe, odlučujući
kao u izreci ove presude.  
Iz odredbe čl.258. st.2 KZ CG slijedi da ovo krivično djelo čini onaj ko
pribavlja lažan novac u namjeri da ga stavi u opticaj kao pravi ili ko lažan
novac stavlja u opticaj. Dakle za postojanje ovog djela potrebno je da se kao
radnja izvršenja djela nesumnjivo dokaže da je optuženi bio svjestan da je
novac koji je stavio u opticaj lažan novac i da ga je kao takvog stavio u
opticaj, odnosno isto se može izvršiti isključio s umišljajem.  
Ta okolnost, po zaključivanju suda, u ovom postupku nije dokazana.  
Naime, M. K. u svom iskazu, u najbitnijem je posvjedočila da joj je optuženi
kao blagarnici u K.-u dao novčanicu od 100 €, i tražio da mu ona vrati kusur
od 95 €, a da mu da za 5,00 € žetona, ističući pred istražnim sudijom da je
ovu novčanicu provjerila na aparatu, utvrdivši da se radi o falsifikatu i
saopštavajući to okrivljenom koji je počeo da galami i da joj prijeti,
govoreći da je pare primio u drugom objektu i da mu mora vratiti kusur, da se
svjedok uplašila i vratila mu 95 € kusura, a za 5,00 € mu dala žetona,
istovremeno obavještavajući šefa P. Z. i policiju koja je R. privela, da bi na
glavnom pretresu svjedokinja pojasnila da se identifikator nalazio tačno
ispred nje, medjutim, da ne zna da li je optuženi mogao vidjeti kako vrši
provjeru, ali je tačno da je provjerila istog momenta kada joj je dao
novčanicu, sada objašnjavajući da joj nije optuženi prijetio niti je
vrijedjao, ali je jačim tonom govorio da mu vrati kusur, zbog čega mu je ona
to i vratila, ističući da je optuženi pominjao čak ime i prezime radnice u
kazinu na Autobuskoj stanici koja mu je dala 100 € prethodno, zatim da je
pozvala svog šefa koji je pozvao policiju, dodajući i to da je tačno da je R.
i nakon ovog dogadjaja igrao u kazinu.  
Provjeravajući istinitost ovog svjedočenja, i u tom pravcu osnovanost odbrane
optuženog, sud je saslušao svjedoka Ž. P i svjedoka Z. P., pri čemu iskazi
svjedoka M. K. i Ž. P., u ključnim momentima, a to su momenat provjere
novčanice na identifikatoru, kao i momenat vraćanja kusura, medjusobno nijesu
saglasni, budući da je ovaj svjedok naveo da se nalazio u istoj prostoriji
kada je M. K. uzele od optuženog, kojeg ona zna iz kazina 100 €, da su za
pultom bili njih dvoje, M. je ukucala kredit za R., istovremeno stavljajući
novac na provjeru, zatim vraćajući kusur istom, dok se svjedok ne sjeća koliki
mu je iznos vratila, ali se sjeća da pošto je pogledala u aparat i pitala
njega (svjedoka) da li je novčanica u redu, kada je svjedok rekao da nije,
nakon čega je ista uzela tih 100 €, prišla optuženom saopštavajući mu da je u
pitanju falsifikovana novčanica, pri čemu ovaj svjedok ne zna, što joj je isti
odgovorio, ali zna da je nastavio da igra, nakon čega se M. vratila i pozvala
Z. P. koji joj je rekao da pozove policiju ostavljajući mogućnost da ista nije
pozvala policiju, već njihov šef, dok je na pitanja branioca okrivljenog
svjedok naveo da nije vidio tačan trenutak predaje novca R.M.a, M. K., kao i
da se optuženi M. samo jednom obratio povišenim tonom kada mu je ista prišla i
saopštila mu da je u pitanju falsifikovana novčanica i to ističući nešto u
smislu da novčanica nije njegova. Dakle, iz ovog iskaza se u najbitnijem
potvrdjuju navodi odbrane optuženog u dijelu da je istom od strane M. K.
vraćen kusur, nakon čega je isti nastavio da igra, da bi mu M. naknadno prišla
saopštavajući mu da je u pitanju falsifikovana novčanica, i da je nakon toga
optuženi nastavio da igra. Nadalje, i svjedok Z. P. je protivrječno navodjenju
svjedokinje M. K. naveo, da joj je on i rekao da pozove policiju, što je ona i
uradila, posredno svjedočeći vezano za saznanja koja se tiču postupka takodje
suprotno svjedokinji K., kako je kasnije saznao da je M. istom vratila 95 € od
100 €, objašnjavajući mu to na način da je ona njemu najprije ukucala dopunu
od 5,00 €, vratila mu kusur, pa tek nakon toga izvršila provjeru novčanice,
zbog brzine posla, iako je po pravilu prvo trebala da provjeri novčanicu. I
ovaj svjedok je potvrdio odbranu okrivljenog, da je nastavio nakon ovog
dogadjaja isti da dolazi u kazino.  
Polazeći od izloženog, i pritom imajući u vidu ovako protivrječna svjedočenja,
obesmišljen je svjedočki iskaz M. K., i to u pogledu ključnih okolnosti koja
su od značaja za odlučivanje u pogledu krivice optuženog R.M.a, što dalje
dovedeno u vezu sa iskazom ovlašćenog predstavnika oštećenog preduzeća "K. Co"
DOO M. D., koji je na glavnom pretresu pojasnio da budući da su njihovi
objekti opremljeni najsavremenijom tehnikom za prepoznavanje novčanica, gotovo
se nikad ne dešava da neko u njihovim objektima ponudi falsifikovanu
novčanicu, i u tim situacijama oni ne pozivaju policiju, budući da se po
njegovom internom ubjedjenju nikad ne može biti siguran da li je klijent donio
falsifikovanu novčanicu, već se može desiti da je to uradio kasir ili radnik,
pa se takve situacije završavaju u okviru preduzeća, dodajući za sud veoma
važnu okolnost, a to da konkretno R.M.a ne poznaje, dodatno upućuje na
zaključak suda da optuženi R.M. nije odnosnom prilikom stavio u opticaj lažan
novac kao pravi, niti je isti znao, niti mogao znati da je lažna novčanica u
apoenu od 100,00 €, serijskog broja S00347138413 falsifikat. Osim toga,
polazeći od nedvosmislenog utvrdjenja, a to je da su objekti kazina vlasništvo
preduzeća "K. Co" DOO zaista obezbijedjeni najsavremenijom tehnikom za
prepoznavanje falsifikovanih novčanica, a koja okolnost optuženom kao
dugogodišnjem igraču je morala biti poznata, a o čemu se u kranjem sasvim
jasno on i izjasnio, to je i logički neodrživo da bi optuženi predao
falsifikovanu novčanicu za koju je unaprijed znao da je falsifikovana, u
kazinu "K.", dok je indikativno i to da je i po ovom dogadjaju R.M. nastavio
da igra u istom kazinu, pri čemu je ovdje od presudnog značaja, to da se
predmetno krivično djelo može izvršiti samo s umišljajem.  
Imajući ovakvo utvrdjenje u vidu,  i dovodeći isto u vezu sa navodima odbrane
optuženog, po zaključivanju suda u ovom postupku odbrana optuženog nije
dovedena u sumnju, već naprotiv u svim odlučnim činjenicama ista je našla
uporišta u dokazima provodenim u ovom postupku, a budući da je optuženi
najprije od samog starta tvrdio da mu je nakon predaje novčanice vraćen kusur
i uplaćen kredit od 5,00 €, da je isti nastavio da igra, da bi mu potom prišla
blagajnica saopštavajući mu da je novčanica falsifikovana, našto je on
odgovorio da ukoliko sumnja neka pozove gazdu, istrajavajući u tvrdnji da
ukoliko je novčanica zaista falsifikovana da ju je dobio u njihovom drugom
kazinu na Autobuskoj stanici, što samo učvršćuje logično uvjerenje suda, da
sve i da je predmetna novčanica u apoenu od 10,00 €, koju je okrivljeni tom
prilikom predao blagajnici M. K., zaista novčanica serijskog broja
S00347138413, odnosno falsifikat, to je razložan zaključak suda da optuženi
nije znao da takvu novčanicu predaje, niti bi istu kao dugogodišnji igrač
kazina predao, budući da mu je morala biti poznata tehnička opremljenost
kazina u kojem je igrao, i u kojem je nastavio da igra, dok je jasno i to  da
je i konkretne večeri sve do dolaska policije okrivljeni nastavio da igra na
aparatu, o čemu se izjasnio i svjedok M. L.  
Kod ovakvog stanja stvari, po zaključivanju sud u postupku nije dokazano da je
optuženi R.M. dana 11.05.2007. godine, u P. stavio u opticaj lažan novac kao
pravi, na način što je lažnu novčanicu u apoenu od 100,00 eura serijskog broja
S00347138413 predao blagajnici u kazinu - "K.", vlasništvo preduzeća "K.
Co"DOO P., prilikom uplate dopune za igre na sreću na aparatima, zbog čega ga
je primjenom člana 363. tač.3. ZKP-a CG oslobodio od optužbe.  
Prilikom odlučivanja sud je cijenio i nalaz i mišljenje vještaka grafološke
struke kao stručan i jasan, međutim ovaj dokaz je kod izloženog bez uticaja na
odlučivanje u ovoj krivično pravnoj stvari, kao i Izvod iz KE na ime optuženog
R.M.a ali je mišljenja da je ovaj dokaz bez uticaja na drugačije presuđenje u
konkretnom predmetu, obzirom da je optuženi oslobođen od optužbe.  
Polazeći od prednjeg utvrdjenja, sud je odbio predložene dokaze od strane
branioca optuženog i to da se u dokaznom postupku provode dokazi pribavljanjem
video snimka kazina K. jer se na ovakvom dokazu ne može zasnivati sudska
odluka.  
Sud je rješenjem odbio predlog zastupnika optužbe da se u dokaznom postupku
izvrši suočavanje svjedoka M. K. i Ž. P. radi različitosti u njihovim
iskazima, a imajući u vidu da polazeći od predmeta ovog postupka provodjenje
ovih dokaza nije od značaja za odlučivanje i isto bi vodilo samo daljem i
bespotrebnom odugovlačenju ovog postupka.  
Pošto je optuženi oslobođen od optužbe to troškovi krivičnog postupka shodno
odredbi čl. 203. st.1 ZKP-a padaju na teret budžetskih sredstava suda.  
U smislu izloženog shodno čl.363 tač.3 ZKP-a CG, odlučeno je kao u izreci
presude.  
PREDSJEDNIK VIJEĆA - S U D I J  A              
    Maja Zeković,s.r.
PRAVNA POUKA:
Protiv ove presude može se izjaviti žalba u roku
od 15 dana od dana prijema pismenog otpravka iste,
Višem sudu u Podgorici, a preko ovog suda. 
ZTO-Janković Andrijana 