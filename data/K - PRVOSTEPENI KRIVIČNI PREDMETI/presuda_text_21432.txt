OSNOVNI SUD U ROŽAJAMA
K.br. 16/13.
U IME CRNE GORE
OSNOVNI SUD U ROŽAJAMA i to Predsjednik suda Camić Zahit, kao sudija
pojedinac, sa zapisničarem Burdžović Adisom, odlučujući po optužnici Osnovnog
Državnog Tužilaštva iz Rožaja Kt.br. 226/11 od 12.06.2012.godine, protiv
optuženog Z. Ž. iz Rožaja zbog krivičnog djela prevara iz čl. 243. st. 3. u
vezi st. 1. Krivičnog zakonika, nakon održanog glavnog i javnog pretresa u
prisustvu Zamjenika Osnovnog državnog tužioca Kalač Aldina iz Rožaja,
oštećenog Z. M. i optuženog, dana 21.3.2013.g. donio je i javno objavio
P R E S U D U
Optuženi Ž. Z. JMB 0611978272028, od oca M. i majke K., rođene V., rođenog
06.11.1978.g. u Rožajama sa prebivalištem u selo Radeva Maala, Opština Rožaje,
državljanin Crne Gore, razumije crnogorski jezik koji je i njegov jezik,
nezapošljen, neoženjen, pismen, sa savršenom SSS, siromašnog imovnog stanja,
osuđivan presudom Osnovnog suda u Beranama K.br. 358/98 od 13.03.2000.g. zbog
krivičnog djela šumska kradja iz čl. 136. st. 2. KZ RCG, 3 (tri) mjeseca
zatvora uslovno za jednu godinu.
K R I V J E
Što je,
Dana 20.02.2009 godine, u Rožajama, u namjeri da sebi pribavi protivpravnu
imovinsku korist, lažno prikazao činjenice oštećenom Z. M., da će da podigne
kredit na svoje ime kod Agroinvest MFI DOO Berane, u iznosu od 500 eura, za
registraciju vozila, na koji iznos je oštećeni pristao, i time ga doveo u
zabludu i naveo, da na štetu svoje imovine, potpiše izjave i administrativne
zabrane za žiranta, na kojima nije bio upisan iznos kredita, pa tu
administrativnu zabranu i izjavu za žiranta M. Z. za dobijanje kredita,nije
podnio na svoje ime,već uz zahtjev na ime Z. Z. , kod Agroinvest MFI DOO
Berane u iznosu od 8.000,00 eura,, koja je odobrila kredit na njeno ime, u
iznosu od 8.000,00 Eura, umjesto koje se u ugovoru o zajmu br. LD 0905500024 u
rubrici zajmoprimac neovlašćeno potpisao kao Z. Z.,kojim iznosom je
refinansirao ranije uzete kredite, i time sebi pribavio protivpravnu imovinsku
korist, sa unaprijed stvorenom namjerom da podignuti kredit u naznačenom
iznosu ne vrati, pa je aktivirana administrativna zabrana na ime Z. M. kao
žiranta, koji je zadužen da vrati 3.752,04 eura,za koji iznos mu je nanio
štetu, jer mu se od maja mejseca 2011. godine svakog mjeseca od penzije odbija
po 68,22 eura,
-čime je izvršio krivično djelo prevara iz čl. 244.st.3. u vezi st. 1. Krivičnog Zakonika.
Pa ga sud na osnovu pomenutih zakonskih propisa, primjenom čl.
4.13.15.32.36.42.45.46. st.1. tač.4. Krivičnog Zakonika, čl. 226.229.239.
st.2. i čl. 374. Zakonika o Krivičnom Postupku
O S U DJ U J E
NA KAZNU ZATVORA u trajanju od 3 (tri) mjeseca.
Da plati ovom sudu na ime troškova krivičnog postupka iznos od 258,50 eura i
na ime paušala iznos od 50 eura.
Da plati na ime imovinsko pravnog zahtjeva oštećenom Z. M. iznos od 1.232,62
eura, dok se za preostali dio imovinsko pravnog zahtjeva oštećeni upućuje na
gradjansku parnicu.
Sve ovo u roku od 15 dana po pravnosnažnosti ove presude.
O b r a z l o ž e nj e
ODT iz Rožaja podnio je optužnicu Kt.br. 226/11 od 12.06.2012.g., protiv
optuženog Z. Ž. iz Rožaja, zbog krivičnog djela prevara iz čl. 244. st. 3. u
vezi st. 1. Krivičnog zakonika.
Nakon potvrdjivanja optužnice sud je zakazao glavni pretres na kojem je
saslušao optuženog, izveo dokaze saslušanje u svojstvu svjedoka – oštećenog Z.
M., po saglasnosti stranaka pročitao: iskaze svjedoka Z. Z., M. Ž., P. N.,
dati na zapisnicima K.br.98/12. od 16.7.2012, iskaz svjedoka Jelene Vukićević
sa zapisnika od 26.7.2012.godine datim pred ovim sudom, nalaz i mišljenje
vještaka ekonomsko finansijske struke Kalač Hazbije od 25.4.2012.godine, nalaz
i mišljenje vještaka grafologa Nikčević Veselinke, pročitao ugovor o zajmu
ID09055500024 od 11.02.2009. administrativne zabrane za žiranta M. Z. od
20.02.2009.g. izjavu žiranta Z. M. od 22.02.2009. godine,zahtjev za odobrenje
kredita na ime Z. Z., pročitao nalog za isplatu CKB Filijala Berane od
24.02.2009. godine, dopis MFI Berane od 18.5.2012. godine, izvršio uvid u
izvod stavki kredita od 01.02.2013. godine i pročitao izvod iz kaznene
evidencije na ime optuženog. Na glavnom pretresu ODT iz Rožaja prilagodio je
činjenični opis izmijenjene optužnice sa glavnog pretresa od 26.7.2012.g, kao
u izreci presude. Istakao je da je izvedenim dokazima u potpunosti utvrdjeno
da je optuženi izvršio krivično djelo koje mu se stavlja na teret. Da je
optuženi priznao da je početkom 2009. godine zamolio M. Z. da mu bude žirant
za kredit u iznosu od 500 eura. govoreći da mu je isti potreban za
registraciju vozila i da će isti podići na svoje ime. Nakkon što je M.
potpisao istom da mu bude žirant na taj iznos kredita, optuženi je
dokumentaciju predao MFI DOO Berane, koja je na osnovu te dokumentacije
odobrila kredit na ime Z. Z., umjesto koje se potpisao na ugovoru o zajmu na
iznos od 8.000 eura i sa tim novcem zatvorio njegova dva prethodna kredita u
toj banci. Da se M. Z. svakog mjeseca odbija po 68,22 eura počev od maja
mjeseca 2011. godine za taj kredit, a za koji je M. zadužen da vraća iznos od
3.752,04 eura. Nalazom i mišljenje grafologa isključena je mogućnost da je
kreditni nalog za isplatu novca potpisala Zekić Zorica. Predložio je da sud
optuženog oglasi krivim za izvršeno krivično djelo i osudi ga na kaznu zatvora
u trajanju od 3 (tri) mjeseca.
Oštećeni Z. M. pridružio se krivičnom gonjenju ODT-a u odnosu na optuženog i
predložio da sud optuženog obaveže da mu nadoknadi do sada otplaćene rate
kredita za svaki mjesec po 68,22 eura, počev od maja mjeseca 2011. godine, do
01.02.2013. godine, kao i za naredne rate koje im se budu odbijale za otplatu
kredita optuženom, koji mu je do sada dao samo 200 eura.
Optuženi Z. Ž. na glavnom pretresu izjavio je da ne priznaje izvršenje
krivičnog djela, ni krivicu za krivično djelo za koje je optužen.
Optuženi je tokom istrage na zapisniku Kti.br. 2/12 od 19.12.2011.g. i
11.05.2012.g. istakao:
Na zapisniku od 19.12.2011.g. istakao je:
Da je početkom 2009.g. zamolio Z. M. da mu bude žirant na iznos od 500,00 eura
za uzimanje kredita koji mu je bio potreban za registraciju vozila. Istom je
kazao da će kredit da uzme na svoje ime, te je isti pristao da mu bude žirant
za taj iznos. Istom je donio bjanko kreditnu dokumentaciju koju mu je isti
potpisao. Ranije je podigao dva kredita kod „Agroinvest banke“ koje je u
početku otplaćivao nakon čega je prestao zbog nemanja novca. Kreditnu
dokumentaciju je dao M. Ž. službeniku ove institucije. Za ovaj kredit žiranti
su mu bili i njegov otac Z. M. kao i Z. V.. Nakon toga pozvan je iz ove
institucije gdje mu je rečeno da ne može da uzme kredit u ovom iznosu na
njegovo ime jer je imao dva neotplaćena kredita. Saopštili su mu da može da
podigne novac ali ne na njegovo ime, već na ime njegove strine Z. Z. u iznosu
od 8.000,00 eura da bi sa tim kreditom zatvorio dva prethodna kredita i da mu
ostane nešto novca. Nije mu poznato zbog čega su mu kazali za Z. koja sa tim
nije bila upoznata. Nakon dva dana pošao je u ovu instituciju u Beranama gdje
mu je dat Ugovor o zajmu na ime Z. Z., za koji su žiranti bili Z. M., M. i V..
Umjesto Z. Z. potpisao je ugovor ne gledajući o kojem se iznosu kredita
radilo. M. Ž. je kazao da ne može otplaćivati taj kredit i da isti neće da
podiže. Saznao je da je Ž. išao kod Z. da potpiše taj Ugovor o zajmu i da je
ona to odbila. Pozvan je nakon odredjenog proteka vremena u ovoj instituciji
gdje mu je rečeno da se kredit koji je podignut na ime Z. Z. u iznosu od
8.000,00 eura ne otplaćuje po ugovoru koji je on potpisao i zahtijevali su da
isti otplati. Novac od tog kredita nije uzeo, niti je bio u mogućnosti da isti
otplaćuje. Kod njega je došao Z. M. i kazao mu da mu se mjesečno odbija od
penzije. M. je kazao da nema novca da taj kredit vraća i da isti on nije uzeo.
Na zapisniku od 11.05.2012.g. u bitnom je ponovio prethodni iskaz izuzev što
je naveo da nije imao ovlašćenje od Z. Z. kao nosioca kredita u iznosu od
8.000,00 eura za potpisivanje Ugovora o zajmu LD 0905500024, koji je potpisao
u ime nje. Da su mu službenici ove institucije kazali da ne može regulisati
kredit na svoje ime već na ime Z. Z. koja je imala kredit u toj banci. Z. je
kasnije upoznao o potisivanju tog ugovor u naznačenom iznosu. Službenici banke
su sa tim novcem zatvorili u toj banci njegova dva prethodna kredita koja je
imao, tako da nikakav novac od ovog kredita nije uzeo, mada im to nije kazao
da rade, već je imao namjeru da ovaj iznos uzme za sopstvene potrebe. Z. M.
nije upoznao da mu nije odobren kredit u iznosu od 500,00 eura za koji mu je
bio žirant, kao ni da je ta dokumentacija upotrijebljena za kredit u iznosu od
8.000,00 eura. M. Ž. ga nije upoznao o načinu donošenja odluke za ovaj kredit.
Da će M. dati novac za do sada otplaćeni kredit, mada to nije mogao da uradi
do sada zbog nemanja novca.
Na glavnom pretresu od 16.7.2012.god je istakao:da je u ovoj finansiskoj
instituciji ranije uzeo dva kredita u iznosu od oko 3.000,00 eura koje je
otplatio.Kada mu je rečeno da ne može da aplicira za kredit u iznosu od 500,00
eura za koji je od M. tražio da mu bude žirant,već da tu dokumentaciju
upotrijebi za kredit u iznosu od 8.000,00 eura za koji je potpisao ugovor, M.
je tada kazao da je administrativnu zabranu i izjavu za žiranta koju mu je
potpisao upotrijebio za taj iznos kredita, a ne za 500 eura. Na glavnom
pretresu ponovio je prethodno date iskaze, s tim što je dodao da nije potpisao
kreditni nalog za podizanje novca u iznosu od 5.807,93 eura, niti je taj novac
uzeo. Nije mu poznato ko je taj novac uzeo.
U završnoj riječi je istakao da nije u mogućnosti da oštećenom nadoknadi štetu
jer nije u radnom odnosu.
Oštećeni-svjedok Z. M. u postupku istrage na zapisniku Kt.br. 226/11 od
21.03.2012.g. pred ODT-om u Rožajama je istakao:
Da je u februaru mjesecu 2009.g. kod njega došao optuženi i zamolio ga da mu
bude žirant za kredit u iznosu od 500,00 eura. Kazao mu je da mu je kredit
potreban za registraciju vozila. Pristao je da istom bude žirant na taj iznos,
te mu je potpisao blanko dokumentaciju. Sjeća se da je prvi žirant bio Z. M.
otac optuženog, koji je nakon toga preminuo. Kasnije je saznao da je optuženi
umjesto 500,00 eura podigao kreditu iznosu od 8.000,00 eura za koji mu nikada
ne bi bio žirant da je to znao. Nije mu poznato na čije ime je isti taj kredit
uzeo. Kao žirantu počelo je sa odbijanjem iznosa ovog kredita od penzije i ne
zna koliko mu je novca do sada odbijeno. Smatra da je prevaren od strane
optuženog. Optuženi ga je doveo u zabludu govoreći mu da će da uzme kredit u
iznosu od 500,00 eura na svoje ime a ne na ime drugog lica, a nije mu kazao da
će da uzme kredit u iznosu od 8.000,00 eura.
Ovaj iskaz je ponovio na zapisniku Kt.br. 226/11 od 11.05.2012.g. pred ODT-om
u Rožajama, s tim što je dodao kada mu je odbijena prva rata za ovaj kredit
interesovao se kod optuženog u vezi toga i isti mu je kazao da mu nije poznato
kako je uzet kredit u iznosu od 8.000,00 eura govoreći mu da je on njemu bio
žirant na 500,00 eura kredita i da u vezi toga ne brine jer će on isti
vratiti. U oktobru mjesecu 2010.g. ponovo je pošao kod optuženog da ga upozna
u vezi rata koje mu se odbijaju za kredit i isti mu je tada dao 200,00 eura
govoreći mu da više novca nema jer nigdje nije u radnom odnosu.
Na glavnom pretresu isti je u ponovio prethodne iskaze, s tim što je dodao da
mu optuženi nije kazao da je njegova dokumentacija koju mu je potpisao za
kredit u iznosu od 500,00 eura upotrijebljeno za kredit u iznosu od 8.000,00
eura, te i da ga nije upoznao da nije mogao da reguliše kredit u iznosu od
500,00 eura sa tom dokumentacijom. Da mu se od maja mjeseca 2011. godine
svakog mjeseca odbija od penzije po 68,22 eura, koji iznos mu je odbijen i
01.02.2013. godine kada je primio penziju.
Svjedok Z. Z. na zapisniku Kti.br. 2/12 od 11.05.2012.g. pred ODT-om u
Rožajama, je istakla da joj nije ništa poznato u vezi kredita u iznosu od
8.000,00 eura na njeno ime u „Agroinvest banci“ u Beranama. Nije ovlastila
optuženog da u njeno ime potpisuje Ugovor o kreditu LD 0905500024 od
11.02.2009.g. sa ovom institucijom u naznačenom iznosu a po kojem se ona
pojavljuje kao nosilac kredita. M. Z. joj nije bio žirant za ovaj kredit, niti
joj je poznato ko je taj novac uzeo. M. Ž. u vezi ovog je nije upoznao.
Na zapisniku Kti.br. 2/12 od 01.06.2012.g. pred ODT-om u Rožajama je istakla:
U svemu kao u prethodnom iskazu dodajući da je početkom 2009.g. optuženi
tražio da mu da ličnu kartu govoreći joj da mu je potrebna radi zatvaranja
kredita koji je podigao na njeno ime u toku 2007.g., a ne zna u kojem iznosu.
Tada je istog pitala o tom kreditu jer istog nije ovlastila da to radi, niti
mu je tada dala ličnu kartu. Kazao joj je da je ranije podigao na njeno ime u
ovoj banci kredit. Dala mu je ličnu kartu da zatvori kredit na njeno ime koji
je podigao kako ne bi u vezi toga imala problema. Nije joj poznato šta je
optuženi sve radio u vezi tih kredita, osim što joj je kazao da je sve kredite
ne njeno ime zatvorio u banci. Nije joj kazao da je podigao drugi kredit na
njeno ime.
Na glavnom pretresu od 16.7.2012. godine, ponovila je prethodne iskaze
dodajući da joj je optuženi tražio ličnu kartu sredinom 2009.g. govoreći joj
da mu je potrebna u vezi nekog kredita za rad finansiranja prethodnih kredita
kod „Agroinvest banke“ u Beranama, nije joj kazao koji iznos kredita će da
uzme. Kazala mu je da joj ličnu kartu ne zloupotrijebi. Nije joj poznato koji
iznos kredita je isti uzeo ali zna da nikakvu dokumentaciju u vezi tog kredita
nije potpisivala.
Svjedok M. Ž. na zapisniku Kti.br. 2/12 od 11.05.2012.g. pred ODT-om u
Rožajama istakao je:
Da radi kao seoski saradnik u Agroinvest banci na prikupljanju kreditne
dokumentacije za odobravanje kredita. Početkom 2009.g. kod njega je došao
optuženi kojeg poznaje i tražio je formulare radi regulisanja kredita u toj
banci. Isti mu nije pominjao iznos novca za koji će da aplicira, niti imena
žiranata. Istom je dao formulare. Nakon nekoliko dana optuženi mu je donio
administrativne zabrane i izjave žiranata i zamolio ga da iste preda toj banci
a da će on stupiti kasnije sa službenicima banke u vezi tog kredita.
Dokumentaciju je predao ovoj banci. Optuženi mu nije kazao da će u toj banci
da podigne kredit u iznosu od 500,00 eura, a on sa Z. u vezi kredita nije
razgovarao. Od optuženog je uzeo samo dokumentaciju koju je preuzeo u banci
tako da mu nisu poznati detalji u vezi regulisanja kredita u iznosu od
8.000,00 eura.
Na glavnom pretresu od 16.7.2012.godine, ponovio je prethodni iskaz, s tim što
je dodao:
Da zahtjev za kredit optuženi nije njemu predao, već je on to uradio ovoj
banci. U tom zahtjevu se upisuje iznos kredita, a ugovor se potpisuje kada se
kredit odobri i u istom se upisuje iznos kredita.
Svjedok N. P. na zapisniku Kti.br. 2/12 od 12.06.2012.g. pred ODT-om u
Rožajama istakao je:
Da je u 2007.g. radio u Agroinvest banci u Beranama. Od februara mjeseca
2009.g. zadužio je asocijaciju sela Kalače kao kreditni službenik. Nije mu
ništa poznato u vezi kredita od 8.000,00 eura. Poznato mu je da je od ovog
iznosa kredita bio zatvoren kredit na ime Z. Z. i da je on potpisao list za
refinansiranje kojim se zatvorio prethodni kredit. U vezi tog kredita mu ništa
nije poznato obzirom da je odluka o tom kreditu bila već donijeta. U 2010.g.
kod njega je došao Z. M. i žalio mu se u vezi odbijanja rata od penzije za
kredit moleći ga da vidi o kom se kreditu radi. Saznao je od svojih kolega u
banci, da je taj kredit podigao optuženi na ime Z. Z. kao korisnika i to je M.
saopštio. Pošto kredit nije otplaćivan, pristupilo se administrativnim
zabranama za žirante.
Na glavnom pretresu od 26.7.2012.godine u svemu je ponovio prethodni iskaz.
Vještak ekonomsko-finansijske struke Kalač Hazbija u pisanom nalazu i
mišljenju istakao je:
Da je po Ugovoru o zajmu LD 0905500024 od 11.02.2009.g. na ime Z. Z. u iznosu
od 8.000,00 eura prema amortizacionom planu gdje je trebalo da se otplati u
iznosu od 13.305,08 eura od čega glavnica 8.000,00 eura i kamata 5.305,08
eura. Da je otplaćeno 1.095,20 eura, a da je Agroinvest banka (Monte Credit
MFI Berane) po izjavi žiranta Z. M. od 22.02.2009.g., istog zadužila sa
iznosom od 3.752,04 eura i to u 55 rata po 68,22 eura, koji iznos se istom
odbija počev od maja mjeseca 2011.g., te da mu je do februara mjeseca 2012.g.
odbijeno 682,20 eura.
Predstavnik Agroinvest banke Jelena Vukićević na zapisniku Kti.br. 2/12 od
18.05.2012.g. pred ODT-om u Rožajama, istakao je: da se po Ugovoru LD
0905500024 od 11.02.2009.g. kao nosilac kredita pojavljuje Z. Z. za iznos od
8.000,00 eura. Da se radi o kreditu refinansu sa kojim je zatvoren prethodni
kredit na Z. Z. po Ugovoru br. LD 0710000149 a da je ostatak novca uzet. Nije
im poznato kako je u ugovoru kao zajmoprimac neko potpisao Z. Z., niti da li
je optuženi imao ovlašćenje da istu potpiše. Dogadjalo se da neko lice
obezbijedi dokumentaciju za kredit za neko drugo lice koje nije bilo upoznato
o tome i da istom banka odobri kredit za to lice koje je imalo kredit kod
banke zbog povoljnije kamate, da je politika banke bila da to budu ženska
lica. Da optuženi ne otplaćuje ovaj kredit, već da se isti odbija žirantu Z.
M..
Vještak grafolog Nikčević Veselinka u pisanom nalazu i mišljenju je istakla da
sporni potpis „Z. Z.“ koji se nalazi u rubrici potpis primaoca na isplatnom
nalogu MFI Agroinvesta na iznos od 5.807,93 eura od 24.02.2009.godine nije
autentičan potpis lica na čije ime glasi. Primjenom komparativne grafoskopske
metode nespornih rukopisa Z. Ž. sa rukopisom kojim je napisan sporni potpis Z.
Z., nijesu konstatovane sličnosti od značaja za identifikaciju.
Sud je postupajući po primjedbama iz rješenja Kž.br.750/12. od
05.12.2012.godine Višeg suda u Bijelom Polju, cijeneći iskaz optuženog i
izvedene dokaze pojedinačno i u vezi sa ostalim izvedenim dokazima te je na
osnovu takve ocjene utvrdio činjenično stanje kao u izreci presude.
Iz iskaza optuženog se vidi da je on zamolio Z. M. da mu bude žirant za kredit
u iznosu od 500,00 eura kod Agroinvest banke u Beranama u toku 2009.g. Za te
potrebe isti mu je potpisao administrativnu zabranu i izjavu za žiranta. Ovaj
iznos kredita nije uzeo u toj banc, zbog toga što mu je rečeno da ima dva
neotplaćena kredita. Osim M. Z. imao je izjave za žirante i admnistrativn
zabrane od njegovog oca M. Z. i V. Z.. U banci mu je saopšteno da može uzeti
kredit na ime njegove strine Z. Z. u iznosu od 8.000 eura, da bi sa istim
zatvorio dva prethodna kredita i da mu ostane još nešto novca. Administrativne
zabrane i izjave žiranta od M., M. i V. sa ostalom dokumentacijom upotrijebio
je za kredit u iznosu od 8.000,00 eura za koji se kao korisnik kredita
pojavljuje Z. Z.. Ugovor o kreditu koji je glasio na ime Z. Z., na iznos od
8.000 eura u banci je potpisao umjesto Z.. Kada je saznao da se žirantu M.
odbija od penzije za ovaj kredit pošao je kod istog i dao mu 200,00 eura
govoreći mu da više novca nema. M. nije upoznao da je administrativnu zabranu
i izjavu za žiranta koju mu je potpisao za iznos kredita od 500 eura, nije
upotrijebio kao ni za iznos kredita od 8.000 eura. Ovaj kredit nije u
mogućnosti da otplaćuje zbog nemanja novca. U ovom dijelu njegovog iskaza sud
je prihvatio i isti uzeo kao dokaz jer je potvrdjen izvedenim dokazima.
Medjutim, njegov iskaz dat na zapisniku na glavnom pretresu od 16.7.2012.
godine u dijelu koji se odnosi da je M. upoznao da je dokumentaciju koju mu je
potpisao upotrijebio za iznos od 8.000,00 eura, a ne za iznos od 500,00 eura,
sud nije mogao prihvatiti, jer je isti u ovom dijelu iskonstruisan i usmjeren
ka izbjegavanju krivično pravne odgovornosti i suprotan je svim izvedenim
dokazima. Predstvljući na ovakav način ove detalje njegov iskaz je u ovom
dijelu ocijenjen nedoslednim i kao takav suprotan iskazu oštećenog i ostalim
dokazima te i protivurječanim u odnosu na iskaze koje je dao na zapisnicima
pred ODT-om, a odnose se na predstavljanje načina apliciranja, odobravanje
kredita, potpisivanja ugovora, te i upotrebe sredstava od odobrenog kredita.
Iz iskaza svjedoka – oštećenog M., sud je utvrdio da je isti u Februaru
mjesecu 2009. godine, kada ga je optuženi zamolio da mu bude žirant za kredit
u iznosu od 500 eura, pristao da istom bude žirant potpisujući mu za to blanko
dokumentaciju. Sjeća se da je prvi žirant bio M. Z. otac optuženog koji je
nakog toga peminuo. Kasnije je saznao da je optuženi umjesto 500 eura, podigao
kredit u iznosu od 8.000 eura, za koji mu nikad nebi bio žirant da je znao.
Nije mu poznato na čije ime je okrivljeni uzeo kredit. Smatra da je prevaren
od strane optuženog, koji ga je doveo u zabludu govoreći mu da će da uzme
kredit u iznosu od 500 eura, na svoje ime, a ne na ime drugog lica u iznosu od
8.000 eura za koji iznos istom nebi pristao da bude žirant. Kada mu se počela
odbijati rata za taj kredit pošao je kod optuženog u vezi toga i isti mu je
kazao da mu nije poznato kako je uzet kredit u iznosu od 8.000 eura i da u
vezi toga ne brine. Optuženi mu je u oktobru mjesecu 2010. godine dao 200 eura
na ime iznosa rata koje su mu odbijene za otplatu tog kredita. Da mu se od
maja mjeseca 2011. godine svakog mjeseca odbijaju rate za taj kredit. Ovaj
iskaz sud je u svemu prihvatio kao tačan, objektivan i kao takav saglasan sa
svim izvedenim dokazima, a u odlučnim činjenicama i sa iskazom optuženog.
Iz iskaza svjedoka Z. se vidi da joj nije poznato kako je uzet kredit na njeno
ime u iznosu od 8.000,00 eura, te da ona nije ovlastila optuženog da sa
Agroinvest bankom za taj iznos zaključi Ugovor o zajmu, niti je optuženi u
vezi toga upoznao. Da je optuženom dala ličnu kartu u 2009.g. kada joj je isti
kazao da će da zatvori kredit koji je na njeno ime uzeo ranije i da u vezi
toga neće imati problema. Ovaj svjedok nije bio prisutan u prostorijama banke,
nije vršila ispunjavanje i potpisivaje dokumentacije za predmetni kredit. Njen
iskaz sud je u svemu prihvatio kao tačan i objektivan jer je potvrdjen pisanim
dokazima, a ni sam optuženi njenom iskazu nije prigovorio.Iz ovog iskaza
utvrđuje se u bitnom stanje okolnosti koje ukazuje u prilog realnosti odlučnih
činjenica koje su sadržane u prihaćenim dokazima.
Iz iskaza svjedoka Ž. i N. se vidi da su oni kao službenici Agroinvest banke
radili na prikupljanju dokumentacije od gradjana koji su se interesovali za
dobijanje kredita. Da je takvu dokumentaciju optuženi predao u ovoj banci za
dobijanje kredita, mada se ne sjećaju na čije ime i u kojem iznosu. Da se kod
svjedoka N. interesovao M. zbog čega mu se odbija od penzije i za koji kredit,
te je istom kazao za kredit koji je uzet na ime Z. Z.. Iskazi ovih svjedoka
sud je u svemu prihvatio kao tačne i saglasne ostalim dokazima, a istima nije
prigovorio ni optuženi.
Nalaz i mišljenje vještaka ekonomsko-finansijske struke Kalač Hazbije sud je u
svemu prihvatio kao stručan, objektivan i saglasan ostalim izvedenim dokazima.
Naime, iz ovog nalaza i mišljenja se vidi da Agroinvest banka oštećenog M.
zadužuje sa iznosom od 3.752,04 eura u 55 mjesečnih rata po 68,22 eura koji
iznos se istom odbija od maja mjeseca 2011.g. Da je po ugovoru LD 0905500024
uzet kredit od 8.000,00 eura, te da se zajmoprimac zadužuje sa ukupnim iznosom
od 13.305,08 eura u koju je uračunata kamata za kredit od 8.000,00 eura, te da
je od ovog iznosa do sada uplaćeno 1.095,20 eura ne računajući iznos koji je
odbijen i uplaćen od strane Z. M., a Ugovor o zajmu glasi na ime Z. Z..
Iz Ugovora o zajmu LD 0905500024 od 11.02.2009.g., podnijetog zahtjeva za
odobravanje kredita na ime Z. Z., administrativne zabrane i izjave žiranta Z.
M.,i dopisa Monte Credit Berane od 18.5.2012.god. te i izvoda stavki za kredit
od 01.02.2013. godine, se vidi da je u podnijetom zahtjevu za odobravanje
kredita na ime Z. Z. upisan iznos od 8.000 eura, na ugovoru u rubrici
zajmoprimac potpisano Z. Z., a administrativna zabrana i izjava žiranta
potpisana od strane svjedoka Z. M., a u izvodu stavki za kredit od
01.02.2013.godine na ime M. Z. se vidi da je istom pomenutog dana odbijen
iznos od 68,22 eura u korist Monte credit MFI Berane. Ove dokaze je sud u
svemu prihvatio kao tačne i objektivne jer istima ni sam optuženi nije
prigovorio.
Iz iskaza svjedoka Z. vidi se da ista predmetni ugovor nije potpisala, niti je
u vezi toga bila upoznata. Iz iskaza Jelene Vukićevi, izvještaja Agroinvest
banke, iskaza oštećenog M. se vidi, pošto optuženi nije otplaćivao kredit po
ovom ugovoru da je banka bila prinudjena da sprovede postupak naplate novčanog
potraživanja primjenom administrativne zabrane Z. M. kao žirantu, kojem se od
maja mjeseca 2011.g. svakog mjeseca od penzije odbija 68,22 eura, te da je sa
uzetim kreditom refinansiran predhodno uzet kredit na ime Z. Z.. Ove dokaze
sud je prihvatio kao tačne i objektivne i kao takvi nijesu opovrgnuti ostalim
izvedenim dokazima.
Nalaz i mišljenje vještaka Veselinke Nikčević grafologa sud je prihvatio kao
realan, stručan i kao takav saglasan ostalim izvedenim dokazima. Naime, iz
ovog nalaza i mišljenja se vidi da na isplatnom nalogu MFI Agro invest koji
glasi na iznos od 5.807,93 eura, od 24.02.2009. godine, nije autentičan potpis
lica na čije ime isti glasi, u konkretnom slučaju Z. Z..Takodje se iz ovog
nalaza i mišljenja vidi da za nesporni rukopis Ž. Z. nijesu konstatovane
sličnosti od značaja za identifikaciju potpisa na isplatnom nalogu. Imajući u
vidu iskaz optuženog i ostale izvedene dokaze u dijelu koji se odnose o načinu
apliciranja, odobravanja kredita u iznosu od 8.000 eura, potpisivanje
predmetnog ugovora o dodijeljenom kreditu od strane otpuženog u ime Z. Z., te
i upotrebe tog kredita, nalaz i mišljenje vještaka grafologa u vezi potpisa Z.
Z. na isplatnom nalogu, sud ocjenjuje nebitnim. Ovo sa razloga što se
optuženom stavljaju na teret radnje koje se odnose na njegovo postupanje u
odnosu na oštećenog M. kao žiranta, za kredit za koji je aplicirao na ime Z.
Z., a za koji je nesporno utvrdjeno da je sve radnje u vezi predmetnog kredita
preduzeo optuženi na način kako je opisano u izreci presude i predmetna
sredstava upotrijebio za refinansiranje ranije uzetih kredita u pomenutoj
finansijskoj instituciji koje nije bio otplatio, a koji su uzeti na ime Z. Z.
Pravnom ocjenom utvrdjeno činjenično stanje sud je našao da su u radnjama
okrivljenog sadržani svi bitni elementi krivičnog djela prevara iz čl. 244.
st. 3. u vezi st. 1. KZ izvršenog na način, vrijeme i mjesto kao u izreci
presude. Naime, optuženi je u namjeri da sebi pribavi protivpravnu imovinsku
korist, lažno prikazao činjenice oštećenom Z. M., da će da podigne kredit na
svoje ime kod Agroinvest MFI DOO Berane, u iznosu od 500 eura, za registraciju
vozila, na koji iznos je oštećeni pristao, i time ga doveo u zabludu i naveo,
da na štetu svoje imovine, potpiše izjave i administrativne zabrane za
žiranta, na kojima nije bio upisan iznos kredita, pa tu administrativnu
zabranu i izjavu za žiranta M. Z. za dobijanje kredita,nije podnio na svoje
ime,već uz zahtjev na ime Z. Z. , kod Agroinvest MFI DOO Berane u iznosu od
8.000,00 eura,, koja je odobrila kredit na njeno ime, u iznosu od 8.000,00
Eura, umjesto koje se u ugovoru o zajmu br. LD 0905500024 u rubrici
zajmoprimac neovlašćeno potpisao kao Z. Z.,kojim iznosom je refinansirao
ranije uzete kredite, i time sebi pribavio protivpravnu imovinsku korist, sa
unaprijed stvorenom namjerom da podignuti kredit u naznačenom iznosu ne vrati,
pa je aktivirana administrativna zabrana na ime Z. M. kao žiranta, koji je
zadužen da vrati 3.752,04 eura, za koji iznos mu je nanio štetu,jer mu se od
maja mejseca 2011. godine svakog mjeseca od penzije odbija po 68,22 eura.
Činjenice koje se odnose na iznos kredita za koji je upotrijebio
administrativnu zabranu i izjavu žiranta potpisane od strane oštećenog M.,
optuženi nije saopštio oštećenom, smatrajući da mu u tom slučaju isti nebi
pristao da bude žirant, i time ga naveo da oštećeni na štetu svoje imovine
potpiše administrativnu zabranu i izjavu žiranta. Postupajući na ovaj način –
obmanjujući oštećenog u pogledu iznosa kredita, za koji će da aplicira kod
pomenute banke, prikazujući mu da se radi o visini kredita u iznosu od 500
eura, umjesto 8.000 eura, istog doveo u zabludu da mu na štetu svoje imovine
potpiše predmetnu izjavu i administrativnu zabranu. Postupajući na ovaj način
kod optuženog je postojala prevarna namjera u trenutku saopštavanja oštećenom
iznos kredita za koji će da aplicira u iznosu od 500 eura, umjesto iznosa od
8.000 eura, lažno mu prikazujući činjenice da mu potpiše admnistrativnu
zabranu i izjavu za žiranta, pri čemu je bio svjestan, a što je i sam potvrdio
na glavnom pretresu da kredit ne može da otplati, podnoseći pri tom zahtjev na
ime Z. Z.. Na opisani način optuženi je ostvario sva bitna obilježja
predmetnog krivičnog djela, jer je sebi pribavio protivpravnu imovinsku
korist, a M. nanio štetu u iznosu od 3.752,04 eura, koji je za taj iznos kao
žirant zaužen i isti otplaćuje , svakog mjeseca počev od maja mjeseca 2011.
godine po 68,22 eura , pri čemu je isti bio svjestan da oštećenom lažno
prikazuje činjenice, dovodeći i održavajući ga u zabludi u pogledu
potpisivanja administrativne zabrane i izjave žiranta za iznos kredita, pa je
predmetno krivično djelo izvršio sa direktnim umišljajem, jer je bio svjestan
svog djela i htio je njegovo izvršenje.
Za izvršeno krivično djelo sud je našao da je optuženi krivično pravno
odgovoran i istog oglasio krivim pošto je našao da nema elemenata koji bi
isključivali njegovu krivično-pravnu odgovornost i osudio ga na kaznu zatvora
u trajanju od 3 (tri) mjeseca.
Prilikom odmeravanja kazne optuženom u granicama koje su zakonom propisane za
ovo djelo, imajući u vidu svrhu kažnjavanja i uzimajući u obzir sve okolnosti
koje utiču da kazna bude manja ili veća (olakšavajućih i otežavajućih
okolnosti) iz čl. 42. KZ, sud je kao olakšavajuću okolnost optuženom uzeo u
obzir njegove lične i imovinske prilike, da nije u radnom odnosu, okolnosti
pod kojima je izvršio ovo krivično djelo, da mu je predmetni novac bio
potreban za zadovoljenje životnih potreba, njegov odnos prema izvršenom
krivičnom djelu, njegovo dosadašnje vladanje s tim što mu kao otežavajuću
okolnost nije uzeo u obzir to što je osudjivan zbog krivičnog djela šumska
kradja, zbog proteka vremena od izvršenja tog krivičnog djela i osude, te je
olakšujuće okolnosti sveukupno cijenio kao naročito olakšavajuće i istog
primjenom čl. 45. i čl. 46. KZ osudio na kaznu zatovora u trajanju od 3 (tri)
mjeseca kao blažom visinom kazne od one koja je u zakonu propisana za ovo
krivično djelo ubijedjen da će se istom postići svrha kažnjavanja iz čl. 4. u
vezi čl. 32. KZ.
U smislu čl. 226. i 229. ZKP, sud je obavezao optuženog da plati na ime
troškova krivičnog postupka iznos od 258,50 eura, a koji troškovi se odnose na
ime naknade za vještačenje od strane vještaka ekonomsko-finansijske struke,
vještaka grafologa, kao i da plati na ime paušala iznos od 50,00 eura, a ovo
imajući u vidu trajanje složenosti postupka.
U smislu čl. 239. st. 2. ZKP, sud je obavezao optuženog da plati na ime
imovinsko pravnog zahtjeva oštećenom Z. M. iznos od 1.232,62 eura, od ukupno
1.432,62 eura do sada otplaćenih rata kredita počev od maja mjeseca 2011.g. do
01.02.2013. godine svakog mjeseca po 68,22 eura, od kojeg iznosa mu je
optuženi dao 200 eura, a u pogledu preostalog dijela imovinsko pravnog
zahtjeva oštećeni je upućen na gradjansku parnicu, obzirom da isti taj iznos
još nije počeo otplaćivati.
OSNOVNI SUD U ROŽAJAMA, dana 21.3.2013.godine.
Zapisničar PREDSJEDNIK SUDA
Adisa Burdžović s.r. Zahit Camić s.r.
PRAVNA POUKA: Protiv ove presude može se izjaviti žalba u roku od 15 dana od
dana prijema iste i to Višem sudu u Bijelom Polju preko ovog suda.