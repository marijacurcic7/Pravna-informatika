OSNOVNI SUD U ROŽAJAMA
K.br. 9/12
U IME CRNE GORE
Sudija Osnovnog suda u Rožajama Milosav Zekić, uz učešće zapisničara Aide
Luboder, rješavajući po optužnom predlogu Osnovnog državnog tužilaštva iz
Rožaja Kt.br. 203/10 od 23.12.2010.g. podnijet protiv okrivljenih Zejnelagić
Nedžada, Zejnelagić Azera, Zejnelagić Harisa i Zejnelagić Nihada iz Rožaja,
kao saizvršilaca, zbog krivičnog djela laka tjelesna povreda iz čl. 152. st.
2. u vezi st. 1. u vezi čl. 23. st. 2. Krivičnog zakonika, nakon održanog
glavnog i javnog pretresa dana 29.01.2013.g. u prisustvu Osnovnog državnog
tužioca Kalač Hajrana, punomoćnika oštećenih Halilović Ferida, Halilović
Dauta, Halilović Sulejmana i Halilović Mumina, advokata Adrović Atifa iz
Berana, okrivljenih i branioca okrivljenih Zejnelagić Nedžada, Azera i Harisa,
advokata Rmuš Marinka iz Berana, donio je i dana 31.01.2013.g. javno objavio
P R E S U D U
Okrivljeni ZEJNELAGIĆ NEDŽAD JMBG 1212983271011, od oca Remza i majke Ernese,
rodj. Hot, rodjen 12.12.1983.g. u Rožajama, gdje i živi, drž. CG, pismen,
završio Kriminalistički fakultet, zaposlen u Opštini Rožaje na odredjeno
vrijeme, prima platu u iznosu od 380,00 eura, srednjeg imovnog stanja,
neosudjivan,
Okrivljeni ZEJNELAGIĆ AZER JMBG 0101984272023, od oca Arifa i majke Ramize,
rodj. Muratović, rodjen 01.01.1984.g. u Rožajama, gdje i živi, drž. CG,
pismen, završio VSS, nezaposlen, neoženjen, siromašnog imovnog stanja,
neosudjivan,
Okrivljeni ZEJNELAGIĆ HARIS JMBG 0503984272016, od oca Reufa i majke Almere,
rodj. Ademagić, rodjen 05.03.1984.g. u Rožajama, gdje i živi, drž. CG, pismen,
završio VSS, nezaposlen, oženjen, otac 1 maloljetnog djeteta, siromašnog
imovnog stanja, neosudjivan,
Okrivljeni ZEJNELAGIĆ NIHAD, od oca Remza i majke Ernese, rodj. Hot, rodjen
04.12.1987.g. u Rožajama, gdje i živi-Ul. "Raduna Djukića" br. 17, drž. CG,
pismen, završio gimanziju, student IV godine Pravnog fakulteta, nezaposlen,
neoženjen, srednjeg imovnog stanja, neosudjivan,
K R I V I S U
Što su,
dana 13.08.2010.g. oko 15,30 časova, na gradskom trgu u Rožajama, zajednički
lako tjelesno povrijedili Halilović Ferida, Halilović Dauta, Halilović
Sulejmana i Halilović Mumina, na način što su ih sačekali ispred bilijarskog
kluba i naizmjenično udarali gumenim palicama, bilijarskim kuglama i nogama
obuvenim u patike-sredstvima podobnim da tijelo teško povrijede ili zdravlje
teško naruše, u predjelu glave i tijela, na noseći im lake tjelesne povrede i
to: Halilović Feridu povrede u vidu naprsnuća lične kosti sa krvnim podlivom
tog dijela tijela, iščašenje dva zuba u gornjoj vilici i krvnih podliva u
predjelu obje slepoočnice, Halilović Dautu povrede u vidu dva krvna podliva-
jedan u predjelu desne strane čela i fruge u predjelu desnog oka, Halilović
Sulejmanu povrede u vidu jednog krvnog podliva u predjelu glave-čela desno i
dva krvna podliva iznad lijeve obrve od kojih je jedan promjera 3x2 cm, a
drugi 1x1 cm i Halilović Muminu povrede u vidu krvnog podliva iznad lijevog
uha i oguljotine u predjelu desne strane čela-tj.oštećenje nakožice u predjelu
čela,
-čime su kao saizvršioci izvršili krivično djelo laka tjelesna povreda iz čl. 152. st. 2. u vezi st. 1. u vezi čl. 23. st. 2. Krivičnog zakonika,
pa ih sud primjenom pomenutih zakonskih propisa i čl. 4, 13, 15, 32, 36, 42.
Krivičnog zakonika i čl. 374. Zakonika o krivičnom postupku
O S U DJ U J E
NA KAZNU ZATVORA u trajanju od po 45 (četrdesetpet) dana.
Da solidarno plate na ime troškova krivičnog postupka iznos od 352,00 eura, u
korist budžeta Crne Gore.
Da plate na ime paušala iznos od po 50,00 eura, u korist budžeta Crne Gore,
sve u roku od 15 dana po pravosnažnosti ove presude
Oštećeni Halilović Ferid, Halilović Daut, Halilović Sulejman i Halilović Mumin
iz Rožaja se radi ostvarivanja imovinsko pravnog zahtjeva upućuju na građansku
parnicu.
O b r a z l o ž e nj e
Osnovno državno tužilaštvo iz Rožaja, podnijelo je ovome sudu optužni predlog
Kt.br. 203/10 od 23.12.2010.g. protiv okrivljenih Zejnelagić Nedžada,
Zejnelagić Azera, Zejnelagić Harisa i Zejnelagić Nihada iz Rožaja, kao
saizvršilaca, zbog krivičnog djela laka tjelesna povreda iz čl. 152. st. 2. u
vezi st. 1. u vezi čl. 23. st. 2. Krivičnog zakonika (KZ).
Na glavnom pretresu ODT Kalač Hajran je ostao pri podnijetom optužnom
predlogu, te je predložio da sud okrivljene oglasi krivim zbog krivičnog djela
koje im je optužbom stavljeno na teret i da ih osudi na kazne zatvora u
trajanju od po 45 (četrdesetpet) dana.
Punomoćnik oštećenih Halilović Ferida, Halilović Dauta, Halilović Sulejmana i
Halilović Mumina, adv. Atif Adrović u završnoj riječi je istakao da se
pridružuje krivičnom gonjenju ODT-a u odnosu na okrivljene, a odštetni zahtjev
će ostvariti posebnom tužbom u gradjanskoj parnici.
Branilac okrivljenih Zejnelagić Nedžada, Azera i Harisa, adv. Rmuš Marinko je
u završnoj riječi istakao da njegovi branjenici nijesu izvršili krivično djelo
koje im je optužbom stavljeno na teret, jer se u kritičnom momentu nijesu
mašili ni gumenih palica, bilijarskih kugli ili drugih predmeta, te da
oštećenima nijesu nanijeli povrede ovim predmetima. Istakao je da je utvrdjeno
da njegovi branjenici nijesu u rukama imali bilo kakve predmete, niti su
predmeti primijećeni kod njihove rodbine, niti na mjestu gdje se događaj
desio. Predložio je da sud njegove branjenike oslobodi od optužbe.
Okrivljeni Zejnelagić Nedžad u svojoj odbrani je istakao: da je dana
13.08.2010.g. njegov otac Remzo bio u Šumskoj upravi u Rožajama na sastanak u
vezi dodjele koncesija, te kada je došao kući oko 14 časova bio je vidno
iznerviran. Kazao mu je da su ga u šumskoj upravi vrijedjali Halilović Remzo,
Dedeić Hilmo, Husović Ramiz i Bralić Džeko i da su mu prijetili da ne smije
obilaziti njegovu šumu, a hteli su da se sa njim i fizički obračunaju, pa je
napustio sastanak i došao kući. Da je nakon toga pošao u grad i na gradskom
trgu je vidio Halilović Remza, kako ide prema ugostiteljskom objektu, pa je
pošao do njega i pitao ga zbog čega se tako ponašao prema njegovom ocu, našta
je on reagovao veoma drsko, pa se udaljio od njega, jer nije htio da se
svadja. Nakon toga se sreo sa svojim rodjakom Azerom, te su pošli do bilijar
kluba na gradskom trgu i seli na terasi. Da su tada kod njih došli Halilović
Daut, Sulejman, Ferida, Mumin i njihovi rodjaci i napali ih. Da ga je Ferid
odgurnuo od sebe, dok mu je Daut otkinuo sat sa ruke, te kada se sagnuo da ga
uzme, neko mu je navukao majcu na glavu, nakon čega su ga svi oštećeni udarali
nogama i rukama po tijelu. Da se branio tako što je stisnutim pesnicama
pokušao da ih odvrati od sebe, a zatim je uspio da se istrgne, tako da mu je
majca ostala u Dautovim rukama. Vidio je da je Azera oštećeni Ferid oborio na
asvalt i udarao ga pesnicama, kao i ostali prisutni. Tada je Azer ustao i
počeo da bježi, nakon čega su ga sustigli oštećeni i ponovo ga tukli u čemu ih
je spriječila policija. Istakao je da na licu mjesta nijesu bili prisutni
okrivljeni Haris i Nihad, tako da oni nijesu učestvovali u ovoj tuči. Ni on,
ni Azer kod sebe nijesu imali bilo kakav predmet, pa ni gumene palice, bilijar
kugle i dr. i nijesu udarali oštećene sa ovim predmetima, niti nogama obuvenim
u obuću-patike koje je imao na nogama, tako da oštećenima nijesu nanijeli
povrede, već su bili povrijedjeni od njih. Predložio je da ga sud oslobodi od
optužbe, jer nije izvršio djelo koje mu je stavljeno na teret.
Okrivljeni Zejnelagić Azer u svojoj odbrani je istakao: da se dana
13.08.2010.g. sreo sa svojim rodjakom Zejnelagić Nedžadom na gradskom trgu u
Rožajama, nakon čega su pošli na terasi bilijar kluba na piće. Da je tada
primijetio oštećene Halilović Ferida, Dauta, Sulejmana i Mumina, koji su
počeli vrijedjati i prijetiti Nedžadu, koji je ustao od stola i pošao do
Halilović Dauta da ga pita zbog čega mu prijete. Kada su se približili jedan
drugome, Daut mu je istrgao sat sa ruke i navukao mu majcu na glavu, nakon
čega su ga počeli udarati svi oštećeni pesnicama. Da je i Nedžad mahinalno
mahao rukama ispred sebe i tom prilikom je udarao oštećene tj. nekog od njih.
Da je i on prišao do njih da bi ih razvadio, kojom prilikom ga je Ferid
dohvatio rukama preko struka, oborio na asvalt i udarao ga pesnicama, pa ga je
Nedžad uklonio sa njega. Vidio je da je tu došao i Halilović Remzo, koji ga je
takodje udarao pesnicama, nakon čega je na lice mjesta došao i okrivljeni
Zejnelagić Haris da bi oštećene odvratio da ga ne tuku. Tada je došla policija
i spriječila dalju tuču. Istakao je da on, Haris i Nedžad kod sebe nijesu
imali palice, bilijarske kugle, ni druge predmeta, tako da ovim predmetima, ni
nogama nijesu udarali oštećene, a on je na nogama imao papuče sa mekim djonom,
a ne patike, te im nijesu nanijeli povrede, a on i Haris ih nijesu udarali ni
pesnicama, već ih je pesnicama samo udarao okrivljeni Nedžad. Takodje je
istakao da u ovoj svadji i tuči nije učestvovao okrivljeni Nihad jer on nije
bio na lice mjesta u kritičnom periodu. Predložio je da ga sud oslobodi od
optužbe, jer nije izvršio djelo za koje je optužen.
Okrivljeni Zejnelagić Haris u svojoj odbrani je istakao: da je dana
13.08.2010.g. po završetku radnog vremena, sa Zekić Elvisom, izašao iz zgrade
opštine u namjeri da ide kući. Tada je primijetio da se okrivljeni Nedžad
raspravlja na ulici sa nekom grupom ljudi i da mu je neko od njih navukao
majcu na glavu, nakon čega su ga svi udarali, pa je pošao u tom pravcu da vidi
o čemu se radi. Vidio je da se oštećeni Ferid i okrivljeni Azer drže rukama i
da su krvavi, te da jedan od oštećenih, za koga je kasnije saznao da se zove
Sulejman, udara Azera sa ledja stisnutom pesnicom, pa je prišao do njih da bi
ih razvadio. Tu je bio i Halilović Remzo koji mu je prišao s ledja i udario ga
pesnicom u predjelu glave, a zatim ga povukao za košulju,pa je do njih prišao
Zekić Elvis i uklonio Remza od njega, nakon čega je došao jedan policajac i
spriječio dalju svadju. Istakao je da ni on, ni Nedžad, ni Azer nijesu imali
kod sebe bilo kakve predmete, pa ni gumene palice i bilijarske kugle i istim
nijesu udarali oštećene, te im nijesu nanijeli povrede. Istakao je da na licu
mjesta nije vidio okrivljenog Nihada. Predložio je da ga sud oslobodi od
optužbe, jer nije izvršio djelo za koje je optužen.
Okrivljeni Zejnelagić Nihad u svojoj odbrani je istakao: da dana 13.08.2010.g.
nije bio prisutan na gradskom trgu u Rožajama kada se dogodila svadja i tuča
izmedju oštećenih i njegovog brata Nedžada, već je toga dana bio u Novom
Pazaru na pregled kod oftamologa što dokazuje potvrdom broj 102. od
13.08.2010.g. izdata od Samostalne zanatske optičko trgovinske radnje "Optika
Lens" iz Novog Pazara. Kada je došao kući Nedžad mu je pričao da su ga
kritičnog dana napali oštećeni i da se on branio. Predložio je da ga sud
oslobodi od optužbe, jer nije izvršio djelo za koje je optužen.
Po ovoj krivičnopravnoj stvari, sud je izveo dokaze: saslušao svedoke-
oštećene, Halilović Dauta, Halilović Sulejmana, Halilović Mumina, svedoka
Halilović Remziju, zv. Remzo, Halilović Emina,Djurović Radivoja, Škrijelj
Edina i Zekić Elvisa, po saglasnosti stranaka pročitao iskaz svedoka -
oštećenog Ferida Halilovića i svedoka Senada Murića, dati u istrazi i na
ranijem pretresu, svedoka Zukorlić Munevere, dat pred Istražnim sudijom
Osnovnog suda u Novom Pazaru Kr. br. 63/12 od 21.05.2012.g., pročitao pisani
nalaz i mišljenje vještaka medicinske struke Prof. Dr Mihaila Kuliša Ki.br.
70/10 od 16.12.2010.g. i dopunu nalaz i mišljenja od 20.12.2010.g., pročitao
izvještaj ljekara jedinice za hitnu medicinku pomoć u Rožajama od
13.08.2010.g., izvještaj ljekara specijaliste JZU Opšte bolnice Berane broj
3964 od 13.08.2010.g., izvještaj ljekara specijaliste Doma zdravlja Rožaje
broj 3036, izvještaj JZU Doma zdravlja Rožaje-rengen kabineta od 16.08.2010.g.
na ime Halilović Ferida, izvještaj ljekara Jedinice za HMP u Rožajama od
13.08.2010.g. na ime Halilović Dauta, izvještaj ljekara jedinice za HMP u
Rožajama od 13.08.2010.g., izvještaj ljekara specijaliste JZU Opšte bolnice
Berane broj 3963 od 13.08.2010.g., izvještaj JZU Doma zdravlja Rožaje-rengen
kabineta od 14.09.2010.g. i 16.08.2010.g. na ime Halilović Sulejmana,
izvještaj ljekara jedinica za HMP u Rožajama od 13.08.2010.g. i izvještaj JZU
Doma zdravlja Rožaje-rengen kabineta od 16.08.2010.g., na ime Halilović
Mumina, pročitao nalaz oftamologa br. 102 Optika "Lens" Novi Pazar od
13.08.2010.g., pročitao dopis Samostalne zanatske optičke trgovinske radnje
“Optika Lens” iz Novog Pazara od 06.09.2011.g., uvid u spise predmeta
Područnog organa za prekršaje Rožaje PP.br. 38/11-2 (PP.br. 109/10 i PP.br.
73/10-2) i uvid u izvode iz kaznenih evidencija na ime okrivljenih, dok nije,
na ovom pretresu, neposredno saslušao svedoke Halilović Ferida, Murić Senada ,
Zukorlić Muneveru, jer su iskazi svedoka Ferida i Senada dati u istrazi i na
ranijem pretresu, pročitani na ovom pretresu, a iskaz svedoka Zukorlić
Munevere, dat pred Osnovnim sudom u Novom Pazaru je takođe pročitan na
pretresu, te bi se odlaganjem pretresa, radi neposrednog saslušavanja ovih
svedoka, samo nepotrebno odugovlačio postupak a činjenično stanje bi ostalo ne
izmijenjeno.
Svedok-oštećeni Halilović Daut je izjavio, da je dana 13.08.2010.g. oko 15,30
časova nakon obavljenog vjerskog obreda u džamiji u Rožajama, šetao gradskim
trgom sa Halilović Feridom, Sulejmanom i svojom malol. djecom Muminom i
Eminom. Kada su prolazili pored bilijar kluba Mumin mu je kazao da ga zove
neki čovjek, pa se okrenuo, vratio par koraka unazad i vidio da ga zove
okrivljeni Nedžad koji se predstavio kao sin čuvenog Remka Zejnelagića, sa
kojim su bili i okrivljeni-Azer, Haris i Nihad, koji su u rukama imali palice,
dok je Nedžad u rukama imao neki predmet, po njegovoj procjeni, bilijarsku
kuglu, kojim ga je udario u predjelu glave, od kojeg udarca je pao i prilikom
pada dohvatio njegovu majcu rukama i pocijepao je. Da je nakon toga osjetio
još nekoliko udaraca u predjelu glave od strane ostalih okrivljenih i još dva
lica, jer ga je napalo osam lica, te je izgubio svijest i osvijestio se tek u
stanici policije, gdje je priveden zajedno sa ostalim učesnicima. Istakao je
da je napad na njih bio organizovan i da su okrivljeni imali vremena da uklone
predmete prije nego što je došla policija Sa okrivljenima se nije izmirio i ne
želi da se miri.
Svedok-oštećeni Halilović Sulejman je izjavio da je dana 13.08.2010.g. oko
15,30 časova prolazio pored bilijar kluba koji se nalazi na gradskom trgu u
Rožajama sa oštećenim Halilović Dautom, njegovim sinovima Eminom i Muminom i
Halilović Feridom. Da je tada ispred ovog kluba primijetio okrivljene
Zejnelagić Nedžada, njegovog brata Nihada zv. Nina, Harisa i Azera. Da je
Mumin kazao Dautu da ga zove neki čovjek, te se on vratio nazad i razgovarao
sa Nedžadom, nakon čega je izmedju njih nastao verbalni duel. Vidio je da je
Nedžad udario palicom Dauta po glavi od kojeg udara je on pao, nakon čega je
udario i njega pesnicom u predjelu glave, a zatim ga je udario i Nihad zv.
Nino palicom u predjelu glave, a Azer pesnicom po glavi, od kojih udaraca je
pao, a imao je i kuglu kada je krenuo na njih, a zatim su ga udarali nogama,
ali nije uspio da vidi ko ga je sve tukao. Istakao je da su svi okrivljeni
imali u rukama palice, a neki od njih su imali i bilijar kugle, a ne zna tačno
koji jer se dogadjaj odigrao veoma brzo. Nakon toga došla je patrola policije,
koja je spriječila okrivljene da ih ne tuku. Sa okrivljenima se nije izmirio i
ne želi da se miri. Svedok-oštećeni Halilović Mumin je izjavio, da je dana
13.08.2010.g. oko 15,30 časova sa svojim ocem Dautom, bratom Eminom i
rodjacima Feridom i Sulejmanom šetao trgom u Rožajama, te kada su prolazili
pored bilijar kluba čuo je da neki čovjek zove njegovog oca, te kada mu je to
kazao vratio se i razgovarao sa ovim čovjekom. Čuo je da se ovaj čovjek
predstavio kao sin Remka Zejnelagića i vidio u njegovom društvu još osam
momaka koji su u rukama imali nekakve predmete. Ovaj momak je u lijevoj ruci
imao neki palicu kojom je udario njegovog oca u predjelu glave, od kojeg
udarca je on pao na asvalt. Da je tada do njega prišao drugi momak i udario ga
nekim predmetom u potiljačnom dijelu glave, od kojeg udarca je pao na asvalt,
nakon čega su ga udarali i ostali okrivljeni nogama na kojima su imali patike
ili cipele, a niko nije imao na nogama papuče. Tada je na licu mjesta došla
policija i privela ih u stanicu gdje su dali izjave. Sa okrivljenima se nije
izmirio i ne želi da se miri.
Svedok-oštećeni Halilović Ferid je izjavio, da je dana 13.08.2010.g. oko 15,30
časova nakon obavljenog vjerskog obreda u džamiji, šetao gradskim trgom u
Rožajama sa svojim rodjacima Halilović Dautom i Sulejmanom i Dautovom malol.
djecom Muminom i Eminom. Kada su prolazili pored bilijar kluba Emin i Mumin su
kazali Dautu da ga zove neki čovjek, te kada se okrenuo vidio je okrivljenog
Zejnelagić Nedžada, kojeg je od ranije poznavao, koji je izašao iz bilijar
kluba, sa kojim su bili okrivljeni Zejnelagić Nihad, Azer i Haris i još jednan
momak, koji su ih napali, tako što je Nedžad sa gumenom palicom udario Dauta,
a zatim i njega od kojih udaraca su pali na asfalt, nakon čega su ih svi
okrivljeni udarali nogama i pesnicama i prema njima bacali bilijar kugle, a ne
zna da li je kugla pogodila nekog od njih. Da je tada došla policija i privela
ih u stanicu gdje su dali izjave. Sa okrivljenima se nije izmirio i ne želi da
se miri.
Svedok Halilović Remzija zv. Remzo je izjavio, da je dana 13.08.2010.g.
prisustvovao sastanku u Šumskoj upravi u Rožajama koji je zakazao direktor
Javnog preduzeća uprave za šume Pljevlja u vezi dodjele koncesija za šumu oko
koje se spore sa Zejnelagićima i državom, na kojem sastanku je bio prisutan i
Zejnelagić Remko. Tada je direktor Uprave za šume Pljevlja predložio da se na
spornoj šumi koncesije dodijele njemu, sa čim se nije složio Remko, pa je sa
njim prekinuo svaku komunikaciju na tom sastanku. Kada su završili sastanak
došao je u grad da popije piće u lokalu "As", gdje je došao Remkov sin
Zejnelagić Nedžad i rekao mu "izadji pičko jedna da ja tebi dam šume" i pošao
je prema njemu u namjeri da ga fizički napadne, u čemu su ga spriječili
prisutni gosti i izveli iz lokala. Da je nakon 15 minuta izašao iz lokala i
odlučio da podje do Ispostave Rožaje i prijavi slučaj i kada je išao prema
policiji vidio je gužvu ispred bilijar kluba, pa je pošao u tom pravcu i vidio
da policija privodi neka lica, da Halilović Ferid leži na asvaltu i da ga neki
momci udaraju nogama. Takodje je vidio da Haris udara Mumina s ledja i da
policija privodi okrivljenog Nedžada. Nihada zv. Nino nije primijetio, a rekli
su mu da je isti pobjegao sa lica mjesta. Saznao je da su okrivljeni napali
oštećene prije njegovog dolaska i udarali ih palicama i bilijar kuglama. Nakon
toga su u policiju dali izjave.
Svedok Halilović Emin je izjavio, da je dana 13.08.2010.g. bio u gradu sa
svojim ocem Dautom, bratom Muminom i rodjacima Feridom i Sulejmanom, te kada
su prolazili pored bilijar kluba Mumin je kazao Dautu da ga zove neki čovjek,
nakon čega su se on, Ferid i Sulejman vratili nazad, kojom prilikom su ih
napali okrivljeni Nedžad i ostali okrivljeni sa palicama i bilijarskim
kuglama. Tada je Nedžad udario njegovog oca Dauta gumenom palicom u predjelu
glave od kojeg udarca je on pao na asvaltu, nakon čega je neko njega udario
nogom po stražnjici, pa se uplašio i pobjegao sa lica mjesta, tako da nije
uspio da vidi sve detalje dogadjaja.
Svedok Djurović Radivoje je izjavio, da radi u Upravi policije-Ispostava
Rožaje kao policajac. Da je dana 13.08.2010.g. prolazio pored zgrade Opštine
Rožaje i čuo da neko govori "tuča, tuča", pa se okrenuo i vidio gužvu na trgu,
te je pošao u tom pravcu. Vidio je oštećenog Ferida, koji je bio krvav po licu
i okrivljenog Azera u ležećem položaju, dok je okrivljenog Nedžad udarao nogom
i pesnicom Ferida, pa je dohvatio Nedžada i poveo ga prema stanici sa svojim
kolegom Bibić Adnanom. Kod okrivljenih nije primijetio nikakve predmete, niti
je na ulici primijetio predmete kada je došao na licu mjesta. Ne zna da li su
učesnici tuče mogli da odbace predmete ukoliko su ih imali ili da ih predaju
drugim licima, a on tu nije vidio roditelje okrivljenih i njihovu rodbinu,
mada je na kritičnom mjestu bila velika gužva, jer je bio pazarni dan - petak.
Svedok Murić Senad je izjavio, da radi u Upravi policije-Ispostava Rožaje kao
policajac. Da je dana 13.08.2010.g. bio u smeni i u kritičnom momentu je čuo
galamu na ulici, te je pošao u tom pravcu i vidio da se Halilović Sulejman i
Zejnelagić Azer medjusobno udaraju pesnicama i da je Sulejman krvav po licu,
pa ih je razdvojio, nakon čega se Azer sreo sa Halilović Feridom sa kojim se
medjusobno dohvatio rukama, pa je njegov kolega Bekrija prišao do njih i
razdvojio ih i Ferida koji je bio povrijedjen, poveo u stanicu. Na lice mjesa
je primijetio i Zejnelagić Harisa, a nije primijetio Zejnelagić Nedžada, jer
je Nedžad priveden u policiju prije nego što je on došao na lice mjesta. Nije
vidio predmete u rukama okrivljenih, niti na ulici, niti je primjetio nekog od
rodbine okrivljenih, mada nije obraćao pažnju ko se sve nalazio na ulici, jer
je bila velika gužva, te nije vidio sve detalje događaja. Ne zna da li su
učesnici imali predmete u rukama prije nego što je došao na kritično mjesto,
jer je tuču uočio sa udaljenosti od oko 70 do 80 m, a kada je došao nije vidio
nikakve predmete.
Svedok Škrijelj Edin je izjavio, da radi u Upravi policije-Ispostava Rožaje
kao policajac. Da je dana 13.08.2010.g. oko 15,45 časova bio u dežurnoj
prostoriji Ispostave Rožaje, kada je neko od kolega kazao "tuča na trgu", pa
je izašao iz stanice i pošao prema trgu gdje je bio opšti metež. Vidio je da
njegovi kolege Radivoje i Ernad vode okrivljenog Zejnelagić Nedžada prema
policiji, pa ga je preuzeo od njih na udaljenosti od oko 15 m od kritičnog
mjesta i priveo ga u stanicu policije, dok su njegove kolege Rajko i Adnan
pošli prema drugim licima da bi ih priveli u stanicu policije. Kada je
privodio Nedžada on mu je rekao "Edo pusti ubiše mi brata" našta mu je on
kazao da na kritičnom mjestu ima još policije i da se on ne brine. U stanici
policije je vidio da su oštećeni Halilović Ferid i Sulejman povrijedjeni, a
ostale oštećene nije vidio, jer su se nalazili u drugoj prostoriji u kojoj on
nije ulazio. Na licu mjesta je bila velika gužva, te nije primijetio
bilijarske kugle ili druge predmete. Nije mu poznato šta se dešavalo na
kritičnom mjestu prije njegovog dolaska i da li su okrivljeni imali predmete
kod sebe prije nego što je on došao.
Svedok Zukorlić Munevere je izjavila, da radi u optičarskoj radnji "Optika
lens" u Novom Pazaru, na poslovima prodaje. Pacijent pomenute radnje je
Zejnelagić Nihad iz Rožaja koji povremeno dolazi u radnju radi nabavke
kontaktnih sočiva i sredstava za održavanje istih. Dana 13.08.2010.g. Nihad je
dolazio u ovu radnju, ali se ne sjeća u koje doba dana je dolazio. Nihad je
toga dana kupio rastvor za održavanje kontaktnih sočiva i istom je ugovorena
kontrola za dva mjeseca. Ona je Nihadu na njegov zahtjev na obrascu nalaza
oftamologa izdala ispravu radi dokazivanja dolaska na zakazani pregled u kojoj
je proizvoljno stavila br. 102 i svojeručno potpisala ispravu i stavila otisak
pečata optičarske radnje, mada u radnji ne postoji djelovodni protokol gdje se
upisuju ovakve posjete pacijenata. Istakla je da je dana 06.09.2011.g. u
pisanoj formi dala izjavu - potvrdu kojom je potvrdila autentičnost isprave od
13.08.2010.godine.
Svedok Zekić Elvis je izjavio, da radi u Opštini Rožaje u Upravi lokalnih
prihoda. Kritičnog dana, pri kraju radnog vremena, u holu prizemlja zgrade,
sreo se sa Zejnelagić Harisom. Nakon što je Haris otišao, čuo je neke
neartikulisane zvuke i galamu, pa je odlučio da izađe iz zgrade da vidi o čemu
se radi. Dok je stajao ispred zgrade Opštine - ispred ulaznih vrata preko puta
ispred trafike primjetio je Zejnelagić Harisa koji se držao za revere sa
Halilović Muminom Do njih se nalazio Remzo Halilović koji ih je razdvojio, a
zatim je i jedan policajac stao između njih. Nikog drugog od okrivljenih i
oštećenih nije vidio, niti je vidio da je Haris udarao nekoga, osim što se
držao za revere sa Muminom.
Iz nalaza i mišljenja vještaka medicinske struke Prof. Dr Mihaila Kuliša i
navedene medicinske dokumentacije na ime oštećenih vidi se da je oštećeni
Halilović Ferid kritičnog dana zadobio povrede u vidu naprsnuća lične kosti sa
krvnim podlivom tog dijela tijela, iščašenje dva zuba u gornjoj vilici i
krvnih podliva u predjelu obje slepoočnice, koje povrede su mogle nastati
dejstvom jednokratne tupo tvrde sile koja je djelovala najmanje tri puta -bilo
kojim tupo tvrdim predmetom kada se oštećeni nalazio licem okrenut prema
počiniocu i iste se kvalifikuju pojedinačno i zbirno kao lake tjelesne
povrede. Da je oštećeni Halilović Daut kritičnog dana zadobio povrede u vidu
dva krvna podliva-jedan u predjelu desne strane čela i fruge u predjelu desnog
oka, koje su nastale dejstvom tupo tvrde sile koja je djelovala najmanje dva
puta kada je povrijedjeni bio licem okrenut prema počiniocu, a mogle su
nastati i udarom stisnute šake-pesnice i iste se pojedinačno i zbirno
kvalifikuju kao lake tjelesne povrede. Da je oštećeni Halilović Sulejmanu
kritičnog dana zadobio povrede u vidu jednog krvnog podliva u predjelu glave-
čela desno i dva krvna podliva iznad lijeve obrve od kojih je jedan promjera
3x2 cm, a drugi 1x1 cm, koje povrede su nastale dejstvom tupo tvrde sile koja
je djelovala najmanje tri puta kada se oštećeni nalazio licem okrenutim prema
počiniocu, kao što je udarom pesnice ili bilo kojim drugim ovalnim predmetom i
iste se pojedinačno i zbirno kvalifikuju kao lake tjelesne povrede. Da je
oštećeni Halilović Mumin kritičnog dana zadobio povrede u vidu krvnog podliva
iznad lijevog uha i oguljotine u predjelu desne strane čela-tj.oštećenje
nakožice u predjelu čela, koje su nanešene nezavisno jedna od druge, te da je
krvni podliv nanešen dejstvom zamahnute tupotvrde sile-tupotvrdim predmetom na
predio iznad lijevog uha i mogla je nastati kada se oštećeni nalazio u bilo
kom odnosu prema učiniocu, dok je oguljotina nastala povlačenjem plitkog
oštrog predmeta po dijelu čela i mogla je nastati kada se oštećeni nalazio
licem okrenut prema počiniocu, i iste se pojedinačno i zbirno kvalifikuju kao
lake tjelesne povrede.
Iz potvrde-nalaza oftamologa broj 102. "Optika Lens" iz Novog Pazara od
13.08.2010.g. vidi se da je Zejnelagić Nihad navedenog dana u 15 časova
pregledan u ovoj ordinaciji i da je pregledom utvrdjena potreba nabavke
rastvora zbog održavanje sočiva i odredjena kontrola za dva mjeseca.
Iz dopisa Samostalne zanatke optičko trgovinske radnje "Optika Lens" iz Novog
Pazara od 06.09.2011.g. vidi se da je potvrda-nalaz oftamologa broj 102.
izdata u ovoj radnji i ovjerena pečatom ove radnje, ali da ista nije
evidentirana u poslovnim knjigama radnje, jer pregled Zejnelagić Nihada nije
vršen u ovoj radnji dana 13.08.2010.g.. Ne raspolažu podatkom kojeg datuma je
izdata navedena potvrda okrivljenom Nihadu.
Iz spisa predmeta Područnog organa za prekršaje Rožaje PP.br. 38/11-2 (PP.br.
109/10 i PP.br. 73/10-2) vidi se da je protivu Zejnelagić Nedžada, Zejnelagić
Azera i Zejnelagić Harisa, kao i Halilović Sulejmana, Halilović Ferida
pokrenut prekršajni postupak zbog prekršaja iz čl. 8. st. 3. Zakona o javnom
redu i miru zbog toga što su se dana 13.08.2010.g. oko 15,30 časova na
gradskom trgu u Rožajama medjusobno potukli na javnom mjestu u prisustvu
velikog broja gradjana i time narušili javni red i mir, te da je Područni
organ za prekršaje nakon sprovedenog postupka oglasio krivim okrivljene
Zejnelagić Nedžada, Zejnelagić Azera i Halilović Sulejmana, dok je obustavio
postupak prema okrivljenima Halilović Feridu i Zejnelagić Harisu, koje
rješenje je ukinuto rješenjem Vijeća za prekršaje Crne Gore i predmet vraćen
na ponovni postupak, te da je postupak pred prvostepenim organom za prekršaje
u toku.
Cijeneći odbrane okrivljenih i sve izvedene dokaze kako pojedinačno, tako i u
medjusobnoj vezi u smislu čl. 370. st. 3. Zakonika o krivičnom postupku (ZKP),
a postupajući po primedbama iz ukidnog rješenja Višeg suda u Bijelom Polju
Kž.br. 1008/11 od 16.12.2011.g., sud je nesumnjivo utvrdio sledeće činjenično
stanje:
Da je dana 13.08.2010.g. na sastanku u Upravi za šume Pljevlja-Područna
jedinica Rožaje došlo do svadje izmedju oca okrivljenog Nedžada, Zejnelagić
Remka i Halilović Remzije zv. Remzo u vezi dodjele koncesija za šumu oko koje
se spore okrivljeni i oštećeni, što je Nedžad saznao od svog oca kada je došao
kući, nakon završenog sastanka. Da je zatim Nedžad pošao u grad i oko 15,15
časova se sreo sa Remzijom u lokalu "As", pa je medju njima došlo do svadje,
ali se nijesu tukli, jer su ih u tome spriječili prisutni gosti lokala.
Ove činjenice utvrdjuju se iz iskaza svedoka Halilović Remzije zv. Remzo, koji
djelimično nalazi oslonca i u iskazu okrivljenog Zejnelagić Nedžada. Utvrdjeno
je da je oko 15,30 časova okrivljeni Nedžad zajedno sa okrivljenima Azerom,
Harisom i Nihadom ispred bilijar kluba na gradskom trgu, sačekao oštećene
Halilović Ferida, Dauta, Sulejmana i Mumina, koji su prolazili pored ovog
kluba i pozvao oštećenog Dauta, te kada su se oštećeni vratili nekoliko koraka
unazad okrivljeni su ih napali i naizmjenično udarali gumenim palicama,
bilijarskim kuglama i nogama obuvenim u patike, koje predstavljaju sredstva
podobna da tijelo teško povrijedi ili zdravlje teško naruši i nanijeli im
tjelesne povrede.
Ove činjenice utvrđuju se iz iskaza oštećenih Halilović Ferida, Dauta,
Sulejmana i Mumina, iz kojih nesumnjivo proizilazi da su ih okrivljeni
kritičnog dana napali ispred bilijarskog kluba i naizmenično udarali gumenim
palicama, bilijarskim kuglama i nogama obuvenim u patike i da su im nanijeli
telesne povrede, a dovodeći njihove iskaze sa navodima iz medicinske
dokumentacije i nalazom i dopunskim nalazom i mišljenjem vještaka medicinske
struke prof. dr Kuliša Mihala, te iskazima svedoka Halilović Remzije zv.
Remzo, Halilović Emina, Djurović Radivoja, Murić Senada, Škrijelj Edina i
Zekić Elvisa, zaista nema sumnje u drugačije činjenično stanje.Iskaze ovih
svedoka, sud je cijenio kao objektivne i uvjerljive, a nalaz i dopunski nalaz
i mišljenje vještaka kao objektivan, uvjerljiv i stručan jer je potkrijepljen
iskazima oštećenih, a djelimično i iskazima ostalih saslušanih svedoka i
navodima iz medicinske dokumentacije, koju je sud prihvatio kao jasnu i
određenu jer je izdata od strane nadležnog organa.
To što se iskazi oštećenih djelimično razlikuju u pogledu predmeta kojim su ih
udarali okrivljeni nema uticaja na drugačiji zaključak. Naime, oštećeni Ferid
navodi da je okrivljeni Nedžad udario oštećenog Dauta i njega gumenom palicom,
od kojih udaraca su pali na asfalt, nakon čega su ih svi okrivljeni udarali
nogama i pesnicama i prema njima bacali bilijar kugle, a ne zna da li je kugla
pogodila nekog od njih, dok oštećeni Sulejman navodi da su svi okrivljeni
imali palice, a neki od njih i kugle i da je Nedžad udario palicom Dauta od
kojih udaraca je on pao, a zatim su Nedžad i Azer udarili i njega pesnicom, a
Nihad palicom, od kojih udaraca je pao, nakon čega su ga udarali nogama, te da
su svi okrivljeni imali palice, a Nedžad i kuglu i palicu kada je krenuo na
njih. Oštećeni Daut navodi da su okrivljeni Azer, Haris i Nihad imali palice
kada su ga napali, dok je Nedžad imao neki predmet, a po njegovoj proceni je
to bila bilijarska kugla, kojim ga je udario u predjelu glave, nakon čega je
dobio još nekoliko udaraca od strane ostalih okrivljenih, pa je izgubio
svijest. Oštećeni Mumin je istakao da su svi okrivljeni imali nekakve predmete
u rukama kada su ih napali i da je jedan momak koji se predstavio kao sin
Remza Zejnelagića udario njegovog oca Dauta palicom u predjelu glave od kojeg
udarca je on pao pa je prišao drugi momak i udario ga nekim predmetom, a
ostali okrivljeni su ga udarali nogama. Ovakvi iskazi oštećenih ne dovode u
sumnju utvrđeno činjenično stanje. Naime, kritični događaj se odigrao ispred
bilijarskog kluba, gdje se stvorila velika gužva, a radnje su se odvijale
veoma brzo, te pošto je očigledno da učesnike ovakvih događaja prati određena
doza uznemirenosti i straha, to je i logično da postoje određene razlike u
zapažanju događaja u zavisnosti od toga sa kog mjesta, i sa koje udaljenosti
su posmatrali događaj i da li su bili neposredno uključeni u isti. Razlike u
kazivanju oštećenih nijesu bitne, jer su svi istakli da su okrivljeni imali
neke predmete u rukama, te da su imali palice i bilijar kugle i da su
izudarali sa istim i nogama, a iz nalaza i mišljenja vještaka medicinske
struke je utvrđeno da su oštećeni zadobili povrede dejstvom tupotvrde sile,
tj. tvrdim predmetima sa više udaraca. To što je oštećeni Ferid opisao da je
okrivljeni Nedžad gumenom palicom udario oštećenog Dauta, a oštećeni Sulejman
da je udario palicom, a oštećeni Daut da ga je udario nekim predmetom nalik na
bilijarsku kuglu upravo pokazuje da oštećeni žele da predstave događaj onako
kako su ga oni zapazili, pa je sud njihove iskaze ocijenio kao objektivne, a
neznatne razlike se javljaju zbog toga što su različito zapazili događaj, a ne
iz neke druge njihove namjere. Dovodeći u vezu iskaze oštećenih sa ostalim
izvedenim dokazima zaključuje se da su okrivljeni naizmenično udarali oštećene
gumenim palicama, bilijarskim kuglama i nogama obuvenim u patike koje
predstavljaju sredstvo podobno da tijelo teško povrijedi i zdravlje teško
naruši i nanijeli im telesne povrede.
Utvrdjeno je da su okrivljeni u kritičnom momentu zajednički nanijeli lake
tjelesne povrede oštećenima i to: Halilović Feridu povrede u vidu naprsnuća
lične kosti sa krvnim podlivom tog dijela tijela, iščašenje dva zuba u gornjoj
vilici i krvnih podliva u predjelu obje slepoočnice, Halilović Dautu povrede u
vidu dva krvna podliva-jedan u predjelu desne strane čela i fruge u predjelu
desnog oka, Halilović Sulejmanu povrede u vidu jednog krvnog podliva u
predjelu glave-čela desno i dva krvna podliva iznad lijeve obrve od kojih je
jedan promjera 3x2 cm, a drugi 1x1 cm i Halilović Muminu povrede u vidu krvnog
podliva iznad lijevog uha i oguljotine u predjelu desne strane čela-
tj.oštećenje nakožice u predjelu čela, koje povrede su nanijete udarom
tupotvrdih predmeta kao što su gumena palica, bilijar kugla, noge obuvene u
patike i iste su nastale od više udaraca.
Ove činjenice utvrdjuju se iz nalaza i mišljenja vještaka medicinske struke
Prof. Dr Mihaila Kuliša, koji je sud prihvatio kao jasan, objektivan,
uvjerljiv i stručan, a dovodeći isti u vezu sa iskazima oštećenih i ostalim
izvedenim dokazima, zaista se nesumnjivo utvrdjuje prednje činjenično stanje.
To što su svedoci Djurović Radivoje, Murić Senad i Škrijelj Edin istakli da
kod okrivljenih koje su privodili i na ulici nijesu primijetili nikakve
predmete,nedovodi u sumnju utvrđeno činjenično stanje obzirom da su oni na
lice mjesta došli nakon što su okrivljeni nanijeli povrede oštećenim sa ovim
predmetima tj. gumenim palicama i bilijarskim kuglama, na mjestu gdje je bila
velika gužva, tako da nijesu vidjeli sve detalje dogadjaja, niti su obraćali
pažnju da li ima predmeta na ulici, kao ni na druga lica koja nijesu bila
učesnici tuče, tako da su okrivljeni imali vremena da prije dolaska policije
odbace predmete kojim su udarali oštećene i da ih policija ne primijeti na
ulici u toj gužvi ili da predmete preuzmu druga lica.
Sud je cijenio iskaze okrivljenih, pa je iste prihvatio u dijelu u kojem ne
spore odlučne činjenice koje su utvrdjene u postupku. Medjutim, iskaze
okrivljenih u dijelu u kojem ističu da kritičnog dana nijesu napali oštećene
ispred bilijar kluba na gradskom trgu i nijesu ih udarali gumenim palica,
bilijarskim kuglama i nogama obuvenim u patike, već da su Nedžad i Azer bili
napadnuti od oštećenih, te da su se branili od njih, a Haris i Nihad nijesu
učestvovali u tuči, jer je Haris kasnije došao da bi razvadio učesnike tuče, a
Nihad uopšte nije bio na lice mjesta, već se nalazio u Novom Pazaru, gdje je u
15,00 časova pregledan u Samostalnoj zanatskoj optučko trgovinskoj radnji
"Optika Lens", ali njihove iskaze nije prihvatio, obzirom da su isti
neobjektivni, neuvjerljivi i u cjelosti opovrgnuti iskazima oštećenih iz kojih
se nesumnjivo utvrdjuje da su ih svi okrivljeni kritičnog dana sačekali ispred
bilijar kluba i naizmjenično udarali navedenim predmetima i nogama obuvenim u
patike i nanijeli im tjelesne povrede, a dovodeći njihove iskaze u vezu sa
iskazima ostalih saslušanih svedoka i navodima iz dopisa Samostalne zanatsko
optučko trgovinske radnje "Optika Lens" od 06.09.2011.g. iz koje se nesumnjivo
utvrdjuje da okrivljeni Zejnelagić Nihad nije pregledan u ovoj radnji dana
13.08.2010.g., da potvrda broj 102. nije evidentirana u poslovnim knjigama ove
radnje i da ne raspolažu podatkom kada je ista izdata, zaista se nesumnjivo
utvrdjuje da navodi iz potvrde broj 102. na koju se poziva okrivljeni Nihad,
nijesu istiniti i da on kritičnog dana nije bio u Novom Pazaru na pregled u
ovoj radnji, već je bio u Rožajama. Na to upućuje i iskaz svedoka Zukorlić
Munevere u dijelu u kojem ističe da okrivljeni Nihad nije pregledan u ovoj
radnji kritičnog dana i da potvrda br. 102., koju je ona izdala nije
evidentirana u djelovodnom protokolu tj. poslovnim knjigama optičarske radnje,
pa je sud iskaz ovog svedoka u ovom dijelu prihvatio kao objektivan i
uvjerljiv, jer isti nalazi oslonca u dopisu "Optika - Lens" od 06.09.2011.g. i
iskazima oštećenih iz kojih se utvrđuje da je okrivljeni Nihad u kritično
vrijeme bio u Rožajama na kritično mjesto, te istovremeno nije mogao biti i u
Novom Pazaru. Međutim, iskaz ovog svedoka u dijelu u kojem navodi da je
okrivljeni Nihad kritičnog dana dolazio u optičarsku radnju "Optika-Lens" i da
mu je ona izdala potvrdu br. 102, ali se nesjeća u koje doba dana je dolazio,
sud nije prihvatio, obzirom da je njen iskaz u ovom dijelu neobjektivan,
neuvjerljiv i usmjeren ka tome da okrivljenom Nihadu olakša položaj u
postupku. Dakle, jasno je da je okrivljeni Nihad učestvovao u tuči i u
nanošenju povreda oštećenima na navedeni način zajedno sa ostalim
okrivljenima, tako da je očigledno da on i ostali okrivljeni sa ovakvim
odbranama smišljeno i sračunato nastoje da izbjegnu krivičnopravnu
odgovornost.
Dakle, u postupku je utvrdjeno da su okrivljeni dana 13.08.2010.g. oko 15,30
časova, na gradskom trgu u Rožajama, zajednički lako tjelesno povrijedili
Halilović Ferida, Halilović Dauta, Halilović Sulejmana i Halilović Mumina, na
način što su ih sačekali ispred bilijarskog kluba i naizmjenično udarali
gumenim palicama, bilijarskim kuglama i nogama obuvenim u patike-sredstvima
podobnim da tijelo teško povrijede ili zdravlje teško naruše, u predjelu glave
i tijela, na noseći im lake tjelesne povrede i to: Halilović Feridu povrede u
vidu naprsnuća lične kosti sa krvnim podlivom tog dijela tijela, iščašenje dva
zuba u gornjoj vilici i krvnih podliva u predjelu obje slepoočnice, Halilović
Dautu povrede u vidu dva krvna podliva-jedan u predjelu desne strane čela i
fruge u predjelu desnog oka, Halilović Sulejmanu povrede u vidu jednog krvnog
podliva u predjelu glave-čela desno i dva krvna podliva iznad lijeve obrve od
kojih je jedan promjera 3x2 cm, a drugi 1x1 cm i Halilović Muminu povrede u
vidu krvnog podliva iznad lijevog uha i oguljotine u predjelu desne strane
čela-tj.oštećenje nakožice u predjelu čela.
Imajući u vidu ovakvo utvrdjeno činjenično stanje, sud je djelimično izmijenio
činjenični opis djela, kao u dispozitivu ove presude i prilagodio ga
utvrdjenom činjeničnom stanju, smatrajući da time nije povrijedjen identitet
optužbe i presude.
Cijeneći psihički odnos okrivljenih prema učinjenom krivičnom djelu, sud je
našao da su bili svesni svog djela i svesni da zajednički vrše krivično djelo
tj. svesni da zajednički preduzimanjem navedenih radnji nanose lake tjelesne
povrede oštećenima gumenim palicama, bilijarskim kuglama i nogama obuvenim u
patike-sredstvima podobnim da tijelo teško povrijedi ili zdravlje teško
naruši, i to su htjeli, pa su postupali kao saizvršioci sa direktnim
umišljajem.
Sa navedenih razloga, sud nije prihvatio tezu odbrane branioca okrivljenih
Nedžada, Azera i Harisa da njegovi branjenici nijesu izvršili krivično djelo
koje im je optužbom stavljeno na teret, jer se nijesu mašili gumeni palica,
bilijarskih kugli i drugih predmeta, te da oštećenima nijesu nanijeli povrede
ovim predmetima.
Pravnom ocjenom utvrdjenog činjeničnog stanja, sud je našao da su u radnjama
okrivljenih sadržani svi bitni elementi krivičnog djela laka tjelesna povreda
iz čl. 152. st. 2. u vezi st. 1. u vezi čl. 23. st. 2. KZ, koje su izvršili
kao saizvršioci, za koje djelo je sud iste oglasio krivim i osudio ih na kaznu
zatvora u trajanju od po 45 (četrdesetpet) dana.
Prilikom odlučivanja o izboru vrste i visine kazne, sud je imao u vidu sve
okolnosti koje utiču da kazna bude veća ili manja iz čl. 42. KZ, pa je
okrivljenima od olakšavajućih okolnosti uzeo u obzir njihovu raniju
neosudjivanost i porodične prilike okrivljenog Harisa-otac jednog maloljetnog
djeteta i njegovo siromašno imovno stanje, kao siromašno imovno stanje
okrivljenog Azera, dok otežavajućih okolnosti na njihovoj strani nije bilo.
Cijeneći navedene okolnosti, kao i okolnosti pod kojima je djelo izvršeno,
držanje okrivljenih nakon izvršenog djela, i stepen nastupele posledice, sud
je okrivljene osudio na kaznu zatvora u naznačenom trajanju, ubijedjen da su
izrečene kazne srazmjerne težini učinjenog krivičnog djela i stepenu krivice
okrivljenih i da će se sa istom uticati na okrivljene da ubuduće ne vrše bilo
kakva krivična djela i vaspitno djelovati na druge da ne čine ista ili slična
djela.
Na osnovu čl. 229. u vezi čl. 226. st. 2. tač. 1. ZKP, sud je obavezao
okrivljene da solidarno plate na ime troškova krivičnog postupka iznos od
352,00 eura, u korist budžeta Crne Gore, koji troškovi se odnose na ime
troškova za vještačenje.
Na osnovu čl. 229. u vezi čl. 226. st. 2. tač. 9. i st. 3. ZKP, sud je
obavezao okrivljene da plate na ime paušala iznos od po 50,00 eura, u korist
budžeta Crne Gore.
Na osnovu čl. 239. st. 2. ZKP, oštećeni Halilović Ferid, Halilović Daut,
Halilović Sulejman i Halilović Mumin iz Rožaja se radi ostvarivanja imovinsko
pravnog zahtjeva upućuju na građansku parnicu.
Sa izloženog odlučeno je kao u dispozitivu ove presude.
OSNOVNI SUD U ROŽAJAMA, dana 31.01.2013.g.
Zapisničar, S U D I J A,
Aida Luboder s.r. Milosav Zekić s.r.
PRAVNA POUKA: Protiv ove presude može se izjaviti žalba u roku od 8 dana od
dana prijema iste i to Višem sudu u Bijelom Polju, a preko ovog suda.