OSNOVNI SUD U ROŽAJAMA
K.br. 12/13 (spojen mu K 13/13)
U IME CRNE GORE
Sudija Osnovnog suda u Rožajama Milosav Zekić, uz učešće zapisničara Aide
Luboder , rješavajući po optužnici Osnovnog državnog tužilaštva iz Rožaja
Kt.br. 233/10 od 29.12.2010.g. podnijetoj protiv okrivljenog Nedžada Škrijelja
iz Rožaja i dr., kao saizvršioca, zbog kriv. djela teška krađa iz čl. 240. st.
1. tač. 1. u vezi čl. 23. st. 2. Krivičnog zakonika i optužnice Osnovnog
državnog tužioca iz Rožaja Kt. br. 182/10 od 29.12.2010.g podnijetoj protiv
okrivljenog Nedžada Škrijelja i dr., kao saizvršioca, zbog krivičnog djela
teška krađa iz čl. 240. st. 1. tač. 1. u vezi čl. 23. st. 2. Krivičnog
zakonika, u ponovljenom postupku u odnosu na okrivljenog Nedžada Škrijelja,
nakon održanog glavnog i javnog pretresa dana 04.04.2013.g., u prisustvu
Zamjenika Osnovnog državnog tužioca Armina Selmanovića, okrivljenog Nedžada
Škrijelja i njegovog branioca adv. Miladina Beloice, oštećenih Zorana
Antonijevića i Miroslava Garovića, donio je i dana 05.04.2013.g. javno objavio
P R E S U D U
Ostavlja se na snazi presuda ovoga suda K.br. 8/11 (spojen mu K.br. 10/11) od
19.12.2011.g. kojom je okrivljeni Nedžad Škrijelj oglašen krivim,kao
saizvršilac, zbog produženog krivičnog djela teška krađa iz čl. 240. st. 1. u
vezi čl. 23. st. 2. u vezi čl. 49. Krivičnog zakonika i osuđen na kaznu
zatvora u trajanju od 1 (jedne) godine i 4 (četiri) mjeseca, te obavezan da
plati na ime troškova krivičnog postupka iznos od 345,00 eura i paušala iznos
od 50,00 eura, u korist budžeta Crne Gore, i da plati solidarno na ime naknade
štete oštećenom Miroslavu Garoviću iznos od 1.540,00 eura, sa zakonskom
kamatom počev od 16.12.2009.g. kao dana nastanka štete do konačne isplate, dok
je oštećeni Zoran Antonijević upućen na građansku parnicu radi ostvarivanja
oštetnog zahtjeva.
O b r a z l o ž e nj e
Osnovno državno tužilaštvo iz Rožaja, podnijelo je ovome sudu optužnicu
Kt.br. 233/10 od 29.12.2010.g. protiv okrivljenog Nedžada Škrijelja iz Rožaja
i dr., kao saizvršioca, zbog kriv. djela teška krađa iz čl. 240. st. 1. tač.
1. u vezi čl. 23. st. 2. Krivičnog zakonika (KZ) i optužnicu Kt. br. 182/10 od
29.12.2010.g podnijetu protiv okrivljenog Nedžada Škrijelja i dr., kao
saizvršioca, zbog krivičnog djela teška krađa iz čl. 240. st. 1. tač. 1. u
vezi čl. 23. st. 2. KZ.
Na osnovu čl. 31.st. 7. Zakonika o krivičnom postupku (ZKP), sud je izvršio
spajanje postupaka u predmetima K.br. 12/13 po optužnici Kt.br. 182/10 od
29.12.2010.g. i K.br. 13/13 po optužnici Kt.br. 233/10 od 29.12.2010.g. , te
je odlučio da se u ponovljenom postupku sprovede jedinstven postupak protiv
okrivljenog Nedžada Škrijelja i donese jedna odluka.
Na glavnom pretresu Zamjenik ODT-a Armin Selmanović je ostao pri preciziranoj
optužbi na ranijem pretresu, te je predložio da se ostavi na snazi presuda
ovoga suda K.br. 8/11 (spojen mu K.br. 10/11) od 19.12.2011.g. kojom je
okrivljeni Nedžad Škrijelj oglašen krivim,kao saizvršilac, zbog produženog
krivičnog djela teška krađa iz čl. 240. st. 1. u vezi čl. 23. st. 2. u vezi
čl. 49. Krivičnog zakonika i osuđen na kaznu zatvora u trajanju od 1 (jedne)
godine i 4 (četiri) mjeseca.
Oštećeni Miroslav Garović je u završnoj riječi istakao da se pridružuje
krivičnom gonjenju ODT-a u odnosu na okrivljenog Nedžada Škrijelja i postavlja
oštetni zahtjev u iznosu od 1.540,00 eura sa zakonskom kamatom počev od
16.12.2009.g.,kao dana nastanka štete do konačne isplate.
Oštećeni Zoran Antonijević je u završnoj riječi istakao da se pridružuje
krivičnom gonjenju ODT-a u odnosu na okrivljenog Nedžada Škrijelja, a odštetni
zahtjev će ostvariti posebnom tužbom u građanskoj parnici.
Branilac okrivljenog Nedžada Škrijelja adv. Miladin Beloica , je u završnoj
riječi istakao, da u postupku nije utvrđeno da je njegov branjenik izvršio
krivično djelo koje mu je stavljeno na teret, pa je predložio da sud raniju
presudu K.br. 8/11 (spojen mu K.br.10/11) od 19.12.2011.g. stavi van snage i
okrivljenog Nedžada oslobodi od optužbe.
Okrivljeni Nedžad Škrijelj je u svojoj odbrani istakao: da je u toku 2009.g.
posedovao vulkanizersku i mehaničarsku radnju u Rožajama i da je kod njega
radio Slaviša Mijajlović iz Kruševca. Jedne prilike Slaviša je dotjerao
neregistrovani traktor, bez kabine, marke IMT 539 iz Srbije i parkirao ga kod
radnje-servisa. Slaviša mu je prodavao ovaj traktor te pošto nije imao novaca
da mu isti plati dogovorili su se da mu za isti da vozilo marke kombi-
Volksvagen koji su procijenili na iznos 1. 050,00 eura i 350,00 eura gotovog
novca. Ovaj novac i ključeve od kombija mu je predao u prisustvu Ibrahima
Murića i Haruna Kajevića
Nakon toga Slaviša je ovaj kombi prodao nekom a on je tražio kupca za traktor.
Nakon određenog vremena ovaj traktor je prodao Esadu Šabotiću za iznos od
1.600,00 eura. Nikakvu dokumentaciju mu nije predao, jer mu istu Slaviša nije
dao, a kazao mu je da se dokumentacija nalazi kod njegovog oca i da će je
kasnije donijeti. Nije mu poznato kako je Slaviša došao do ovog traktora a bio
je ubijeđen da je isti vlasništvo njegovog oca kako mu je kazao. Istakao je da
mu je nakon toga decembra mjeseca 2009.g. Slaviša kazao da ima jedno vozilo
marke "Golf" stranih tablica koje će da proda, te pošto mu jedan prijatelj sa
Kosova-Peći otkupljuje vozila, predložio mu je da ovo vozilo potjeraju i
prodaju na Kosovo. Sjutradan su pošli za Peć i on je vozio svoje vozilo a
Slaviša ovo njegovo vozilo koje je trebao da proda. Kada su prešli granični
prelaz Kula pozvala ga je supruga telefonom da se vrati i da je odveze u
bolnicu, što je i učinio dok je Slaviša nastavio put prema Peći i našao ovog
čovjeka kojem je prodao vozilo za 500,00 eura i vratio se taksi vozilom za
Rožaje i to mu ispričao. Od navedenog iznosa njemu je dao 500,00 eura a kupac
vozila je trebao da mu da još djelove za vozilo u vrijednosti od 100,00 eura
kako su se predhodno dogovorili. Istakao je da nije učestvovao u oduzimanju
traktora i putničkog vozila marke "Golf" u kritičnom periodu. Predložio je da
ga sud oslobodi od optužbe i raniju presudu stavi van snage, jer nije izvršio
djelo koje mu je stavljeno na teret.
Po ovoj krivičnopravnoj stvari sud je izveo dokaze saslušao svjedoke-oštećene
Zorana Antonijevića i Miroslava Garovića, svedoke Esada Šabotića, Smaila
Mučića, Rešada Mučića, Senade Škrijelj, Ibrahima Murića i Haruna Kajevića
pročitao nalaz i mišljenje vještaka mašinske struke Sameta Murića dat na
zapisniku iz istrage Ki.br. 78/10 od 18.12.2010.g., potvrdu o privremenom
oduzimanju predmeta PJ Bijelo Polje od 12.08.2010.g., potvrdu o vraćanju
privremeno oduzetih predmeta PJ Bijelo Polje br. 02-Sl. od 24.08.2010.g.,
potvrdu Policijske uprave Novi Pazar br. Um 2011/10 23.08.2010.g., nalaz i
mišljenje vještaka mašisnke struke Sameta Murića dat na zapisniku iz istrage
Ki.br. 65/10 od 28.12.2010.g., izvršio uvid u pravosnažnu presudu Osnovnog
suda u Bernama K.br. 242/10 od 17.09.2010.g. i uvid u izvod iz kaznene
evidencije na ime okrivljenog , dok je odbio predlog branioca okrivljenog za
izvođenje dokaza uvidom u vedo nadzor i saslušanje svedoka Demira Softića i
Slaviše Mijajlovića, obzirom da video nadzor nije dostavljen sudu, te nije ni
bilo moguće izvršiti uvid u isti, dok predloženi svedoci nijesu dostupni jer
se nalaze u inostranstvu bez bliže adrese, što je i okrivljeni naveo, a
činjenično stanje je u dovoljnoj mjeri utvrđeno za presuđenje već izvedenim
dokazima te bi se dolaganjem pretresa radi izvođenja predloženih dokaza samo
nepotrebno odugovlačio postupak, a činjenično stanje bi ostalo neizmijenjeno.
Cijeneći iskaz okrivljenog Nedžada Škrijelja i sve izvedene dokaze kako
pojedinačno tako i u međusobnoj vezi u smislu čl. 370.st. 3. ZKP, sud je
utvrdio sledeće činjenično stanje:
Da je okrivljeni Nedžad Škrijelj u toku 2009.g. u Rožajama posedovao
vulkanizersku i mehaničarsku radnju u kojoj su radili on i Slaviša Mijajlović.
Da su oni po predhodnom dogovoru u noći 26/27. 10.2009.g. pošli u Novi Pazar i
u Ul. "Meše Selimovića" br. 111, i ispred porodične kuće oštećenog Zorana
Antonijevića zajednički oduzeli traktor marke IMT 539 njegovo vlasništvo, čija
je vrijednost iznosila 1.500,00 eura, tako što su pomoću pomoćnog sredstva i
fizičke snage polomili bravu za paljenje i isti stavili u pogon i dovezli ga
do Rožaja, nakon čega su ga prodali Esadu Škrijelju, koji je kasnije traktor
prodao Mučić Smailu iz Bijelog Polja gdje je isti pronađen i vraćen oštećenom
Zoranu.
Ove činjenice utvrđuju se iz iskaza oštećenog Zorana Antonijevića i svedoka
Esada Šabotića, Smaila i Rešada Mučića kao i nalaza i mišljenja vještaka
mašinske struke Sameta Murića i ostalih izvedenih pismenih dokaza a djelimično
i iz iskaza okrivljenog Nedžada.
Naime iz iskaza svjedoka-oštećenog Zorana Antonijevića utvrđeno je da poseduje
traktor marke IMT 539, bez kabine koji je proizveden 1986.g. i bio u dobrom
stanju. Traktor se nalazio ispred njegove kuće u Ul. "Meše Selimovića" br. 111
Novom Pazaru i da mu je u noći 26/27.10.2009.g. ovaj traktor oduzet, tako što
je najverovatnije izguran na ulicu bez paljenja, jer bi čuo rad traktora da je
upaljen ispred kuće, a jedno lice nije moglo izgurati isti iz avlije. Nakon
toga saznao je da su mu traktor oduzeli okrivljeni Nedžad Škrijelj i Slaviša
Mijajlović i dotjerali u Rožaje a zatim su ga prodali nekon licu iz Rožaja
koji ga je kasnije prodao nekom licu iz Bijelog Polja gdje je pronađen.
Istakao je da mu je traktor vraćen neispravan, jer mu je motor produvao, tako
da je morao da mu radi generalku.
Iskaz ovog svedoka-oštećenog sud je prihvatio kao jasan, objektivan i
uvjerljiv, a dovodeći isti u vezu sa navodima iz potvrde Policijske uprave
Novi Pazar iz koje se utvrđuje da je oštećeni Zoran vlasnik navedenog traktora
koji mu je oduzet kritične noći ispred porodične kuće u Novom Pazaru u Ul.
"Meše Selimovića" br. 111, kao i u vezu sa iskazom svjedoka Esada Šabotića iz
kojeg se utvrđuje da se u kritičnom periodu sa okrivljenim Nedžadom u
prisustvu Slaviše dogovorio u Rožajama, da kupi navedeni traktor, za iznos od
1.600,00 eura, nakon čega su mu Nedžad i Slaviša dotjerali traktor kod kuće i
kazali da će mu naknadno dostaviti dokumentaciju za isti, kao i svedoka Smaila
i Rešada Mučića iz kojih se utvrđuje da je Smail kupio ovaj traktor kod Esada
Šabotića bez papira krajem novembra mjeseca 2009.g. i da im je isti kasnije
oduzet jer je utvrđeno da je ukraden u Novom Pazaru, što proizilazi i iz
potvrda o privremenom oduzimanju traktora od istih i vraćanju traktora
oštećenom Zoranu, te nalazom i mišljenjem vještaka mašisnke struke Sameta
Murića iz kojeg se utvrđuje da je vrijednost navedenog vozila u vrijeme
oduzimanja iznosila 1.500,00 eura, i iskazom okrivljenog Nedžada, u dijelu u
kojem ne spori da se traktor jedno vrijeme nalazio ispred njegove radnje i da
je on učestvovao u prodaji predmetnog traktora Esadu Šabotiću bez
dokumentacije, zaista se nedvosmisleno utvrđuje prednje činjenično stanje.
Utvrđeno je da je okrivljeni Nedžad Škrijelj dana 16.12.2009.godine, u
Rožajama po predhodnom dogovoru, zajednički sa Slavišom Mijajlović obio
putničko motorno vozilo marke "Golf II" reg. oznaka RO AH-353 vlasništvo
Miroslava Garovića, čija je vrijednost iznosila 1.540,00 eura, tako što su
upotrebom fizičke snage i podesnog sredstva otvorili vrata vozila, ušli u
vozilo, a zatim ga uz pomoć istog podesnog sredstva stavili u pogon i odvezli
u pravcu Republike Kosovo gdje su ga prodali za iznos od 500,00 eura.
Ove činjenice utvrđuju se iz iskaza svjedoka-oštećenog Miroslava Garovića i
nalaza i mišljenja vještaka mašinske struke Sameta Murića, a djelimično i iz
iskaza okrivljenog Nedžada Škrijelja datog u Istrazi.
Naime iz iskaza svjedoka-oštećenog Miroslava Garovića utvrđeno je da je
posedovao putničko motorno vozilo marke "Golf II" reg. oznaka RO AH-353,
proizvedeno 1991.g. Da je ovo vozilo početkom decembra 2009.g. opravljao kod
Nedžada Škrijelja i Slaviše Mijajlovića koji su mu zamijenili zadnje
amortizere tako da se vozilo nalazilo kod njih dva dana. Nakon toga vozilo je
parkirao u Ul. "13. Jul" u Rožajama ispred zgrade u kojoj stanuje i zaključao
ga. Dana 16.12.2009.g., ovo vozilo, čija je vrijednost iznosila 1.540,00 eura,
mu je oduzeto, pa je slučaj prijavio u policiju. Saznao je da su mu vozilo
oduzeli Nedžad Slaviša i da su isto prodali nepoznatom licu za iznos od 500,00
eura.
Iskaz ovog svjedoka sud je prihvatio kao jasan, objektivan i uvjerljiv a
dovodeći isti u vezu sa nalazom i mišljenjem vještaka mašinske struke Sameta
Murića iz kojeg se utvrđuje da je vrijednost ovog vozila u vrijeme oduzimanja
iznosilo 1.540,00 i iskazom okrivljenog Nedžada u dijelu u kojem ne spori da
su vozilo marke "Golf" prodali na Kosovu za iznos od 500,00 eura i da se on
predhodno dogovorio sa kupcem, zaista nema sumnje u drugačije činjenično
stanje.
Sud je cijenio iskaze svedoka Senade Škrijelja, koja je istakla da je Slaviša
govorio da treba da ide za Srbiju i dotjera traktor, nakon čega je dotjerao
traktor i prodao ga njenom mužu Nedžadu za 350,00 eura i kombi, te da je ona
iznijela novac i poslužila ih kafom, kao i iskaze svedoka Ibrahima Murića i
Haruna Kajevića, koji su istakli da je Slaviša prodavao ovaj traktor i prodao
ga Nedžadu kojom prilikom su oni bili prisutni kada je Nedžadova supruga
iznijela kafu i novac, ali njihove iskaze nije prihvatio obzirom da su isti
neuvjerljivi, međusobno dogovoreni i usmjereni ka tome da potvrde iskaz
okrivljenog Nedžada da on nije učestvovao u preuzimanju traktora, već da ga je
sam dotjerao Slaviša iz Srbije bez njegovog znanja i prodao mu isti, tako da
je očigledno da ovi svedoci, čiji iskazi ne nalaze oslonca u ostalim izvedenim
dokazima , nastoje da pomognu okrivljenom Nedžadu da izbjegne krivičnopravnu
odgovornost, pa sud iste nije ni mogao prihvatiti.
Sud je cijenio iskaz okrivljenog Nedžada, u dijelu u kojem navodi da on nije
učestvovao u oduzimanju navedenog traktora u Novom Pazaru vlasništvo oštećenog
Zorana, niti mu je bilo poznato da je isti oduzeo Slaviša već je smatrao da je
traktor Slaviša dotjerao od svoje kuće iz Kruševca i da je njegovo vlasništvo
odnosno vlasništvo njegovog oca, te da nije učestvovao u oduzimanju putničkog
vozila marke "Golf" u Rožajama , vlasništvo oštećenog Miroslava , već je
smatrao da je vozilo Slavišino vlasništvo, jer je imalo strane tablice, ali
njegov iskaz u ovom dijelu nije prihvatio obzirom da je isti neobjektivan,
neuvjerljiv i ne nalazi oslonca u dokazima izvedenim u postupku, tako da je
očigledno da okrivljeni Nedžad sa ovakvom odbranom smišljeno i sračunato
nastoji da izbjegne krivičnopravnu odgovornost.
Dakle, u postupku je utvrđeno isto činjenično stanje koje je utvrđeno i
presudom K.br. 8/11 (spojen mu K.br. 10/11) od 19.12.2011.g.
U konkretnom slučaju okrivljeni Nedžad je bio svjestan svog djela tj. svjestan
radnje posledice i uzročnog odnosa između njih i svjestan da zajednički vrši
krivično djelo i to je htio pa je postupao sa umišljajem, kao saizvršilac.
Pošto je okrivljeni Nedžad izvršio dva krivična djela teške krađe u vremenskoj
povezanosti korišćenjem iste situacije i istovrsnog predmeta djela, koja su
obuhvaćena njegovim jedinstvenim umišljajem, to ista predstavljaju jednu
cjelinu i kvalifikuju se kao jedno-produženo krivično djelo.
Sa navedenih razloga sud nije prihvatio tezu odbrana branioca okrivljenog da u
postupku nije utvrđeno da je njegov branjenik izvršio krivično djelo koje mu
je stavljeno na teret.
Iz ovakvog iznijetog i utvrđenog činjeničnog stanja nesumljivo proizilazi da
su u radnjama okrivljenog Nedžada sadržani svi bitni elementi produženog
krivičnog djela teška krađa iz čl. 240. st. 1. tač. 1. u vezi čl. 23. st. 2. u
vezi čl. 49. KZ, koje je izvršio kao saizvršilac.
Sa navedenih razloga sud je ostavio na snazi raniju presudu ovaga suda K.br.
8/11 (spojen mu K.br. 10/11) od 19.12.2011.g., kojom je okrivljeni Nedžad
oglašen krivim zbog navedenog krivičnog djela i osudjen na kaznu zatvora u
trajanju od 1 (jedne) godine i 4 (četiri) mjeseca, cijeneći pritom iste
olakšavajuće i otežavajuće okolnosti kojim se rukovodio prilikom odlučivanja o
izboru vrste i visine kazne, koje su navedene u pomenutoj presudi. Sud smatra
da je izrečena kazna primjerena težini izvršenog krivičnog djela, stepenu
krivice okrivljenog i nastalim posledicama i da se sa istom, obzirom na raniju
višestruku osudjivanost okrivljenog Nedžada, jedino može ostvariti svrha
kažnjavanja iz čl. 32. KZ.
Takođe sud je ostavio na snazi i pomenutu presudu kojom je okrivljeni obavezan
da plati na ime troškova krivičnog postupka iznos od 345,00 eura i paušala
iznos od 50,00 eura, u korist budžeta Crne Gore, i da plati solidarno na ime
naknade štete oštećenom Miroslavu Garoviću iznos od 1.540,00 eura, sa
zakonskom kamatom počev od 16.12.2009.g. kao dana nastanka štete do konačne
isplate, dok je oštećeni Zoran Antonijević upućen na građansku parnicu radi
ostvarivanja oštetnog zahtjeva., sa razloga koji su navedeni u pomenutoj
presudi.
Sa izloženog odlučeno je kao u dispozitivu ove presude.
OSNOVNI SUD U ROŽAJAMA, dana 05.04.2013.g.
Zapisničar, S U D I J A,
Aida Luboder s.r. Milosav Zekić s.r.
PRAVNA POUKA: Protiv ove presude može se izjaviti žalba u roku od 15 dana od
dana prijema iste i to Višem sudu u Bijelom Polju, a preko ovog suda.