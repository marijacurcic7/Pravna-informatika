OSNOVNI SUD U ROŽAJAMA
K.br.48/13.
U IME CRNE GORE
OSNOVNI SUD U ROŽAJAMA i to Predsjednik suda Zahit Camić, kao sudija
pojedinac, sa zapisničarem Adisom Burdžović, odlučujući po optužnom predlogu
Osnovnog Državnog Tužilaštva iz Rožaja Kt.br.58/13. od 18. aprila 2013.godine,
protiv okrivljenog Sinana Nurkovića iz Rožaja zbog krivičnog djela sitna
kradja, utaja i i prevara iz čl. 246.st.1. u vezi st. 2. Krivičnog Zakonika,
nakon održanog glavnog i javnog pretresa u prisustvu Zamjenika Osnovnog
Državnog Tužioca Armina Selmanovća iz Rožaja, i orkivljenog, a u odsustvu
uredno pozvanog Zaštitnika imovinsko pravnih interesa Crne Gore, dana 09.5.
2013.g. donio je i javno objavio
P R E S U D U
Okrivljeni SINAN NURKOVIĆ, JMB 3011982272028, od oca Delije i majke Bahrije,
rodj. Kalač, rodjen 30.11.1982. godine, u Rožajama, gdje i živi, drž. CG,
pismen, završio SSS, radnik u komunalnom preduzeću, sa platom u iznosu od 300
e, neoženjen, siromašnog imovnog stanja, osudjivan Presudom ovog suda
K.br.190/12. od 04.12.2012. godine, zbog krivičnog djela iz čl. 246.st.1. KZ,
kojom mu je izrečena uslovna osuda 45 dana zatvora uslovno za 1 godinu.
K R I V J E
Što je:
Dana 31.03.2013. godine, oko 13,30 h, iz hale zvane „Stolarska“ AD „Gornji
Ibar“ u Rožajama, oduzeo tudje pokretne stvari vlasništvo Države Crne Gore, i
to: jednu metalnu šipku dužine oko 0,70 m i jednu tučnu testeru tj. pilu bez
drške dužine oko 0,40m, u namjeri da njihovim prisvajanjem sebi pribavi malu
protivpravnu imovinsku korist koja ne prelazi iznos od 150,00 eura, na način
što je ušao kroz otključana vrata od hale i iz iste oduzimao stvari, kojom
prilikom ga je zatekao radnik obezbjedjenja fabrike Dmitar Djurović,
-čime je izvršio krivično djelo sitna kradja, utaja i prevara iz čl. 246. st.1. u vezi st. 2. Krivičnog Zakonika.
Pa mu sud na osnovu pomenutih zakonskih propisa, primjenom čl.
4.13.15.32.36.52.53.54. Krivičnog Zakonika, čl. 226.229.239.st.2. i čl. 374.
Zakonika o Krivičnom Postupku, i z r i č e
USLOVNU OSUDU
Kojom mu utvrdjuje kaznu zatvora u trajanju od 45 (četrdesepet) dana i
istovremeno odredjuje da se ista neće izvršiti ukoliko osudjeni u roku od
jedne godine dana ne izvrši novo krivično djelo.
Da plati ovom sudu na ime troškova krivičnog postupka – paušala iznos od 30
eura, u roku od 15 dana po pravnosnažnosti ove presude.
Oštećena Država Crna Gora, radi ostvarivanja imovinsko pravnog zahtjeva
upućuje se na gradjansku parnicu.
O b r a z l o ž e n j e
ODT iz Rožaja podnio je optužni predlog Kt.br.58/13. od 18. aprila 2013.
godine, protiv okrivljenog Sinana Nurkovića, iz Rožaja, zbog krivičnog djela
sitna kradja, utaja i prevara iz čl. 246.st.1. u vezi st. 2. KZ.
Na glavnom pretresu Zamjenik ODT-a precizirao je činjenični opis iz optužnog
predloga, kao u izreci presude. Predložio je da sud okrivljenog oglasi krivim
za izvršeno krivično djelo i izrekne mu uslovnu osudu kojom će mu utvrditi
kaznu zatvora u trajanju od 3 mjeseca i istovremeno odrediti da se kazna neće
izvršiti ukoliko isti u roku od jedne godine dana ne učini novo krivično
djelo.
Glavnom pretresu nije prisustvovao uredno pozvani Zaštitnik imovinsko pravnih
interesa Crne Gore.
Na glavnom pretresu pročitan je pisani podnesak Rz.br.23/13. od 09.5.2013.
godine Zaštitnika imovinsko pravnih interesa Crne Gore, u kojem je navedeno da
se isti pridružuje krivičnom gonjenju ODT-a iz Rožaja.
Na glavnom pretresu okrivljeni je izjavio da priznaje izvršenje krivičnog
djela i krivicu za krivično djelo za koje je optužen.
U vezi izvršenja krivičnog djela objasnio je da je slabog materijalnog stanja.
Dana 31.3.ove godine iz kruga fabrike Gornji Ibar u Rožajama, uzeo je jednu
metalnu šipku elipsoidnog oblika dužine oko 0,70 m i jednu ručnu testeru bez
drške dužine oko 0,40 m u namjeri da isto proda kao staro gvoždje. Da
vrijednost oduzetih predmeta je oko 1 euro. U unutrašnjosti hale zatečen je od
strane radnika obezbjedjenja, tako da su mu predmeti oduzeti. Kaje se za
izvršeno krivično djelo.
Na glavnom pretresu sud je izveo dokaze: saslušanjem u svojstvu svjedoka
Djurotiv Dmitra, pročitao potvrdu o privremeno oduzetim predmetima Ispostave
Rožaje br.30/03 – Sl. od 31.3.2013. godine, izvršio uvid u šipku dužine 0,70 m
i testeru dužine oko 0,40 m, i pročitao izvod iz kaznene evidencije na ime
okrivljenog.
Sud je cijeneći priznanje okrivljenog za izvršeno krivično djelo, izvedene
dokaze pojedinačno i u vezi sa ostalim izvedenim dokazima, te je na osnovu
takve ocjene utvrdio činjenično stanje opisano u izreci presude.
Priznanje okrivljenog za izvršeno krivično djelo sud je uzeo kao dokaz jer je
istinito, potpuno i nedvosmisleno i kao takvo potvrdjeno svim izvedenim
dokazima.
Pravnom ocjenom utvrdjenog činjeničnog stanja, sud je našao da su u radnjama
okrivljenog sadržani svi bitni elementi krivičnog djela sitna kradja, utaja i
prevara iz čl. 246.st.1. u vezi st. 2. KZ. Naime, okrivljeni je pomenutog dana
u namjeri da sebi pribavi malu protivpravnu imovinsku korist koja ne prelazi
iznos od 150 eura, ušao kroz otključana vrata od hale, pogona Stolarska AD
„Gronji Ibar“ u Rožajama, oduzeo pokretne stvari vlasništvo Države Crne Gore i
to jednu metalnu šipku dužine oko 0,70 m, i ručnu testeru dužine oko 0,70 m,
pri čemu je zatečen od radnika obezbjedjenja AD „Gornji Ibar“ i od istog su
predmetne stvari oduzete.
Cijeneći psihički odnos okrivljenog prema izvršenom krivičnom djelu, sud je
našao da je isti ovo krivično djelo izvršio sa direktnim umišljajem, jer je
bio svjestan da oduzima tudju pokretnu stvar u namjeri pribavljanja male
protivpravne imovinske koristi, te je pristao na zabranjenu posledicu.
Za izvršeno krivično djelo okrivljeni je krivično pravno odgovoran, te ga je
sud za isto oglasio krivim, pošto je našao da nema elemenata koji bi
isključivali njegovu krivično pravnu odgovornost i izrekao mu uslovnu osudu
utvrdjujući mu pri tom kaznu zatvora u trajanju od 45 dana i istovremeno
odredjujući da se ista neće izvršiti ukoliko u roku od 1 godine dana ne učini
novo krivično djelo.
Prilikom izricanja uslovne osude, kao mjere upozorenja okrivljenom, sud je
imao u vidu ličnost izvršioca ovog krivičnog djela, njegovo potpuno priznanje
i kajanje za izvršeno krivično djelo, pobude iz kojih je isto izvršio, obzirom
na njegove materijalne prilike da su od istog oduzete predmetne stvari, stepen
nastupjele posledice, pa mu je sud u tom smislu vodeći računa o svrsi uslovne
osude kao mjeri upozorenja izrekao uslovnu osudu ubijedjen da će se
upozorenjem uz prijetnju kaznom dovoljno uticati na okrivljenog da ne učini
novo krivično djelo.
U smislu čl. 226. i 229. ZKP, sud je obavezao okrivljenog da plati na ime
troškova krivičnog postupka – paušala iznos od 30 eura, a ovo imajući u vidu
trajanje i složenost krivičnog postupka.
U smislu čl. 239.st.2. ZKP, sud je oštećenu Državu Crnu Goru, radi
ostvarivanja imovinsko pravnog zahtjeva uputio na gradjansku parnicu. Ovo sa
razloga što su predmetne stvari od okrivljenog oduezte,a zaštitnik imovinsko
pravnih interesa CG do okončanja glavnog pretresa nije postavio imovinsko
pravni zahtjev , tako da sud nije raspolagao sa podacima u pogledu odlučivanja
o istom.
OSNOVNI SUD U ROŽAJAMA, dana 09.5.2013. godine.
ZAPISNIČAR PREDSJEDNIK SUDA
Adisa Burdžović s.r. Zahit Camić s.r.
PRAVNA POUKA: Protiv ove presude može se izjaviti
žalba u roku od 8 dana od dana prijema iste i to
Višem sudu u Bijelom Polju, a preko ovog suda.