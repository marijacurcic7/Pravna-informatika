OSNOVNI SUD U ROŽAJAMA
K.br.10/13.
U IME CRNE GORE
OSNOVNI SUD U ROŽAJAMA i to Predsjednik suda Camić Zahit, kao sudija
pojedinac, sa zapisničarem Burdžović Adisom, odlučujući po optužnom predlogu
Osnovnog Državnog Tužilaštva iz Rožaja Kt.br.217/12. od 28.01. 2013.godine,
protiv okrivljenog Č.E. iz Rožaja zbog krivičnog djela zlostavljanje iz čl.
166.a. Krivičnog Zakonika, nakon održanog glavnog i javnog pretresa u
prisustvu Zamjenika Osnovnog Državnog Tužioca Kalač Aldina iz Rožaja, oštećene
Š.E. i orkivljenog dana 14.02.2012.g. donio je i javno objavio
P R E S U D U
Okrivljeni Č. E., JMB 2704986272024, od oca N. i majke Š., rodj. M. ,rodjen
27.04.1986.godine, u Rožajama, živi u s. Biševo, opština Rožaje dr. CG,
razumije Crnogorski jezik, koji mu je i maternji, pismen, završio šest razreda
osnovne škole, nezapošljen, neoženjen, siromašnog imovnog stanja, neosudjivan.
K R I V J E
Što je:
Dana 29.10.2012.godine oko 00,00 h, u kući u kojoj živi E. Š., a koja se
nalazi u naselju Zeleni, opština Rožaje, zlostavljao E.Š., na način što je
rukama dohvatio i bacao je na krevet, a zatim je čupao za kosu i udarao je po
licu i cijepao joj odjeću, a nakon toga ustao sa kreveta i rekao joj „shvati
kurvo da još nije kraj“, a nakon toga kada su izašli iz kuće ušli u taksi
vozilo kojim su se odvezli do s. Biševo,
-čime je izvršio krivično djelo iz čl. 166.a. Krivičnog Zakonika.
Pa ga sud na osnovu pomenutog zakonskog propisa, primjenom čl. 4. 13.15.32.39.
42.45.46.st.1. tač.6. Krivičnog Zakonika, čl. 226.229. 239. st.2. i 374.
Zakonika o Krivičnom Postupku
O S U D J U J E
NA NOVČANU KAZNU u iznosu od 600 (šeststotina) eura, koju je osudjeni dužan da
plati u roku od 15 dana po pravnosnažnosti ove presude.
Ako osudjeni ne plati novčanu kaznu u ovom roku, sud će istu zamijeniti kaznom
zatvora tako što će za svakih započetih 25 eura novčane kazne odrediti jedan
dan kazne zatvora.
Da plati na ime troškova krivičnog postupka iznos od 110 eura i na ime paušala
iznos od 50 eura u roku od 15 dana po pravnosnažnosti presude.
Oštećena Š. E., radi ostvarivanja imovinsko pravnog zahtjeva upućuje se na
gradjansku parnicu.
O b r a z l o ž e n j e
ODT iz Rožaja podnio je optužni predlog Kt.br.217/12. od 28.01.2013. godine
protiv okrivljenog Č. E. iz Rožaja, zbog krivičnog djela zlostavljanje iz čl.
166.a. KZ.
Na glavnom pretresu Zamjenik Odt-a precizirao je činjenični opis iz optužnog
predloga kao u izreci presude. Istakao je da je izvedenim dokazima utvrdjeno
da je okrivljeni izvršio krivično djelo za koje je optužen. Predložio je da
sud okrivljenog za izvršeno krivično djelo oglasi krivim i osudi na novčanu
kaznu u iznosu od 600 eura.
Oštećena Š. E. na glavnom pretresu pridružila se krivičnom gonjenju ODT-a u
odnosu na okrivljenog. Da postavlja imovinsko pravni zahtjev, ali isti nije
mogla da precizira.
Okrivljeni Č. E.. na glavnom pretresu izjavio je da ne priznaje izvršenje
krivičnog djela ni krivicu za krivično djelo za koje je optužen.
U svojoj odbrani istakao je: na zapisniku Kt.br.217/12. od 16.11.2012. godine
pred ODT-om u Rožajama da je krajem oktobra mjeseca 2012. godine u večernjim
satima sa Č. S.m bio u kafiću Siti u Rožajama. Oko 22 h, u kafić je došla
oštećena sa kojom je ranije bio u ljubavnoj vezi, i sjela je za njihov sto.
Pitala ga je od čega mu je rana na ustima, da li ga je to neka ujela. Nije
obraćao pažnju na riječi oštećene koja protiv njega podnosi krivične prijave i
želi protiv njegove volje da bude sa njim. Izašli su iz lokala. S. je pošao da
kupi ćevape za sebe, njega i oštećenu. Senadu je kazao da će sa oštećenom da
podje u drugi lokal. Da oštećenom je pošao u drugi lokal na njeno insistiranje
govoreći mu da ukoliko se pomire da će odustati od svih podnijetih krivičnih
prijava protiv njega. U tom lokalu je došao i S. i predložio im da idu kući.
Oštećena ih je zamolila da podje sa njima do mjesta Zeleni kuda prolaze za
selo Biševo gdje živi. Pošli su S. vozilom do Zeleni. Oštećena ga je molila da
ostane kod nje da razgovaraju u vezi problema koje imaju. Prihvatio je njen
poziv misleći da će se nakon toga ista promijeniti. S. je otišao vozilom kući
dok je on sa oštećenom došao ispred kuće u kojoj živi kao podstanar. Ista mu
je govorila „ako ne bude sve po mome, da ima ljude u Rožajama i to u bolnici i
u policiji“ i da će imati problema sa njima. Oštećenoj je kazao da mu pozove
taksi vozilo da bi išao kući, jer se ubijedio da je suvišno sa istom voditi
razgovor. Došlo je taksi vozilo, s tim što ne zna ime taksiste. U vozilo je
ušla i oštećena i pošli su za s. Biševo. Oštećena ga je molila da spava kod
njega u kući, ali joj to nije dozvolio. U Biševu je izašao iz taksi vozila dok
se oštećena vratila za Rožaje. Nije ulazio u kuću oštećene, niti je sa istom
imao odnos.
Na glavnom pretresu ponovio je iskaz dat na pomenutom zapisniku dodajući: kada
su došli u mjesto zv. „Zeleni“ oštećena ih je pozvala da udju kod nje u stan.
Ušli su u stan sa S. i Oštećenom gdje su se zadržali oko 20 minuta. Izlazeći
iz stana za njima je izašla i oštećena. Senad je otišao vozilom prema Biševu
dok ga je oštećena molila da ostane i da sa njom priča. Sa oštećenom se
zadržao oko 10 minuta u blizini njenog stana. Molila ga je da ponovo udje u
njen stan, ali je to odbio. Ista je pozvala taksi vozilo da ga odveze do
Biševa. Oštećena je pošla sa njim i uz put ga je molila da spava kod njega, na
šta nije pristao. U Biševu je izašao iz taksi vozila, a oštećena se vratila za
Rožaje. Taksi vozilo je platila oštećena. Ne zna podatke vozača taksi vozila.
Na glavnom pretresu sud je izveo dokaze: saslušanjem u svojstvu svjedoka –
oštećene Š. E., po saglasnosti stranaka pročitao iskaz svjedoka Č.S. dat na
zapisniku Kt.br.217/12. od 16.11.2012.godine pred ODT-om u Rožajama, pročitao
nalaze i mišljenja vještaka specijaliste za sudsku medicinu prog. Dr. Miodraga
Šoća, dat u predmetu Kt.br.217/12. ODT-a u Rožajama, pročitao izvještaj
ljekara Doma zdravlja u Rožajama br.4578 od 30.10.2012.godine i br.2498.
31.10.2012. godine, i pročitao izvod iz kaznene evidencije na ime okrivljenog.
Svjedok – oštećena Š. E. na zapisniku Kt.br.217/12. od 16.11.2012. godine pred
ODT-om u Rožajama je istakla: da je dana 29.10.2012. godine dobila telefonski
poziv od okrivljenog sa kojim je ranije bila u ljubavnoj vezi i pozvao je da
podje u kafić Siti da razgovaraju u vezi njenog graviditeta i prijava koje je
podnijela protiv njega zbog tuče i maltretiranja, kao i zlostavljanja. Pošla
je u taj kafić gdje je zatekla okrivljenog u društvu sa Č. S.. Sjela je za sto
i okrivljeni je počeo odmah vrijedjati. S. je pošao da kupi hranu dok mu je
okrivljeni kazao da će oni da podju u drugi lokal. Pošli su u drugi lokal.
Okrivljeni joj je govorio da mora povući sve prijave protiv njega ako misli da
nastavi sa njim da živi. Kazala mu je da to neće uraditi jer mu ne vjeruje i
da joj je život uništio. Ušli su u lokal u kojem je govorio da može sve da
pobije pitajući je ko joj se svidja i sa kojima je u tom lokalu imala odnos.
Izašla je iz lokala jer nije mogla da sluša takvu priču i poniženje. Za njom
je izašao i okrivljeni govoreći joj da je voli i da nikog ne smije da ima i
kad bude oženjen, dohvatio je za ruku i kosu. Uplašila se pa se ponovo vratila
u kafanu i sjeli su za sto. Došao je S. i kazao da mora da ide kući.
Okrivljeni je predložio da prvo podju kod nje kući da jedu. Kazala je
okrivljenom da neće da idu kući već da mogu poći u njen frizerski salon.
Okrivljeni je to odbio i insistirao je da idu kod nje kući. Koja se nalazi u
mjestu Zeleni u kojoj niko ne živi. Ušli su i stan, gdje su okrivljeni i S.
jeli. S. je kazao da mora da ide kući i pozvao je okrivljenog da podje sa
njim. Isti je odbio i ostao je kod nje. Nije se protivila jer je smatrala da
treba da razgovaraju u vezi njihovog djeteta. Ostala je sa okrivljenim u
stanu. Isti je odmah dohvatio rukama i bacio je na krevet i počeo joj cijepati
odjeću i svlačio je. Protivila se tome, vriskala je i isti je počeo da je
ujeda. Kada joj je skinuo helanke i ostalu garderobu. Nije mu to dozvoljavala
i isti je protiv njene volje imao odnos i ako se opirala. Odnos nijesu
završili zbog njenog opiranja jer je isti bio u pijanom stanju. U jednom
momentu okrivljenog je odgurnula rukama i kazala mu da će ga prijaviti u
policiji. Ustao je, obukao pantalone koje je svukao do koljena i izašao je iz
njene kuće govoreći joj „shvati kurvo da još nije kraj“. Imala je povredu
lijeve butine. Prije nego što su imali odnos okrivljeni je čupao za kosu
udarao je po licu. Nakon što je okrivljeni otišao pozvala je hitnu službu u
Rožajama i rečeno joj je da podje sjutra dan na pregled. Sjutra dan je pošla u
policiju gdje je ovo prijavila, a nakon toga je pošla u Dom zdravlja u
Rožajama gdje je pregledana. Nije odmah prijavila ovo policiji, jer nije imala
ljekarski izvještaj. Kad god je prijavila neki slučaj u policiji ista nije
preuzimala nikakve radnje, upućujući je kod Tužioca i u sud. Povrede koje je
imala u predjelu lijeve butine su od ujeda okrivljenog.
Na glavnom pretresu oštećena je ponovila iskaz dat na pomenutom zapisniku, s
tim što je dodala: kada je S. izašao iz njenog stana okrivljeni mu je kazao da
će on da ostane sa njom nešto da priča. Kada je izašao iz stana uzeo je piće
iz vitrine koje je imala, a nju je dohvatio za ruku i izveo je iz stana.
Govorio joj je da ide sa njim do Biševa, jer je pretpostavljao da će ga
prijaviti u policiji. Ne zna da li je ona pozvala taksi vozilo ili okrivljeni,
te ni kako se zove taksista kojeg zna iz vidjenja. Kada su došli do Biševa,
okrivljeni je izašao iz vozila. Kada je sa zadnjeg sjedišta prešla na prvo
sjedište u vozilu, okrivljeni joj je kazao „idi sad sa njim sad može on da te
jebe“. Ne zna da li je ove riječi mogao da čuje vozač. Okrivljeni joj
svakodnevno nanosi duševne patnje i ne zna kako da se od istog zaštiti.
Svjedok Č. S. na zapisniku Kt.br.217/12. od 16.11.2012. godine pred ODT-om u
Rožajama istakao je: da je dana 29.10.2012.godine pozvan telefonom od
okrivljenog koji mu je kazaoa kad podje za Biševo gdje žive da mu se javi.
Dogovorili su se da se nadju u kafiću Siti. U kafiću su sjeli za sto i nakon 5
minuta došla je oštećena koju je od ranije poznavao. Znao je da su okrivljeni
i oštećena živjeli zajedno u Baru, Podgorici, Rožajama, a nekad i u s. Biševo.
Kada je oštećena sjela za sto, kazala je okrivljenom „dje si ti, kako te nije
sramota da izlaziš sa onom babom u Sloveniji i da postavljaš slike na
internetu sa njom, a vidiš li šta si meni učinio“. Okrivljeni je izbjegavao
odgovore govoreći joj „tebe to ne treba da zanima sa kim sam ja, šta je mene
briga sa kim si ti“. Iste je upozorio da ne želi da bude prisutan njihovom
raspravljanju i da će napustiti lokal ako nastave da se svadjaju. Ustao je od
stola, pošao je da kupi da jede. Isti su mu kazali da i za njih kupi hranu i
da će ga čekati u kafani Kamelija, gdje treba da razgovaraju. Iste je našao u
kafani Kamelija i predložio im da idu kući. Oštećena ga je zamolila da podje u
njegovo vozilo do Zeleni kuda prolaze za s. Biševo. Pošli su do naselja
Zeleni. Čuo je da je oštećena u vozilu okrivljenog pitala „šta si odlučio, šta
misliš“. Kada su došli do kuće u kojoj oštećena stanuje, iz vozila su izašli
oštećena i okrivljeni. Oštećena ga je pozvala na kafu. Uzeo je kesu sa hranom
i ušli su u kuću oštećene. Kada su jeli, pitao je okrivljenog da li će da ide
kući. Okrivljeni je pošao i iz hodnika je pozvao taksistu kojeg je pitao
„možeš li za 20 minuta da dodješ u naselje Zeleni“. Okrivljeni mu je kazao
„idi ti S. kući, ja ću da ostanem da pričam sa E. , da vidim šta ona hoće, pa
ću sa taksistom otići kući“. Smatra da je i oštećena zvala taksistu nakon toga
da bi potvrdila da li će doći za E.. Izašao je iz kuće i ne zna više šta se u
kući dogadjalo. Dok je bio u kući nije vidio niti je bilo čupanja i udaranja
izmedju okrivljenog i oštećene, osim što su se medjusobno raspravljali.
Sud je cijeneći iskaz okrivljenog i izvedene dokaze pojedinačno i u vezi sa
ostalim izvedenim dokazima, te je na osnovu takve ocjene utvrdio činjenično
stanje opisano u izreci presude.
Iz iskaza okrivljenog proizilazi da je on sa oštećenom pomenutog dana bio u
društvu, a ranije i u ljubavnoj vezi. Sjedeli su u lokalu Siti i Kamelija u
Rožajama u društvu sa S.. Da su iz lokala Kamelija pošli sa S. njegovim
vozilom za s. Biševo gdje stanuju, dok ih je oštećena zamolila da podje sa
njima do naselja Zeleni gdje stanuje. Kada su došli kod kuće u kojoj stanuje
oštećena, ista ga je molila da ostane kod nje, odakle je S. vozilom otišao za
Biševo dok je on ostao da priča sa oštećenom. Da su taksi vozilom pošli do
Biševa gdje je on izašao iz vozila, a oštećena se vratila za Rožaje. U ovom
dijelu njegov iskaz sud je prihvatio kao tačan, jer je potvrdjen iskazom
oštećene i svjedoka S.. Medjutim, njegov iskaz dat na zapisniku pred ODT- om u
Rožajama u dijelu koji se odnosi da je S. odmah otišao kolima za Biševo, a da
je on ostao sa oštećenom da razgovara ispred njene kuće, koji je na glavnom
pretresu promijenio i istakao da su u stanu oštećene ušli sa S. gdje su se
zadržali oko 20 minuta, sud je ocijenio iskonstruisanim i usmjeren ka
izbjegavanju krivično pravne odgovornosti i suprotan je iskazu oštećene i
svjedoka S.
Iz iskaza svjedoka – oštećene E.se vidi da je ona sa okrivljenim ranije bila u
ljubavnoj vezi. Pomenutog dana bili su u društvu sa Senadom u lokalu Siti, a
nakon toga i u lokalu Kamelija u Rožajama. Sa okrivljenim se raspravljala u
vezi njihovog odnosa. Da je pošla sa S. i okrivljenim S. vozilom do naselja
Zeleni gdje stanuje, obzirom da je S. sa okrivljenim trebao da ide za Biševo,
gdje stanuju. Kada su došli do njenog stana ušli su u stan odakle je S. nakon
kraćeg zadržavanja izašao da ide kući. Okrivljeni mu je kazao da će da ostane
kod nje čemu se nije protivila. Kada je S. otišao okrivljeni je dohvatio
rukama, bacio na krevet, počeo joj cijepati garderobu, hvatao je za kosu,
svukao joj helanke i protiv njene volje su imali odnos koji nijesu završili
jer se svo vrijeme opirala. Kada se okrivljeni obukao dohvatio je za ruku
prethodno uzimajući piće iz vitrine i izašli su iz stana. Ne sjeća se ko je od
njih pozvao taksi vozilo koje je došlo i pošli su do Biševa. Okrivljeni je
ostao u Biševu dok se ona vratila za Rožaje. Okrivljeni je uzeo da ide do
Biševa, samo zbog toga da ga nebi prijavila u policiji. Imala je povrede u
predjelu butine od okrivljenog. Sjutra dan je pošla i okrivljenog prijavila u
policiju, a nakon toga i kod ljekara. Iskaz oštećene sud je prihvatio kao
tačan, objektivan jer je u odlučnim činjenicama potvrdjen i sa iskazom
okrivljenog, kao i sa iskazom svjedoka Senada.
Iz iskaza svjedoka S. se vidi da je on pomenutog dana bio u društvu sa
okrivljenim i oštećenom za koje je znao da su ranije bili u ljubavnoj vezi.
Dok su sjedeli u lokalu Siti, okrivljeni i oštećena su se raspravljali tako da
im je kazao da će ih napustiti ukoliko nastave da se raspravljaju. Kada je
pošao vozilom kući oštećena ga je zamolila da podje sa njima do naselja Zeleni
gdje stanuje obzirom da tuda prolazi za Biševo. Pošli su vozilom do kuće gdje
stanuje oštećena. Ušli su u kuću gdje su jeli obzirom da je prethodno kupio
hranu za njih. Kada je pošao kući pitao je okrivljenog da li će da ide sa njim
i on mu je kazao da će da ostane. Prilikom izaska čuo je da je okrivljeni
pozvao taksistu telefonom i pitao ga da li može za 20 miuta doći kod njega.
Takodje je čuo kada je i oštećena pozvala taksistu da bi potvrdila njegov
dolazak. Kada je otišao nije mu poznato šta se dalje dogadjalo izmedju
okrivljenog i oštećene. Iskaz ovog svjedoka sud je prihvatio kao tačan,
objektivan, a istom nijesu prigovorili ni okrivljeni ni oštećena.
Iz medicinske dokumentacije Doma zdravlja u Rožajama izdate na ime oštećene i
nalaza i mišljenja sudskog vještaka meidicinske struke prof. dr. Miodraga
Šoća, proizilazi da su kod oštećene prilikom pregleda dana 30.10.2012. godine
bile vidne povrede – krvni podliv u predjelu lijeve butine, promjera 3 x 2 cm,
te da su iste mogle nastati pritiskom prstima ili dejstvom zamahnutog
mehaničkog orudja na taj dio tijela. Ove dokaze je sud prihvatio kao
objektivne, stručne, jer su potvrdjeni i sa iskazom oštećene u dijelu koji se
odnosi na ponašanje okrivljenog prema istoj.
Pravnom ocjenom utvrdjenog činjeničnog stanja sud je našao da su u radnjama
okrivljenog sadržani svi bitni elementi krivičnog djela zlostavljanje iz čl.
166.a st.1. KZ izvršenog na način, vrijeme i mjestu kako je opisano u izreci
presude. Naime, okrivljeni je postupajući na opisani način prema oštećenoj u
njenom stanu vrijedjao njeno ljudsko dostojanstvo. Djelovanje okrivljenog
prema oštećenoj predstavlja nehuman i neljudski odnos kojim je istoj nanio ne
samo fizički već i psihički bol jer je vukao za kosu, pocijepao joj garderobu,
svukao helanke, bacao na krevet, govoreći joj „shvati kurvo da još nije kraj“
što predstavlja uvredu, tj. omalovažavanje njene časti i ugleda.
Cijeneći psihički odnos okrivljenog prema izvršenom krivičnom djelu sud je
našao da je isti u konkretnom slučaju postupao sa umišljajem, jer je bio
svjestan da njegovo ponašanje prema oštećenoj predstavlja zlostavljanje koje
vrijedja ljudsko dostojanstvo, te je na to i pristao.
Za izvršeno krivično djelo sud je našao da je okrivljeni krivično pravno
odgovoran i za isto ga oglasio krivim, pošto je našao da nema elemenata koji
bi isključivali njegovu krivičnopravnu odgovornost i osudio ga na novčanu
kaznu u iznosu od 600 eura.
Prilikom odmjeravanja kazne okrivljenom u granicama Zakonom propisanim za ovo
krivično djelo, imajući u vidu svrhu kažnjavanja, uzimajući u obzir sve
okolnosti koje utiču da kazna bude manja ili veća (olakšavajuće i otežavajuće
okolnosti), iz čl. 42. KZ, sud je kao olakšavajuću okolnost okrivljenom uzeo u
obzir njegovo dosadašnje vladanje, što potvrdjuje i njegova neosudjivanost, da
nije u radnom odnosu, njegove lične prilike, pa mu je sud u tom smislu u
nedostatku otežavajućih okolnosti istog osudio na novčanu kaznu u naznačenom
iznosu ubijedjen da će se sa istom postići svrha kažnjavanja iz čl. 4 u vezi
čl. 32. KZ.
U smislu čl. 226. 229. ZKP sud je obavezao okrivljenog da plati na ime
troškova krivičnog postupka iznos od 110 eura, a koji troškovi se odnose na
ime troškova vještačenja od strane vještaka medicinske struke, kao i da plati
na ime pauašala iznos od 50 eura, a ovo imajući u vidu trajanje i složenost
krivičnog postupka.
U smislu čl. 239.st.2. ZKP oštećena E. radi ostvarivanja imovinsko pravnog
zahtjeva upućena je na gradjansku parnicu. Ovo sa razloga što ista na glavnom
pretresu nije precizirala imovinsko pravni zahtjev po vrsti i visini, tako da
sud nije raspolagao sa podacima u pogledu njegovog odlučivanja.
OSNOVNI SUD U ROŽAJAMA, dana 14.02.2013. godine.
ZAPISNIČAR PREDSJEDNIK SUDA
Burdžović Adisa s.r. Camić Zahit s.r.
PRAVNA POUKA: Protiv ove presude može se izjaviti
žalba u roku od 8 dana od dana prijema iste i to Višem
sudu u Bijelom Polju, a preko ovog suda.