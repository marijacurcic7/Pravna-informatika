U IME CRNE GORE
K.br.756/11
OSNOVNI SUD U NIKŠIĆU, kao prvostepeni krivični, sudija Perović Ivan, uz
sudjelovanje Ćuzović Plane kao zapisničara, odlučujući u krivičnom predmetu
okrivljenih D. V. i J. S. zbog krivičnog djela iz čl.152 st.2 u vezi st.1 KZ,
po optužnom predlogu ODT-a Nikšić Kt.br. 493/11 od 12.12.2011.g., nakon
dovršenog glavnog i javnog pretresa, dana 31.01.2013.g., u prisustvu zamjenika
ODT-a K. D., okrivljenog D. V. i branioca okrivljenih-advokata S. D., a u
odsustvu okrivljenog J. S., donio je i istog dana javno objavio
P R E S U D U
Okrivljeni :
D.V. od oca M. i majke Lj. Rođene…, rođen…. u N., nastanjen u mjestu rođenja
,državljanin CG, neoženjen, otac jednog djeteta, završio srednju školu, ne
zaposlen, srednjeg imovnog stanja, ranije neosuđivan,
J. S. od oca V. i majke J. ,rodjene V., rođen... u N., sa prebivalištem u N.
nastanjen u mjestu rođenja ... državljanin CG, neoženjen,radnik, završio
srednju školu, srednjeg imovnog stanja, ranije neosuđivan.
K r i v i su
Što su:
Dana 29.12.2010.g. oko 23,00 časa u ulici ... u N., fizički napali oštećenog
P. M., na način što ga je okrivljeni D. V. metalnom šipkom kao sredstvom
podobnim da tijelo teško povrijedi ili zdravlje teško naruši, udario jedan put
u predjelu glave, nakon čega ga je okrivljeni J.S.udario nogom na kojoj je
imao cipelu sa tvrdim đonom, kao sredstvom podobnim da tijelo teško povrijedi
ili zdravlje teško naruši u predjelu lijevog koljena a zatim ga zajedno
udarili više puta nogama i pesnicama u predjelu tijela, kojom prilikom su mu
nanijeli lake telesne povrede u vidu jedne razderne rane u predjelu čela sa
desne strane sa oguljotinom kože u predjelu lijevog koljena,
- čime su učinili krivično djelo laka tjelesna povreda iz čl.152 st .2 u vezi
st. 1 Krivičnog zakonika
Pa sud okrivljenim D. V.i J. S. shodno čl.4 st.2, čl.42, čl.52, čl.53 i čl.54
Krivičnog zakonika i čl.374 Zakonika o krivičnom postupku, izriče
USLOVNE OSUDE
Sa kojima okrivljenim licima utvrđuje kazne zatvora u trajanju od po 30
/trideset/ dana i istovremeno određuje da se ova kazne neće izvršiti ako
okrivljeni u roku od jedne godine po pravosnažnosti presude ne učine novo
krivično djelo.
Obavezuju se okrivljeni da na ime troškova krivičnog postupka solidarno plate
iznos od 71,50 eura a da svaki ponaosob na ime paušala plati iznos od po 30,00
eura, u roku od 15 dana po pravosnažnosti presude, na žiro račun ovog suda
br.832-152-32, pod prijetnjom prinudnog izvršenja.
O b r a z l o ž e n j e
ODT iz Nikšića optužnim predlogom Kt.br.493/11 stavio je na teret okrivljenima
D. V. i J. S. izvršenje krivičnog djela iz čl.152 st.2 u vezi st.1 KZ, pa je
zamjenik ODT-a K. D. koji je zastupao optužbu na glavnom pretresu, ostao pri
istoj u završnoj riječi, predlažući sudu da okrivljena lica oglasi krivim i
osudi po zakonu.
Okrivljeni D. V. negirao je izvršenje krivičnog djela navodeći u svojoj
odbrani pred istražnim sudijom da je dana 29.12.2010.g. u periodu od 22 časa
do iza ponoći sjedio u kafe piceriji, što mogu potvrditi M. P., M. R.i mnoga
druga lica sa kojima je bio te noći u društvu te nije tačno da je fizički
nasrtao na P. M.niti je to učinio J.S.
Okrivljeni D. V. naveo je u svojoj odbrani na glavnom pretresu da je u vrijeme
kada se kritični događaj desio boravio u kafiću » l » u ulici ... sa J.S. i to
u periodu od 20,30 do 01 ili 01,30 časova posle ponoći što mogu potvrditi lica
koja su sa njima bila te noći u društvu – M. P., M. R., P. M. i konobar koji
je te noći radio R.S. Istoga dana oko 20,00 časova on je prijavio P. M.
policiji zbog prijetećih poruka koji mu je ovaj slao. Te se noći sa J.
S.rastao oko 01,00 ili 01,30 časova kada ga je J.odvezao kući svojim vozilom.
Ostala lica iz njihovog društa otišla su takođe kući a desetak minuta prije
njih pošao je P.M. Iako je kod istražnog sudije naveo da je u kafeu » l »
sjedio od 22 časa sada se tačno ne može sjetiti u koliko je sati došao u isti
a misli da to nije ni bitno.
Okrivljeni J. S. negirao je izvršenje krivičnog djela navodeći u svojoj
odbrani da je dana 29.12.2010.g. bio kod kuće kada ga je oko 20,00 časova
telefonom pozvao njegov prijatelj D.V. i rekao mu da se nalazi ispred zgrade
policije. Pošao je tamo i D. mu je ispričao da je imao problema sa P. M. zbog
kojih ga je prijavio, ali se ne može sjetiti koje mu je razloge D. naveo.
Zajedno su pošli do lokala »l« u ulici ...i tu su sjedjeli do 01,30 časova
kada je on povezao D.kući, nakon čega je i sam otišao kući. Kritične noći bio
je u društvu D.V. i nijesu izlazili iz lokala pa i nije tačno da su se sa bilo
kim tukli. Narednoga dana čuo je da je P.M.prijavio D. V. da ga je pretukao a
dok je sjedio u lokalu u jednom trenutku je naišao P. M. i bacio gajbu od koka
kole prema lokalu a kako nije slomio staklo ponovo je to učinio, razbio staklo
od kafića i pobjegao. U noći kada je P.prijavio njega i D.da su ga pretukli za
njihovim stolom u kafiću sjedjelo je više lica – P. M., R. S. i izvjesni R..
On lično ne poznaje P. M. ali zna da je ovaj brat P. B.koja je u vanbračnoj
zajednici sa D. V. D.R. ne bi mogao prepoznati na ulici i nikada nije imao
bilo kakav kontakt sa njom. Sa D.V. sjedi svakodnevno u kafiću »l« pa čak i
nakon zatvaranja ostaju u objektu sa društvom.
Okrivljeni D. V.je u završnoj riječi lično i preko branioca ostao pri
iznijetoj odbrani, predlažući sudu da ga oslobodi od optužbe, dok je iznošenje
završne riječi od strane okrivljenog J. S. izostalo budući da je glavni
pretres dana 31.01.2013.g. održan u odsustvu ovog okrivljenog koji je bio
uredno obaviješten o održavanju pretresa, a kako je ranije bio saslušan a i
imao je branioca, sud je našao da su ispunjeni uslovi iz čl.457 ZKP-a da se
pretres održi u njegovom izostanku.
Sud je u dokaznom postupku saslušao svjedoka oštećenog P.M., svjedoke D.R., P.
M., M.P., M. R. i R. S., na saglastan predlog stranaka pročitao nalaz i
mišljenje vještaka medicinske struke dr B. V. koga je i neposredno saslušao,
pročitao zapisnik o prepoznavanju UP PJ Nikšić Ku.br.315 od 29.12.2010.g. i
pročitao izvode iz kaznene evidencije za okrivljene.
Svjedok oštećeni P. M.naveo je u svom iskazu pred istražnim sudijom da je dana
29.12.2010.g. ispred 23,00 časa bio u stanu u ulici ... sa svojom djevojkom D.
R. kada mu je telefon zazvonio a pozvao ga je D. V.koji mu je u razgovoru
uputio riječi » đe si džukelo jedna, jebaću ti majku i oca, izađi napolje da
te ubijem« na što mu je on odgovorio »nema problema, dođi ispred zgrade da se
vidimo« računajući da će D. V. doći kako bi popričali oko novca koji mu D.
duguje ali je ipak obavijestio policiju o ovim prijetnjama a iako ga je
dežurni policajac molio da ne izlazi ispred zgrade, on je to učinio nadajući
se da će D. V. doći sam da bi po izlasku ispred zgrade vidio D. V. u društvu
nekoliko momaka među kojima je prepoznao J. S. i izvjesnog B. kome ne zna
pravo ime ali zna da ga zovu R. i da je konobar. D. V. mu je odmah prišao i on
je vidio u njegovim rukama šipku dužine 50 cm, a debline cola. D.V. ga je
šipkom udario po desnoj strani glave od koga udarca je pao, bolje rečeno
kleknuo na beton i tada su stali da pljušte udarci po njemu a misli da su ga
udarali i ostali koji su bili sa D. i J.u društvu ali je definitivno prije
nego što je pokrio lice rukama vidio da ga udaraju pesnicama i nogama u
predjelu tijela D.i J.
Svjedok oštećeni P.M. naveo je u svom iskazu na glavnom pretresu da se ne može
sjetiti skoro ničega u vezi kritičnog događaja jer je od istog proteklo gotovo
tri godine a nakon što mu je predočen raniji iskaz istakao je da je možda bilo
neke prepirke sa D. ali ne i fizičkog sukoba. Kritične noći nije zadobio
povrede i misli da nije išao kod ljekara a zapravo se sada toga i ne sjeća.
Istražnom sudiji je drugačije govorio zbog ljutnje koju je osjećao prema D.V.
zbog nesuglasica između njih. Siguran je da ga niko te noći nije napao niti
udarao.
Objašnjavajući razlike u odnosu na ranije kazivanje svjedok oštećeni je naveo
da se sjeća kako je kritične noći bio učesnik grupne tuče u lokalu »m« kada je
zadobio povrede konstatovane u medicinskoj dokumentaciji. Učesnici tuče tukli
su se pesnicama, nogama, čašama a lica koja su njega udarala imala su na
nogama zimske cipele. On ta lica nije prijavljivao policiji niti zna ko su a u
policiji je saslušavan povodom ovoga što se desilo u lokalu »m« i povodom
prepirke sa D. V.. Podnio je krivičnu prijavu protiv D. V. zbog neke svađe oko
novca a misli da nije podnio krivičnu prijavu protiv njega zbog krivičnog
djela koje je predmet ovog pretresa. Istakao je da se ne pridružuje krivičnom
gonjenju protiv okrivljenih.
Svjedok D. R. navela je u svom iskazu pred istražnim sudijom da je kritične
noći bila sa P. M. u njegovom stanu kada je ovaj oko 23,00 časa primio
telefonski poziv pa je ona iz razgovora shvatila da P. priča sa D. V. za koga
joj je poznato da P.duguje izvjesnu sumu novca. U jednom momentu P. M. je
rekao » nema problema sada ću saći » i odmah je po zatvaranju telefona krenuo
da izađe iz stana, pri čemu je zvao policiju i čula ga je kako govori policiji
da ga ispred zgrade čeka D.V.. Ona je odmah prišla prozoru koji gleda na ulaz
zgrade pa je vidjela kako iz pravca zgrade E. idu D. V. koji je u desnoj ruci
imao neki predmet, pretpostavlja neku šipku metalnu dugačku po njenoj procjeni
50 cm, debelu kao dva njena prsta a pored D. bio je jedan momak u crnoj jakni,
visok, puniji, kratko podšišan za koga je kasnije saznala da se zove J. Sa
njima su bila još dva njoj nepoznata lica. Prišli su ulazu zgrade pa je čula
kako D. galami nešto na P. M. i vidjela je da mu prilazi i šipkom ga udara po
glavi od koga udarca je M. poklekao i tada je J. udario M. u predjelu noge,
šutnuo ga je. D.je M. udario nogom u tijelo i stisnutom pesnicom u predjelu
ramena nakon čega ga više nijesu udarali. Narednoga dana ona i M. su šetali
centrom grada pa se u jednom momentu M. okrenuo iza sebe te se okrenula i ona
pitajući ga zbog čega se okreće i koga to gleda a ovaj joj je pokazao jednog
mladića govoreći » to je onaj momak koji me je juče a što si ti vidjela šutnuo
nogom. Toga momka ja poznajem, on se preziva J. i zovu ga J.« i tako je ona
saznala da se momak koji je šutnuo M. nogom zove J. J.
Svjedok D. R.na glavnom pretresu ponovila je u bitnom iskaz dat pred istražnim
sudijom ističući da je i prije kritičnog događaja poznavala iz viđenja
okrivljene, da je kritičnom prilikom stojeći uz prozor vidjela kako iz pravca
E. dolazi D. V.sa još tri lica pri čemu je jedno od tih lica bilo visoko i
crno, pa je tu osobu kasnije opisala policiji kao J. S. Narednoga dana dok se
šetala sa M., on se u jednom trenutku naglo okrenuo pa ga je pitala koga to
gleda a i ona se bila okrenula odmah. M. joj je tada kazao da je to momak
J.koji ga je juče udarao. Ona je M. pitala odmah u trenutku kada se okrenuo
koga to gleda a u tom trenutku i sama se bila okrenula. Ona nije rekla P.M.
iako je odmah prepoznala J. kao lice koje ga je napalo jer je J.u tom momentu
već bio prošao pored nje. Prilikom prepoznavanja u policiji lica koja su bila
u redu za prepoznavanje sa P.M.takođe su bila visoka ali mršavija od njega, on
je bio najkrupniji. Napad na P.M. dogodio se oko 22,45 - 23,00 časa a ona je
mogla da vidi kako M. udaraju jer prozor uz koji je stajala, gleda na ulicu i
M. je bio izašao ispred zgrade na ulicu. Sama zgrada nema osvjetljenje ali
postoji ulična rasvjeta. Sve se ovo dešavalo na desetak metara od mjesta gdje
je stajala. U ruci D. V. je vidjela dugačak predmet ali ne zna da li se radilo
o drvenoj ili metalnoj šipci. Narednoga dana ona je policiji opisala napadača
na P. M. a zbog proteka vremena misli ali nije sigurna da nije prije same
radnje prepoznavanja davala opis drugog napadača.
Svjedok P.M. naveo je u svom iskazu da se druži sa oba okrivjena, da mu je
D.V. i kolega u preduzeću M,da mu nije poznato da je D. V. imao sukoba sa P.
M. i nikada mu D. tako nešto nije pomenuo. Ne gleda se svakodnevno sa
okrivljenima a kafić »l« posjećuje možda četiri-pet puta mjesečno kada ima
novca. Siguran je da kritične noći D.V. i J. S. nijesu napali P. M. jer su
bili sa njim u društvu. On je oko 20,30 časova došao u kafić L. i oba
okrivljena su bili tamo pa je sa njima bio do 12,40 časova kada je taxi
vozilom otišao kući dok su se okrivljeni odvezli vozilom J. S. Te noći popio
je 5 – 6 malih piva a J. je popio 3 – 4 votke dok D.V. nikada ne konzumira
alkohol. Toga dana bila im je plata a kada se sjutra sreo sa D.ovaj mu nije
pominjao da je išao u policiju i da je imao bilo kakav sukob sa P. M.Dakle,
kritične noći D. i J nijesu uopšte napuštali lokal. Misli da je plata bila
30-og januara koji mu datum osim što prima platu ništa ne znači a oni se na
dan primanja plate okupljaju u kafiću » l ».
Svjedok M. P. naveo je u svom iskazu da se druži sa okrivljenim licima, da se
često gledaju, da su svakodnevno u kafiću » l », da mu nije poznato da je D.
V. imao sukob sa P. M., a nije se mogao sjetiti da li mu je D. V. pominjao
kako ga je P. prijavljivao policiji. Dobar je drug sa D. i uvijek kada je u
ovom kafiću zajedno sjede za stolom. Prije možda godinu dana D. mu je rekao da
ga je neko lice prijavilo ali ne zna zbog čega je ta osoba D. prijavila. D. je
ta osoba prijavila zbog napada u noći kada je D.bio u njegovom društvu a to je
bilo dan ili dva uoči Nove godine. Njemu D.V. nije rekao o kom se datumu
radilo već mu je pomenuo to prijavljivanje nekoliko dana nakon samog događaja.
Svjedok M. R. naveo je u svom iskazu da se druži da okrivljenim licima, da
često sjede u kafiću ,,l,, da zna da postoji sukob između D.V. i P.M.ali ne
zna tačno oko čega i poznato mu je da je P. više puta prijavljivao D. V.. On
je suvlasnik lokala » l» sa D. V bratom D. V. pa je svakodnevno u kafiću a
nije mu poznato da je dana 29.12.2010.g. došlo do fizičkog sukoba između D. V.
i P. M. a toga dana D. i J. su bili u kafiću a on sam je sjedio do šanka.
Boravio je u kafiću do oko 23,30 časova kada je otišao kući a dva tri dana
kasnije saznao je da su D. i J. privođeni u policiju ali ne zna zbog čega niti
su mu oni ikada to rekli. Sjeća se da su okrivljeni iako nijesu svakodnevno u
lokalu dana 29.12.2010.g. boravili u ovom kafiću zato što su par dana kasnije
oni privođeni zbog događaja od te noći.
Svjedok R. S. naveo je u svom iskazu da od 2009.g radi kao konobar u kafiću
»l«, da poznaje okrivljene koji svakodnevno dolaze u kafić, da iz viđenja
poznaje P. M. koji je i sam povremeno posjećivao kafić a jednom prilikom je
prolazeći pored kafića bacio gajbu na staklo objekta. Sjeća se da je pred Novu
2011. u kafić došao D. V. govoreći da ga je P. M. prijavio da ga je sa J. i
još nekim licima pretukao. Noć prije toga okrivljeni su došli u kafić koji su
napustili oko ponoći ili oko 01,00 posle ponoći a ne može se sjetiti da li su
zajedno došli. Te je noći on radio u svojoj smjeni i sto posto je siguran da
njih dvojica nijesu napuštali kafić.
Nalazom i mišljenjem vještaka medicinske struke dr B. V. od 24.11.2011.g.
navedeno je da je P. M. zadobio povrede lake prirode i to dvije razderne rane
dužine oko 2 cm i 0,5 cm u predjelu čela sa desne strane koje su mogle nastati
dejstvom tupo tvrde sile jakog intenziteta djelovanja – udarcem metalnom
šipkom, većom drvenom motkom, većim kamenom te oguljotinu kože u predjelu
lijevog koljena koja je mogla nastati udarcem nogom na kojoj je obuća sa
trvdim đonom kao i prilikom pada i kontakta povrijeđene površine kojena sa
tvrdom podlogom /beton, asfalt, makadam i slično/.
Sudski vještak medicinske struke dr B. V. naveo je u svom iskazu na glavnom
pretresu da u cjelosti ostaje pri nalazu i mišljenju iz prethodnog postupka.
Imajući u vidu lokalitet razdernih rana i njihove dimenzije iste su mogle
nastati višekratnim djelovanjem odnosno usled dva udarca tupinom mehaničkog
oruđa ali i udarcem stisnutom pesnicom kao i nogom na kojoj je cipela sa
tvrdim đonom pod pretpostavkom da je oštećeni bio u klečećem ili ležećem
položaju. U slučaju da osoba zadobije više udaraca u predjelu tijela pesnicama
i nogama to ne mora ostaviti vidljive kliničke znakove. Udarac u predjelu lica
sigurno bi ostavio vidljiv trag jer bi zbog lokaliteta čak i šamar mogao
ostaviti takav trag.
Sud nalazi da je nesporan način utvrđeno da su okrivljeni D. V. i J. S. dana
29.12.2010.g. oko 23,00 časa u ulici ... u N., fizički napali oštećenog P.M.,
na način što ga je okrivljeni D. V. metalnom šipkom kao sredstvom podobnim da
tijelo teško povrijedi ili zdravlje teško naruši, udario jedan put u predjelu
glave, nakon čega ga je okrivljeni J. S.udario nogom na kojoj je imao cipelu
sa tvrdim đonom, kao sredstvom podobnim da tijelo teško povrijedi ili zdravlje
teško naruši u predjelu lijevog koljena a zatim ga zajedno udarili više puta
nogama i pesnicama u predjelu tijela, kojom prilikom su mu nanijeli lake
telesne povrede u vidu jedne razderne rane u predjelu čela sa desne strane sa
oguljotinom kože u predjelu lijevog koljena, kojim radnjama su ostvarili sva
bitna obilježja krivičnog djela laka tjelesna povreda iz čl.152 st.2 u vezi
st.1 KZ.
Iz svjedočkog iskaza oštećenog P.M. pred istražnim sudijom kao i iz kazivanja
svjedoka D.R. pred istražnim sudijom i na glavnom pretresu proizilazi kako je
kritične noći okrivljeni D. V. pozvao oštećenog pa su se dogovorili da se nađu
ispred zgrade u kojoj stanuje oštećeni a oštećeni je prije napuštanja zgrade
policiju obavijestio o ovom razgovoru što posredno ukazuje na agresivnost D.V.
i njegovu spremnost da se fizički sukobi sa oštećenim. Takođe su svjedok
oštećeni P. M. i svjedok D. R. naveli kako je okrivljeni D. V.oštećenog udario
šipkom jedan put u predjelu glave a postojanje povrede u predjelu čela koja je
mogla biti shodno medicinskom vještačenju nanešena udarcem metalnom šipkom
potvrđuje takva kazivanja/oštećeni P. M. se nije u svom iskazu pred istražnim
sudijom izjasnio o vrsti šipke ali jeste svjedok D. R./.
Svjedok D. R. dosledno navodi kako je drugi napadač udario /šutnuo/ nogom
oštećenog u predjelu koljena što je takođe u skladu sa rezultatima medicinskog
vještačenja da je povreda u vidu oguljotine kože lijevog koljena oštećenog
mogla biti nanešena udarcem nogom na kojoj je cipela sa tvrdim đonom.
Dakle, očito je da je oštećeni kritičnom prilikom zadobio povrede te da su mu
iste nanijeli D. V. i J.S. a kako su navedena lica bila svjesna da će opisanim
postupcima povrijediti oštećenog što su očito i htjela, jasno je da su
djelovala sa direktnim umišljajem.
Sud je izmijenio činjenični opis tako što je umjesto riječi “ u vidu dvije
razderne rane” stavio riječi “ u vidu jedne razderne rane “ budući da je
shodno rezultatima medicinskog vještačenja razderna rana posledica jednog
udarca moguće metalnom šipkom a po kazivanju samog oštećenog pred istražnim
sudijom on nije zadobijao više udaraca u predjelu glave nakon što ga je D.V.
udario šipkom, zbog čega je sud iz činjeničnog opisa izostavio i riječi ,,u
predjelu glave,, nakon riječi “ više puta nogama i pesnicama” , budući da bi
to morao pomenuti sam oštećeni, a što nije učinio. Kako je po ocjeni suda
egzaktno dokazano da je udarcem šipkom oštećeni zadobio jednu povredu u
predjelu čela to je sud iz činjeničnog opisa izostavio riječi ,,dužine oko 2 i
0,5cm,, budući da se ne zna tačno kolika je bila dimenzija povrede nanijete
udarcem šipkom.
Sud je precizirao činjenični opis tako što je nakon riječi ,,nogom na kojoj je
imao cipelu,, dodao riječi ,,sa tvrdim đonom,, budući da je shodno rezultatima
medicinskog vještačenja jasno da je povreda koju oštećeni zadobija u predjelu
lijevog koljena mogla nastati udarcem nogom na kojoj je obuća sa tvrdim đonom
a iako se niko od saslušanih lica nije izjasnio da je drugookrivljeni imao baš
takvu obuću, životno je realan i očit zaključak da jeste obzirom da se sve
dešava u periodu godine kada se savim sigurno ne može ni pretpostaviti da bi
neko nosio bilo kakvu drugu obuću osim one sa tvrdim đonom.
Iako svjedok oštećeni P.M. nije naveo pred istražnim sudijom da ga je
okrivljeni J. S. udario nogom u predjelu koljena to je jasno istakla D. R. a i
po njenom kazivanju iz prethodnog postupka očito je da joj je oštećeni
narednoga dana pokazao drugookrivljenog i rekao joj da ga je on ,,šutnuo,,
nogom.
Sud ne poklanja vjeru odbranama okrivljenih D.V. i J. S. nalazeći da su
sračunato date radi izbjegavanja odgovornosti, a takođe sud ne poklanja vjeru
ni svjedočkim iskazima P.M., M. P, M. R. i R. S. cijeneći da su ovi svjedoci
isključivo željeli da pomognu okrivljenima u izbjegavanju odgovornosti.
Naime, svjedok P. M.gotovo dvije godine nakon kritičnog događaja može da se
precizno sjeti kada je ko od prisutnih lica u kafiću » l » otišao iz istog kao
i toga kada je on sam u kafić došao i isti napuštio, što je po ocjeni suda
potpuno nerealno jer je neshvatljivo da bi neko mogao pamtiti sa takvom
određenošću događanja za njega lično nebitna. Ovo tim prije što svjedok kaže
da je kritične noći popio 5 - 6 piva pa bi valjda konzumirani alkohol uticao
na njegovu sposobnost memorisanja. U konačnom, koliko je ovaj svjedok
nepouzdan govori i činjenica da on u svom iskazu ističe kako je siguran da se
radilo o 30-om danu u mjesecu /što je pogrešno jer se kritični događaj desio
29-og/ a čak je i mjesec pogriješio pominjući januar a radilo se o decembru.
Svjedok M. P.se takođe precizno izjašnjavao o vremenu dolaska i odlaska
okrivljenih u kafić » l » ali je po ocjeni suda nelogično da se takvih
pojedinosti može sjetiti lice koje poput ovog svjedoka svakodnevno boravi u
navedenom objektu. Takođe M. P. kaže kako mu je D. V.rekao da ga je neko lice
prijavilo zbog napada u noći kada je sa njim bio u društvu, što znači da
zapravo okrivljeni D. V. govori ovom svjedoku kako su bili u društvu kritičnom
prilikom.
Svjedok M. R. koji je u vrijeme kritičnog događaja bio vlasnik kafića, po
sopstvenom priznanju a i po logici stvari, provodio je dosta vremena u objektu
» l » pa je zaista nezamislivo da se može sjetiti kada je koji od gostiju bio
u kafiću i do kada a čak i da može sam svjedok kaže da je boravio u kafiću do
23,30 časova što bi ostavljalo mogućnost da su okrivljena lica napustila kafić
po odlasku ovog svjedoka.
Svjedok R. S. može da se sjeti kako okrivljena lica zajedno napuštaju kafić
L.ali ne i toga da li su zajedno došli u kafić što je samo po sebi nelogično
kao što je nelogično da bi se on kao konobar u datom objektu mogao prisjetiti
da li su okrivljena lica svo vrijeme sjedjela u kafiću i kada su isti
napuštili.
Imajući u vidu prethodno navedene manjkavosti u iskazima svjedoka P.M., M. P.,
M. R. i R. S jasan je zaključak da si isti pokušavali da obezbijede alibi
okrivljenima ali su to činili na krajnje neubjedljiv način.
Sud takođe nije prihvatio iskaz svjedoka oštećenog P. M. sa glavnog pretresa,
jer je isti krajnje konfuzan i nelogičan a takođe oštećeni nije ponudio
racionalno objašnjenje za drastične razlike u odnosu na kazivanje iz
prethodnog postupka. Svjedok oštećeni P. M. na glavnom pretresu najprije
navodi da se u odnosu na kritični događaj ne sjeća ničega a zatim kaže kako
možda i jeste bilo neke prepirke sa D.V. ali ne i fizičkog sukoba a naravno da
je nemoguće da je P.M.potpuno zaboravio na sporni događaj pa je jasno da on
želi da pomogne okrivljenima u izbjegavanju odgovornosti. Takođe kada se uzme
u obzir da je okrivljeni na glavnom pretresu poslije potpunog nesjećanja a
zatim pominjanja eventualnog verbalnog sukoba sa D. V. uz isključivanje
fizičkog sukoba naveo da je iste noći u kafiću montenegropab učestvovao u
grupnoj tuči što ranije nije pominjao očito je da oštećeni isključivo hoće da
nesporno zadobijene povrede dovede u vezu sa licima koja nijesu okrivljeni pa
je takođe očigledno da njegov iskaz sa glavnog pretresa nije mogao biti od
značaja za rješavanje ove pravne stvari.
Sud je našao da zapisnik o prepoznavanju nije mogao biti od značaja za
rešavanje ove pravne stvari. Najprije, sam subjekat prepoznavanja D.R. navela
je na glavnom pretresu da su lica koja su stajala u redu za prepoznavanje sa
J.S. bila od njega mršavija kao i to da nije sigurna da je prije same radnje
prepoznavanja opisala izgled » drugog napadača«. Nadalje, ono što u potpunosti
oduzima dokaznu snagu sačinjenog zapisnika o prepoznavanju činjenica je da po
kazivanju iz prethodnog postupka dan nakon kritičnog događaja D. R. šeta sa P.
M. koji se u jednom trenutku okreće iza sebe nakon čega se okreće i ona sama i
pita P. koga to gleda a ovaj joj pokazuje jednog momka govoreći da je to osoba
koja ga je udarila nogom. Navedeno znači da D. R. nije prepoznala čim se
okrenula lice – napadača jer u tom slučaju vjerovatno ne bi pitala P. koga to
gleda niti bi bilo potrebno da joj on to objašnjava. Svjedok D. R. je na
glavnom pretresu pokušala to objasniti riječima da je zapravo to lice u
momentu kada se okreće već bilo prošlo ali sud to ne prihvata jer tako nešto
nije ni pomenula na saslušanju kod istražnog sudije. U konačnom ovakav
zapisnik nije mogao biti od značaja za rešavanje ove pravne stvari.
Prilikom odlučivanja o krivičnoj sankciji sud je u smislu čl.42 KZ kao
olakšavajuće okolnosti okrivljenom D. V. cijenio činjenicu da se radi o ocu
jednog djeteta, a obojici okrivljenih je kao olakšavajuće okolnosti cijenio
činjenice da se oštećeni nije pridružio krivičnom gonjenju, kao i raniju
neosuđivanost utvrđenu iz izvoda iz kaznene evidencije dok otežavajućih
okolnosti na strani okrivljenih sud nije našao, pa je u konačnom nalazeći da
su ispunjeni uslovi iz čl.53 i 54 KZ okrivljenima izrekao uslovne osude,
utvrđujući im kazne zatvora od po 30 dana koje se neće izvršiti ako u roku od
jedne godine po pravosnažnosti presude, okrivljeni ne počine novo krivično
djelo, čime će se sa uspjehom ostvariti svrha ove krivične sankcije iz čl.52
KZ a u okviru opšte svrhe propisivanja i izricanja krivičnih sankcija iz čl.4
st.2 KZ.
Sud je okrivljena lica shodno čl.226 i čl. 229 ZKP-a obavezao na plaćanje
troškova krivičnog postupka i to na solidarno plaćanje iznosa od 71,50 eura na
ime naknade vještaku medicinske struke dok je svakog ponaosob obavezao na
plaćanje iznosa od po 30,00 eura, kao paušala srazmjenog složenosti i trajanju
krivičnog postupka te imovnim prilikama okrivljenih.
Iz iznijetih razloga, na osnovu čl.374 ZKP-a odlučeno je kao u izreci presude.
OSNOVNI SUD U NIKŠIĆU, dana 31.01.2013.g.
Zapisničar, SUDIJA,
Ćuzović Plana s.r. Perović Ivan s. r.
ZA TAČNOST OTPRAVKA TVRDI:
radnik suda
PRAVNA POUKA: Protiv ove presude dozvoljena je žalba u roku od 8 dana od dana
prijema iste preko ovog SUDA VIŠEM SUDU PODGORICA.