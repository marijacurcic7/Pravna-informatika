OSNOVNI SUD U ROŽAJAMA
K.br.34/13.
U IME CRNE GORE
OSNOVNI SUD U ROŽAJAMA i to Predsjednik suda Camić Zahit, kao sudija
pojedinac, sa zapisničarem Burdžović Adisom, odlučujući po optužnom predlogu
Osnovnog Državnog Tužilaštva iz Rožaja Kt.br.48/13. od 25.3.2013.godine,
protiv okrivljenog Džudžević Jasmina iz Rožaja zbog krivičnog djela
prikrivanje iz čl. 256.st.1. Krivičnog Zakonika, nakon održanog glavnog i
javnog pretresa u prisustvu Zamjenika Osnovnog Državnog Tužioca Kalač Aldina
iz Rožaja, advokata Beloica Miladina iz Rožaja Branioca okrivljenog, i
orkivljenog, a u odsustvu oštećenog Mehović Mustafe, dana 22.4.2013.g. donio
je i javno objavio
P R E S U D U
Okrivljeni DŽUDŽEVIĆ JASMIN, JMB 2112990272018, od oca Jusufa i majke Šemside,
rodj. Biševac, rodjen 21.12.1990. godine, u Rožajama, živi u s. Bać, opština
Rožaje, drž. CG, razumije Crnogorski jezik, a maternji jezik mu je Bosanski,
pismen, završio SSS, nezapošljen, oženjen, otac jednog maloljetnog djeteta,
siromašnog imovnog stanja, neosudjivan.
K R I V J E
Što je:
Ne utvrdjenog dana u toku Februara mjeseca 2013. godine, proturao stvar i to:
jedan plazma televizor marke LG, koji je pribavljen krivičnim djelom teška
kradja izvršenim od strane maloljetnih Mirnesa Mujevića i Aida Mekića iz
Rožaja, na štetu Mustafe Mehovića iz Rožaja, i ako je znao da je stvar
pribavljena krivičnim djelom, na način što je telefonskim putem pozvan od
strane maloljetnog Mirnesa Mujevića, svojim vozilom marke „Džeta“ došao u
naselje Bandžovo Brdo, preuzeo televizor, koji je zatim prodao nepoznatim
licima, a novac u iznosu od 85 eura predao maloljetnim Mirnesu Mujeviću i Aidu
Mekiću,
-čime je izvršio krivično djelo prikrivanje iz čl. 256.st.1. Krivičnog Zakonika.
Pa ga sud na osnovu pomenutog zakonskog propisa, primjenom
čl.4.13.15.32.39.42. Krivičnog Zakonika, čl. 226.229. i čl. 374. Zakonka o
Krivičnom Postupku
O S U DJ U J E
NA NOVČANU KAZNU u iznosu od 1.200 (hiljaduidvijestotine) eura, koju je
osudjeni dužan da plati u roku od 15 dana po pravnosnažnosti ove presude. Ako
osudjeni ne plati novčanu kaznu u ovom roku, sud će istu zamijeniti kaznom
zatvora, tako što je za svakih započetih 25 eura novnače kazne odrediti jedan
dan kazne zatvora.
Da plati ovom sudu na ime troškova krivičnog postupka – paušala iznos od 40
eura, u roku od 15 dana po pravnosnažnosti ove presude.
O b r a z l o ž e n j e
ODT iz Rožaja podnio je optužni predlog Kt.br.48/13. od 25.3.2013. godine,
protiv okrivljenog Džudžević Jasmina iz Rožaja, zbog krivičnog djela
prikrivanje iz čl. 256.st.1. KZ.
Na glavnom pretresu Zamjenik ODT-a precizirao je činjenični opis iz optužnog
predloga kao u izreci presude. Istakao je da je izvedenim dokazima utvrdjeno
da je okrivljeni izvršio krivično djelo za koje je optužen. Predložio je da
sud okrivljenog za izvršeno krivično djelo oglasi krivim i osudi ga na novčanu
kaznu u iznosu od 1.200 eura.
Advokat Miladin Beloica iz Rožaja, branilac okrivljenog istakao je: da nije
utvrdjeno da je okrivljeni izvršio krivično djelo za koje je optužen. Da su
svjedoci Mirnes Mujević i Aid Mekić pred ODT-om u Rožajama i na glavnom
pretresu dali kontradiktorne iskaze, a da je Mirnes na glavnom pretresu
pojasnio da je u Ispostavi policije se izjasnio na osnovu slike koju su mu
službenici policije pokazali izjašnjavajući se da se radi o Džudžević Jasminu.
Predložio je da sud okrivljenog oslobodi od optužbe. Traži troškove po AT za
dva pristupa na glavnom pretresu.
Okrivljeni Džudžević Jasmin, na glavnom pretresu je izjavio da ne priznaje
izvršenje krivičnog djela ni krivicu, za krivično djelo za koje je optužen.
Na zapisniku Kt.br.48/13. od 18.3.2013. godine, pred ODT-om u Rožajama je
istakao: da mu nije ništa poznato u vezi krivičnog djela koje mu se stavlja na
teret. Da je prije 20 – 25 dana kupio vozilo marke Volksvagen tip Džeta, sive
metalik boje kod Safeta Mukovića. Ne zna registarske oznake vozila. Mirnesa
Mujevića ne poznaje i volio bi da ga upozna i vidi o kome se radi. Ne poznaje
ni Aida Mekića, kojeg je prvi put vidio u Tužilaštvu. Od tih lica nije kupio
nikakav televizor marke LG plazma.
Na glavnom pretresu istakao je: da nije izvršio krivično djelo za koje je
optužen i da mu u vezi toga nije ništa poznato. Mirnesa Mujevića i Aida Mekića
ne poznaje i iste je prvi put vidio i to Aida u ODT-u u Rožajama, a Mirnesa u
policiji u Rožajama, gdje je pozvan u vezi predmetnog krivčnog djela. Vozilo
marke „Džeta je vlasništvo njegovog oca, a ne njegovo. Posjeduje svoje motorno
vozilo „Audi“ 100. Vozilo marke „Džeta“ svega je jednom ili dva puta koristio.
Smatra da je neko nagovorio maloljetna lica da kažu da je on kod istih uzeo
televizor.
U odnosu na različito kazivanje pred ODT-om u Rožajama na pomenutom zapisniku
i na glavnom pretresu koje se odnosi na vlasništvo vozila marke „Džeta“ isti
je istakao da je on kupio auto kod Safeta Mukovića, ali da sa ocem živi u
istom domaćinstvu, te smatra to vozilo zajeničkim.
Na glavnom pretresu sud je izveo dokaze, saslušanjem u svojstvu svjedoka Aida
Mekića, po saglasnosti stranaka pročitao iskaz svjedoka Mirnesa Mujevića dat
na zapisniku Kt.br.48/13. od 19.3.2013. godine pred ODT-om u Rožajama,
neposredno saslušao u svojstvu svjedoka Mirneasa Mujevića, u svojstvu svjedoka
saslušao Vehbiju Mujevića, pročitao zapisnik o uvidjaju Ispostave Rožaje br.
02-Sl od 05.02.2013. godine, pročitao izvještaj o uzrokovanju tragova sa lica
mjesta od 05.02.2013. godine, izvršio uvid u fotodokumentaciju Ispostave
Rožaje, br. 22/2013. od 05.02.2013. godine, i pročitao izvod iz kaznene
evidencije na ime okrivljenog, dok nije izveo dokaz saslušanjem u svojstvu
svjedoka – oštećenog Mehović Mustafu, jer se izvodjenje ovog dokaza pokazalo
suvišnim u odnosu na izvedene dokaze i utvrdjeno činjenično stanje.
Svjedok Aid Mekić na zapisniku Kt.br.48/13. od 19.03.2013. godine, pred ODT-om
u Rožajama je istakao: da se ne sjeća datuma, a smatra da je bilo krajem
januara mjeseca 2013. godine, bio je u društvu sa Mirnesom Mujevićem i Kenanom
Nurkovićem. Mirnes je primijetio jednu novu kuću i kazao im da iz iste treba
da oduzme plazma televizor. Oko 23 h, Mirnes je šrafcigerom otvorio roletnu,
obio balkonska vrata i ušli su u kuću. Iz kuće su oduzeli dvije flaše
alkoholnog pića i iste prodali za iznos od 20 eura. Kada su izašli iz kuće
spustili su roletnu, kako se nebi
primijetilo da su vrata otvorena. Nakon dva dana sa Mirnesom je pozvao Kenana,
ali ga nijesu mogli dobiti telefonom. Odlučili su da udju ponovo u tu kuću i
oduzmu televizor marke LG. Bili su pripremili još stvari da oduzmu i to raznih
flaša pića. Bio je ispod terase, dok mu je Mirnes dodao televizor koji su
odnijeli do jednog vozila marke „Volksvagen“ tip „Džeta“ siva metalik boja,
kojim je upravljalo jedno lice za koje mu je Mirnes kazao da se radi o
izvjesnom Džudži iz Baća. Televizor su stavili u prtljažnik vozila. Nije
ulazio u vozilo, već samo Mirnes koji je od vozača uzeo novac u iznosu od 90
eura, nakon čega mu je isti dao 45 eura.
Na glavnom pretresu svjedok je izjavio da poznaje Mirnesa sa kojim je u jauaru
mjesecu ove godine bio udruštvu. Dogovorili su se da obiju jednu kuću u
naselju Bandžovo Brdo odakle su oduzeli dvije flaše pića i jedan televizor.
Kada su televizor iznijeli iz kuće Mirnes mu je kazao da ga sačeka na jednom
mjestu dok je on otišao. U jednoj ulici koja nije bila osvijetljena Mirnes je
televizor stavio u neko vozilo i nije mu kazao kome je televizor prodao. Dao
mu je 45 eura za taj televizor za koji mu je kazao da ga je prodao 90 eura.
Okrivljenog ne poznaje i prvi put ga vidja u sudu. Ne zna o kojem se vozilu
radilo, niti registarske oznake, a smatra da su bile reg. oznake PL.
U vezi različitog kazivanja na zapisniku pred ODT-om u Rožajama i na glavnom
pretresu, a koje se odnosi u vezi marke vozila lica za koja mu je Mirnes kazao
kako se zove, svjedok je istakao da je tačno ono što je kazao na glavnom
pretresu, a ne pred ODT-om u Rožajama, te da se kaje za različito kazivanje
pred ODT-om u Rožajama.
Svjedok Mirnes Mujević na zapisniku Kt.br.48/13. od 19. marta 2013. godine,
pred ODT-om u Rožajama istakao je: da se ne sjeća datuma i mjeseca kad je sa
Aidom Mekićem i Kenanom Nurkovićem pošao u naselje Bandžovo Brdo. Primijetili
su jednu kuću na kojoj su bile kamere, te su posumnjali da u istoj ima
vrijednih stvari i da mogu nešto iz iste uzeti. Kuća je bila zaključana.
Popeli su se zajedno na teresu, tako što je on podigao jednu roletnu na
prozoru i pomoću šrafcigera obio balkonska vrata koja su iščupali iz baglama i
odložili ih na krevetu u jednoj sobi. Izvršili su premetačinu po kući. U
jednoj sobi su vidjeli plazma televizor LG crne boje, koji su odložili do
balkonskih vrata. Vršeći premetačinu stvari otac ga je pozvao telefonom, te je
Aidu i Kenanu kazao da mora da ide. Aid je uzeo tri flaše pića, te su zajedno
izašli iz kuće. Aid je alkoholna pića nekom prodao. U gradu se sreo sa ocem i
pošao je kući. Nakon dva dana sa Aidom je ponovo pošao do te kuće iz koje su
uzeli televizor, koji su prethodno pripremili za oduzimanje. Aid je bio ispod
terase, dok mu je on televizor dodao preko jedne ograde. Zajedno su pošli u
pravcu jednog vozila marke „Volksvagen“ tip „Džeta“. Vozač vozila je Jasmin
Džudžević iz Baća, kojeg je dobro poznavao od ranije, kao i on njega. Sa istim
se telefonskim putem dogovorio da dodje na tom mjestu i da ih čeka, kako bi mu
televizor prodali za iznos od 85 eura. U vozilu ih je čekao Jasmin u društvu
sa Samelom Murićem iz Baća, kojeg je takodje dobro poznavao. Televizor su
predali Jasminu i pošli su njegovim vozilom u pravcu Baća, gdje je Jasmin
trebao televizor da proda nekim licima iz Srbije. Kad su došli u Bać, Jasmin
ga je sa Aidom i Samelom ostavio u selu u jednoj šumi, dok je on pošao vozilom
da televizor proda, kako im je kazao, licima iz Srbije. Nakon pola sata Jasmin
se vratio vozilom i kazao im je da je televizor prodao i dao je njemu i Aidu
85 eura, a vozilom ih je dovezao do Rožaja, odakle je pošao kući. Aid muje
sjutra dan pričao da je pića prodao nekom. Dobro poznaje Jasmina, koji ima oko
20 godina, i sa istim se družio. Zna da istog zovu Džudža.
Na glavnom pretresu Mirnes je izjavio da se ne sjeća koji je bio mjesec ove
godine kad se dogovorio sa Aidom da obiju jednu kuću u naselju Bandžovo Brdo.
Prethodno su bili u Beranama da uzmu neki novac za dug kod Huremović Kemala.
Tada su sreli jednog, njemu nepoznatog čovjeka, i ponudili ga da mu prodaju
televizor, koji nijesu prethodno uzeli kad su ulazilu u tu kuću, već su čekali
da nadju kupca. Taj čovjek je pristao da televizor kupi, te su došli iz Berana
kod te kuće. U kuću su ponovo došli on i Aid i iz iste oduzeli televizor
plazma koji su dali tom
čovjeku za 100 eura. Novac je podijelio sa Aidom. U Ispostavi Rožaje pokazane
su mu slike lica te je kazao za jednu fotografiju da je tom licu prodao
televizor.
U vezi različitog kazivanja pred ODT-om u Rožajama i na glavnom pretresu u
dijelu koji se odnosi u pogledu prodaje televizora, isti je izjavio da je
tačno ono što je kazao na glavnom pretresu, a ne pred ODT-om u Rožajama, a da
ne može da objasni razliku u tom kazivanju.
Svjedok Mujević Vehbija istakao je: da mu je Mirnes sin, koji je sklon
izvršenju krivičnih djela i sa istim ima dosta problema. Isti je takodje sklon
da mijenja izjave u vezi onoga što napravi. Sjeća se da je u februaru mjesecu
isti otišao od kuće. Znajući da je sklon vršenju krivičnih djela pozvao ga je
telefonom da vidi gdje se nalazi i isti mu je kazao da je kod Mirsada
Škrijelja u Rožajama. Kada je došao kod Mirsada isti mu je kazao da se on ne
nalazi kod njega. Pozvao ga je telefonom i isti mu je kazao da se nalazi u
Baću kod Murić Samela. Kazao mu je da odmah dodje kod kuće i pošao je prema
Baću da ga traži. Isti ga je telefonom obavijestio da je već došao u grad.
Kada je pozvan u policiju i kod ODT-a u Rožajama bio je prisutan prilikom
saslušanja istog u vezi nekog televizora. Tada je saznao od Mirnesa da je
nekom Džudževiću iz Baća prodao televizor, a to mu je ponovio i kod kuće.
Džudževića ne poznaje. Prije saslušanja kod ODT-a i u policiji, Mirnes mu nije
pričao šta je uradio.
Sud je cijeneći iskaz okrivljenog i izvedene dokaze pojedinačno i u vezi sa
ostalim izvedenim dokazima, te je na osnovu takve ocjene utvrdio činjenično
stanje opisano u izreci presude.
Iz iskaza svjedoka Mirnesa Mujevića dat pred ODT-om u Rožajama na zapisniku
Kt.br.48/13. od 19.3.2013. godine, proizilazi da je on neutvrdjenog dana u
Februaru mjesecu ove godine zajedno sa Aidom Mekićem obio kuću koja se nalazi
u naselju Bandžovo Brdo. Iz te kuće su oduzeli nekoliko flaša pića, koje je
Aid prodao. Da su nakon dva dana iz te kuće oduzeli televizor plazma LG, koji
su prethodno pripremili odlažući ga pored balkonskih vrata te kuće. Televizor
su to veče predali Džudžević Jasminu, sa kojim se zna od ranije koji je
vozilom marke „Džeta“ došao na mjesto gdje su se dogovorili i televizor
preuzeo. Isto veče su vozilom okrivljenog zajedno sa Aidom, pošli prema Baću.
Okrivljeni ih je ostavio u jednoj šumi, gdje su istog sačekali zajedno sa
Murić Samelom, koji je bio u društvu sa Jasminom. Jasmin im je kazao da
televizor treba da proda nekim ljudima iz R. Srbije, i kada se vratio dao mu
je 85 eura, koje je podijelio sa Aidom. U Rožaje su došli vozilom okrivljenog,
odakle su pošli svojim kućama. Ovaj iskaz sud je u svemu prihvatio kao tačan,
objektivan, jer je u odlučnim činjenicama saglasan i sa iskazom svjedoka Aida,
Vehbije, kao i sa iskazom okrivljenog. Naime, svjedok je na jasan i
nedvosmislen način opisao dogadjaj vezano za oduzimanje predmetnog televizora,
način predaje istog okrivljenom, te i mjesto gdje su pošli vozilom okrivljenog
i uzimanje novca od istog, tako da nije imalo razloga da se njegov iskaz u
ovom dijelu ne prihvati. Medjutim, njegov iskaz dat na glavnom pretresu u
dijelu koji se odnosi da je televizor prodao nekom čovjeku iz Berana za iznos
od 100 eura, kojeg je prethodno sa Aidom upoznao u Beranama i dogovorili se da
mu televizor prodaju u Rožajama, te da okrivljenog ne poznaje i da istom
nijesu prodali predmetni televizor, sud nije mogao prihvatiti, jer je isti u
ovom dijelu iskonstruisan i u dogovoru sa okrivljenim usmjeren da istom
omogući izbjegavanje krivičnopravne odgovornosti za krivično djelo za koje je
optužen.
Iz iskaza svjedoka Aida Mekića, dat na zapisniku pred ODT-om u Rožajama,
Kt.br.48/13. od 19.3.2013. godine, proizilazi da je on sa Mirnesom u naselju
Bandžovo Brdo obio jednu kuću iz koje su prethodno uzeli alkoholno piće, koje
su prodali za iznos od 20 eura. Da su nakon dva dana on i Mirnes iz iste kuće
oduzeli jedan plazma televizor marke „LG“ koji su prethodno pripremili za
oduzimanje iz te kuće. Da su taj televizor odnijeli do jednog vozila marke
„Volksvagen“ tip „Džeta“ siva metalik boja, kojim je upravljalo jedno lice, za
koje mu je Mirnes kazao da se radi o izvjesnom Džudži iz Baća, i isti stavili
u gepeku tog vozila. Da je Mirnes ušao u
vozilo i uzeo 90 eura od tog lica za taj televizor, od kojeg novca mu je dao
45 eura. Njegov iskaz sud je u ovom dijelu prihvatio, kao objektivan, i pored
različitog predstavljanja u odnosu na kazivanje Mirnesa u vezi novca koji su
uzeli za taj televizor, te i detalja oko predaje istog vozaču vozila marke
„Džeta“. Iz njegovog iskaza takodje proizilazi, kao i iz iskaza svjedoka
Mirnesa dat pred ODT-om u Rožajama, da su televizor nakon iznošenja iz
pomenute kuće unijeli u vozilo marke „Džeta“, te da mu je Mirnes kazao da se
radi o licu po nadimku Džudža, kako je nadimak okrivljenom. Medjutim, iskaz
ovog svjedoka dat na glavnom pretresu u dijelu koji se razlikuje od iskaza dat
pred ODT-om u Rožajama, a odnosi se na način predaje predmetnog televizora
nekom čovjeku od strane Mirnesa, te i o marki vozila, kao i reg.oznakama
istog, sud nije mogao prihvatiti jer je isti u ovom dijelu iskonstruisan u
dogovoru sa okrivljenim i svjedokom Mirnesom i usmjeren da okrivljenom pomognu
u izbjegavanju krivično pravne odgovornosti za predmetno krivično djelo.
Iz iskaza svjedoka Vehbije se vidi da mu je svjedok Mirnes sin, koji je sklon
izvršenju krivičnih djela, mijenjanju iskaza za ono što uradi, te da sa istim
ima problema. U februaru mjesecu ove godine isti je otišao od kuće, te se
interesovao gdje se nalazi. Isti mu je kazao da se nalazi u Baću. Kada je
došao u Rožaje, pošli su kući. Bio je prisutan u Ispostavi policije u Rožajama
i u ODT-u u Rožajama kada je Mirnes saslušavan u vezi nekog televizora. Tom
prilikom isti je izjavio da je televizor prodao nekom Džudževiću iz Baća, što
mu je ponovio i kada su otišli kod kuće. Iskaz ovog svjedoka sud je prihvatio
kao tačan i objektivan, jer je saglasan sa iskazom svjedoka Mirnesa, dat pred
ODT-om u Rožajama.
Iz iskaza okrivljenog proizilazi da isti posjeduje putničko vozilo marke
„Džeta“ koje je kupio kod Safeta Mukovića, da je to vozilo koristio. U ovom
dijelu njegov iskaz sud je prihvatio i uzeo kao dokaz, jer je u pogledu
posjedovanja vozila naznačene marke saglasan sa iskazom svjedoka Mirnesa.
Medjutim, njegov iskaz u preostalom dijelu sud je ocijenio kao iskonstruisanim
i usmjerenim ka izbjegavanju krivično pravne odgovornosti za krivično djelo
koje mu se optužbom stavlja na teret i kao takav nije potvrdjen dokazima koje
je sud prihvatio na glavnom pretresu.
Zapisnik o izvršenom uvidjaju Ispostave Rožaje br. 02-Sl od 15.02.2013.
godine, izvještaj o uzrokovanju tragova sa lica mjesta Ispostave Rožaje od
05.02.2013. godine, i foto dokumentaciju br. 22/2013. od 05.02.2013. godine,
sud je u vemu prihvatio kao tačne, objektivne, jer su isti sačinjeni od strane
nadležnog državnog organa i kao takvi ničim nijesu dovedeni u sumnju.
Pravnom ocjenom utvrdjenog činjeničnog stanja, sud je našao da su u radnjam
okrivljenog sadržavni svi bitni elementi krivičnog djela prikrivanje iz čl.
256.st.1. KZ izvršenog na način, vrijeme i mjestu opisano u izreci presude.
Naime, nesporno je utvrdjeno da su svjedoci maloljetni Mirnes i Aid u februaru
mjesecu ove godine izvršili obijanje jedne kuće u naselju Bandžovo Brdo, koja
je vlasništvo Mustafe Mehovića i iz iste oduzeli plazma televizor LG, koji su
predali okrivljenom, koji im je za to dao 85 eura, a nakon toga isti je taj
televizor prodao nepoznatim licima. Okrivljeni je uzimajući predmetni
televizor od maloljetnika morao znati i to provjeriti, kako su isti do tog
televizora došli. Dakle, okrivljeni je znao da je predmetni televizor
pribavljen izvršenjem predmetnog krivičnog djela, te je isti uzeo od
maloljetnih lica i prodao ga drugom licu i na taj način isti je proturao
znajući da je ukraden. Preuzimajući ukradenu stvar, predmetni televizor, od
maloljetnih lica radi dalje prodaje, okrivljeni je ostvario sva bitna
obilježja krivičnog djela prikrivanja, proturanjem iz čl. 256. st.1. KZ, za
koje ga je sud oglasio krivim pošto je našao da nema elemenata koji bi
isključivali njegovu krivično pravnu odgovornost i osudio ga na novčanu kaznu
u iznosu od 1.200 eura. Cijeneći subjektivni odnos okrivljenog prema izvršenom
krivčnom djelu, sud je našao da je isti u konkretnom slučaju postupao sa
direktnim umišljajem, jer je okrivljeni znao da prikriva stvar koja je
pribavljena krivičnim djelom u konkretnom slučaju predmetni televizor i isti
proturao prodajući ga nepoznatim licima, te je pristao na nastupanje
zabranjene posledice.
Za izvršeno krivično djelo sud je našao da je okrivljeni krivično pravno
odgovoran, te ga je za isto oglasio krivim pošto je našao da nema elemenata
koji bi isključivali njegovu krivično pravnu odgovornost i osudio ga na
novčanu kaznu u iznosu od 1.200 eura.
Predmet ocjene suda bila je i teza advokata Miladina Beloice, branioca
okrivljenog, pa istu sud nije mogao prihvatiti, jer je suprotna izvedenim
dokazima i utvrdjenom činjeničnom stanju.
Prilikom odmjeravanja kazne okrivljenom za izvršeno krivično djelo u granicama
Zakonom propisane za predmetno krivično djelo, imajući u vidu sve olakšavajuće
i otežavajuće okolnosti iz čl. 42. KZ, stepen nastupjele posledice izvršenog
krivičnog djela, sud je kao olakšavajuću okolnost okrivljenom uzeo u obzir
njegovu životnu dob, njegovo dosadašnje vladanje, što potvrdjuje i njegova
neosudjivanost, njegove lične i porodične prilike, pa ga je sud u tom smislu u
nedostatku otežavajućih okolnosti osudio na novčanu kaznu u naznačenom iznosu
ubijedjen da će se istom postići svrha kažnjavanja iz čl. 4. u vezi čl. 32.
KZ.
U smislu čl. 226. i 229. ZKP sud je obavezao okrivljenog da plati ovom sudu na
ime troškova krivičnog postupka, paušala iznos od 40 eura, a ovo imajući u
vidu trajanje i složenost krivičnog postupka.
OSNOVNI SUD U ROŽAJAMA, dana 22.4.2013. godine.
ZAPISNIČAR PREDSJEDNIK SUDA
Burdžović Adisa s.r. Camić Zahit s.r.
PRAVNA POUKA: Protiv ove presude može se
Izjaviti žalba u roku od 8 dana od dana prijema
Iste i to Višem sudu u Bijelom Polju, a preko ovog suda.