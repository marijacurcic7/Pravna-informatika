K.br.12/1425
U IME CRNE GORE
OSNOVNI SUD U PODGORICI, prvostepeni, krivični, po sudiji Jeleni Perović
Kovačević, uz učešće Slađane Vlahović, kao zapisničara, u krivičnom postupku
protiv okrivljenog S.E.iz Podgorice zbog krivičnog djela nedavanje izdržavanja
iz čl. 221 st. 1 Krivičnog zakonika, odlučujući o optužnom predlogu ODT
Podgorica Kt.br.1386/12 od 21.12.2012. godine, koju je na glavnom pretresu
zastupala Jaganjac Julija, savjetnik kod ODT-a Podgorica, nakon glavnog i
javnog pretresa održanog dana 17.04.2013. godine u prisustvu zastupnika
optužbe, a u odsustvu okrivljenog, istog dana donio je i javno objavio
PRESUDU
Okrivljeni:
S.E., od oca L. i majke F., rođene O., rođenog ........... godine u P., gdje
mu je i prebivalište – ulica R. B. br., državljanin Crne Gore, razveden, otac
troje djece, završio Osnovnu školu, lošeg imovnog stanja, nezaposlen, ranije
osuđivan: presudom Višeg suda u Podgorici K.br. 242/1 KZCG i član 245/1 KZSRJ
na kaznu zatvora u trajanju od 3 godine i 6 mjeseci, presudom Višeg suda u
Podgorici K.br. 18/10 od 02.06.2010. godine zbog krivičnog djela iz člana 300
st. 1 KZ-a na kaznu zatvora u trajanju od 3 godine
K R I V J E
Zato što:
Od 16.03.2012. godine pa do 13.03.2013. godine, u Podgorici, svjestan svog
djela čije je izvršenje htio i znajući da je njegovo djelo zabranjeno, ne daje
izdržavanje za maloljetnu kćerku S.L., koju je po zakonu dužan da izdržava, a
koja dužnost mu je utvrđena pravosnažnom i izvršnom sudskom odlukom – presudom
Osnovnog suda u Podgorici P.br. 1559/10 od 22.02.2012. godine, da
svakomjesečno od prvog do petog u mjesecu doprinosi izdržavanju u iznosu od
60,50 eura
-​ čime je izvršio krivično djelo nedavanje izdržavanja iz člana 221 st. 1 Krivičnog zakonika
Pa ga sud primjenom citiranog zakonskog propisa te čl. 2, 3, 4, 15, 32, 33,
36, 42 Krivičnog zakonika, te čl. 226, 229, 239 i 374 Zakonika o krivičnom
postupku Crne Gore
OSUĐUJE
Na kaznu zatvora u trajanju od 30 (trideset) dana.
Obavezuje se okrivljeni da zakonskoj zastupnici mldb. oštećene S.L., M.I.,
uplati na ime imovinsko pravnog zahtjeva iznos od 726,00 eura u roku od 15
dana po pravosnažnosti presude, pod prijetnjom prinudne naplate.
Obavezuje se okrivljeni da na ime troškova krivičnog postupka uplati na račun
budžetskih sredstava Crne Gore iznos od 198,00 eura i kao i iznos od 50,00
eura na ime sudskog paušala, sve prednje u roku od 15 dana po pravosnažnosti
presude, pod prijetnjom prinudne naplate.
Obrazloženje
Optužnim predlogom ODT-a Podgorica Kt.br 1386/12 od 21.12.2012. godine
okrivljenom S.E.u stavljeno je na teret da je izvršio krivično djelo nedavanje
izdržavanja iz člana 221 st. 1 Krivičnog zakonika. Zastupnik optužbe je prije
završne riječi precizirala dispozitiv optužnog akta kao u izreci presude i u
završnoj riječi je ostala u potpunosti pri ovako preciziranom optužnom aktu i
predložila sudu da okrivljenog oglasi krivim i osudi po zakonu.
Okrivljeni je u svojoj odbrani na zapisniku pred ODT-om naveo da se sa svojom
suprugom razveo 22.02.2012. godine i da je presudom obavezan da svakog mjeseca
doprinosi izdržavanju svoje kćerke L. u iznosu od 60,50 eura. Naveo je da nije
svakomjesečno ispunjavao svoju obavezu, ali je davao po jednom za više mjeseci
tako da se dešavalo da odjednom da iznos od po 200,00 eura i za to nije tražio
nikakve priznanice, jer su imali tada dobar odnos. Sada nije zaposlen, nema
nikakva primanja i ima psihičkih problema zbog čega se i liječi, a ima
problema i sa nogama koje neprestano otiječu. Ranije je konzumirao opojne
droge i to heroin, sada se izliječio, ali je sve to ostavilo posljedice na
njegovo zdravlje, ali je i pored toga uvijek tražio posao na Birou.
U svojoj odbrani na glavnom pretresu okrivljeni je naveo da svoju obavezu nije
ispunjavao jer je izuzetno bolestan, da ima problema sa sinusima i ne može da
se zaposli. Naveo je i da se trudio da vidi svoju kćerku i tada je sa njom
trošio sav novac.
Završne riječi okrivljenog su izostale obzirom da je sud zaključio glavni
pretres u odsustvu uredno pozvanog okrivljenog, koji je ranije bio saslušan,
tako da njegovo prisustvo nije bilo nužno, a shodno članu 457 ZKP-a.
Sud je u dokaznom postupku saslušao zakonsku zastupnicu mldb.oštećene Mirčić
Ivanu, izvršio vještačenje po vještaku ekonomsko finansijske struke Veri
Milošević, pročitao nalaz i mišljenje vještaka medicinske struke Čukić dr.
Dragane od 10.04.2013. godine, pročitao presudu Osnovnog suda u Podgorici
P.br. 1559/10 od 22.02.2012. godine i pročitao izvod iz KE na ime okrivljenog.
Svjedok M.I., zakonska zastupnica mldb. oštećene S.L., je u svom iskazu u toku
postupka navela da je presudom Osnovnog suda u Podgorici od 22.02.2012. godine
razveden njen brak sa S.E.om i da je tom presudom mldb. kćerka povjerena njoj
na dalje čuvanje, dok je okrivljeni obavezan da svakomjesečno od 1-og do 5-og
u mjesecu doprinosu izdržavanju kćerke u iznosu od 60,50 eura. Svjedok je
navela da od dana pravosnažnosti presude okrivljeni niti jednom nije ispunio
svoju zakonsku obavezu, a tačno je da je prije pravosnažnosti presude on
nekoliko puta dolazio da vidi kćerku i tada bi joj donio po neku igračku i
jedno 4-5 puta je donosio od 20 do 50 eura. Međutim, od pravosnažosti presude
okrivljeni je samo jednom posjetio svoju kćerku i to kada je bio u prolazu
kroz B. kada su se sreli na autobuskoj stanici, ali nije uopšte davao novac na
ime izdržavanja.
Svjedok se u ime mldb. oštećene pridružila krivičnom gonjenju i postavila je
imovinsko pravni zahtjev kako je to parničnom presudom određeno.
Iz presude Osnovnog suda u Podgorici P.br. 1559/10 od 22.02.2012. godine, koja
presuda je postala pravosnažna 16.03.2012. godine, proilzilazi da je nakon
razvoda braka između M.I.i S.E.mldb. S.L. povjerena na dalje čuvanje i
vaspitanje majci uz obavezu oca S.E.da svokomjesečno od 1-og do 5-og za tekući
mjesec doprinosi izdržavanju mldb. djeteta u iznosu od 60,50 eura, počev od
pravosnažnosti presude, pa ubuduće dok za to budu postojali zakonski uslovi.
Iz nalaza i mišljenja vještaka finansijske struke Vere Milošević datog na
glavnom pretresu od 13.03.2013. godine proizilazi da je ukupna obaveza
okrivljenog u periodu od 16.03.2012. godine do 13.03.2013. godine po osnovu
dospjelih potraživanja iznosila 726,00 eura.
Iz nalaza i mišljenja vještaka medicinske struke Čukić dr. Dragane od
10.04.2013. godine proizilazi da je kod S.E.od 29.03.2012. godine do
15.11.2012. godine ustanovljen duševni poremećaj i poremećaj ponašanja
uzrokovani upotrebom više psihoaktivnih supstanci i drugih droga, suvo
zapaljenje sluzokože nosa i crvenilo neoznačeno. Vještak je mišljenja da je
S.E. fizički sposoban da radi, da je pokretljiv, te da navedena oboljenja
nijesu smetnje zbog kojih osoba ne može raditi.
Iz izvoda iz KE na ime okrivljenog proizilazi da je isti ranije osuđivan i to:
presudom Višeg suda u Podgorici K.br. 242/1 KZCG i član 245/1 KZSRJ na kaznu
zatvora u trajanju od 3 godine i 6 mjeseci, presudom Višeg suda u Podgorici
K.br. 18/10 od 02.06.2010. godine zbog krivičnog djela iz člana 300 st. 1 KZ-a
na kaznu zatvora u trajanju od 3 godine.
Sud je nakon ocjene navoda optužbe, odbrane okrivljenog, te ostalih provedenih
dokaza, kako pojedinačno tako i u njihovoj ukupnosti, utvrdio da je okrivljeni
izvršio krivično djelo na način, vrijeme i mjestu kako je to predstavljeno
izrekom presude.
U postupku je utvrđeno da okrivljeni S.E. u periodu od 16.03.2012. godine pa
do 13.03.2013. godine nije davao izdržavanje za maloljetnu kćerku S.L., koju
je po zakonu dužan da izdržava, a koja dužnost mu je utvrđena pravosnažnom i
izvršnom sudskom odlukom – presudom Osnovnog suda u Podgorici P.br. 1559/10 od
22.02.2012. godine, da svakomjesečno od prvog do petog u mjesecu doprinosi
izdržavanju u iznosu od 60,50 eura. Naime, iz presude Osnovnog suda u
Podgorici P.br. 1559/10 od 22.02.2012. godine, koja presuda je postala
pravosnažna 16.03.2012. godine, proilzilazi da je nakon razvoda braka između
M.I.i S.E.mldb. S.L. povjerena na dalje čuvanje i vaspitanje majci uz obavezu
oca S.E.da svokomjesečno od 1-og do 5-og za tekući mjesec doprinosi
izdržavanju mldb. djeteta u iznosu od 60,50 eura, počev od pravosnažnosti
presude, pa ubuduće dok za to budu postojali zakonski uslovi, pa je sud iz
iskaza svjedoka M. I., zakonske zastupnice mldb. oštećene, koji iskaz je sud u
potpunosti prihvatio kao istinit i objektivan, nesumnjivo utvrdio da
okrivljeni u označenom periodu nije doprinosio izdržavanju svoje maloljetne
kćerke na način kako je to predviđeno pravosnažnom presudom od 22.02.2012.
godine, obzirom da je svjedok M. navela da okrivljeni po pravosnažnosti
presude niti jednom nije ispunio svoju zakonsku obavezu, već je, naprotiv, u
tom periodu samo jednom i posjetio svoju kćerku na autobuskoj stanici u
Beranama.
Okrivljeni je u svojoj odbrani naveo da je tačno da nije ispunjavao svoju
obavezu na način predviđen pravosnažnom presudom, ali je naveo da je izuzetno
bolestan, da je nesposoban za rad i da se dešavalo da odjednom da više od
200,00 eura na ime izdržavanja, ali sud nije prihvatio ovakve navode
smatrajući da su isti usmjereni isključivo na izbjegavanje krivice, a i
opovrguti su ostalim provedenim dokazima. Naime, sud je svoju punu vjeru
poklonio iskazu svjedoka M.I.koja je navela da je okrivljeni nekoliko puta
dolazio i gledao svoju kćerku i da je tada 4-5 puta davao iznose od 20 do 50
eura, ali se sve ovo dešavalo u periodu prije pravosnažnosti parnične presude,
dakle prije 16.03.2012. godine od kada se ima smatrati da je okrivljeni svojim
nečinjenjem protekom svakog 5-og u mjesecu preduzeo radnju izvršenja krivičnog
djela nedavanje izdržavanja iz člana 221 st. 1 Krivičnog zakonika. Takođe,
pozivanje okrivljenog na nezaposlenost, loše imovno stanje i bolest su za ovaj
sud u potpunosti neprihvatljivi, obzirom da se iz nalaza i mišljenja vještaka
medicinske struke Čukić dr. Dragane od 10.04.2013. godine, koji nalaz je sud u
potpunosti prihvatio kao stručan i objektivan, izrađen u skladu sa pravilima
struke, nesumnjivo utvrđuje da je okrivljeni i pored ustanovljenog duševnog
poremećaja i poremećaj ponašanja uzrokovani upotrebom više psihoaktivnih
supstanci i drugih droga, kao i suvog zapaljenje sluzokože nosa i crvenila,
pokretljiv i samim tim sposoban za rad, što znači da postoje poslovi koje on
sa svojih 36 godina može da obavlja. Pozivanje okrivljenog na nezaposlenost
takođe je u potpunosti neosnovano, jer nije logično da okrivljeni u periodu od
godinu dana, i pored toga što se uredno javljao na Biro rada kako je sam
naveo, nije uspio niti jednom da se zaposli i da makar i djelimično počne sa
ispunjavanjem svoje, ne samo zakonske, već i moralne obaveze. Osim toga, iz
činjenice da je okrivljeni svoju kćerku, u periodu koji mu se stavlja na teret
optužnim predlogom, samo jednom i posjetio i da ni tada nije finansijski, niti
na bilo koji drugi način, doprinio njenom izdržavanju to se u njegovim
radnjama tj. nepostupanju ogleda umišljaj za izvršenje predmetnog krivičnog
djela.
Na osnovu navedenog za ovaj sud je u potpunosti jasno da okrivljeni svojim
radnjama, kako je to bliže opisano u izreci presude, ostvario sve objektivne
elemente bića krivičnog djela nedavanje izdržavanja iz čl. 221 st. 1 Krivičnog
zakonika, kojom prilikom je okrivljeni u potpunosti bio svjestan da ne daje
novčani iznos na ime izdržavanja svoje kćerke, što je po mišljenju suda isti i
htio, kako je to nesporno utvrđeno iz same činjenične građe, zbog čega se
njegove radnje imaju podvesti pod direktni umišljaj kao oblik krivice, čime su
se, pored objektivnih, stekli i svi subjektivni elementi bića krivičnog djela
stavljenog mu na teret.
Sud je prilikom izbora vrste i visine kazne smislu čl. 42 Krivičnog zakonika,
cijenio sve okolnosti koje utiču da kazna bude manja ili veća (olakšavajuće i
otežavajuće okolnosti), pa je od olakšavajućih okolnosti na strani okrivljenog
cijenio njegove lične i porodične prilike, da pored mldb. oštećene ima još
dvoje djece, dok je od otežavajućih okolnosti cijenio njegovu raniju
osuđivanost, što je sud utvrdio uvidom u izvod iz KE na ime okrivljenog, pa
je, imajući u vidu i stepen krivice okrivljenog, istog osudio na kaznu zatvora
u trajanju od 30 dana, smatrajući da će kazna zatvora kao u izreci presude u
dovoljnoj mjeri uticati na okrivljenog da ubuduće ne vrši krivična djela, te
da će se u svemu ostvariti svrha kažnjavanja iz čl. 32. Krivičnog zakonika, a
u okviru opšte svrhe propisivanja i izricanja krivičnih sankcija iz čl. 4. st.
2. Krivičnog zakonika.
Kako je sud okrivljenog oglasio krivim to je istog obavezao da na ime
imovinsko pravnog zahtjeva isplati M.I., zakonskoj zastupnici mldb. optećene,
iznos od 726,00 eura, koju iznos predstavlja dospjela potraživanja po osnovu
neplaćene alimetacije u periodu od 16.03.2012. godine do 13.03.2013. godine,
kako je to navela i vještak finansijske struke u svom nalazu i mišljenju koji
je sud u potpunosti prihvatio.
Odluka o troškovima donijeta je shodno čl. 226 i 229 Zakona o krivičnom
postupku, a isti se odnosi na troškove krivičnog postupka i to iznos od 99,00
eura na ime vještačenja po vještaku medicinske struke, iznos od 99,00 na ime
vještačenja po vještaku finansijske struke, kao i iznos od 50,00 € po osnovu
sudskog paušala koji je određen srazmjerno trajanju i složenosti krivičnog
postupka, te imovinskim prilikama okrivljenog.
Na osnovu izloženog, a shodno čl. 374 ZKP-a odlučeno je kao u izreci presude.
OSNOVNI SUD U PODGORICI
Dana 17.04.2013. godine
ZAPISNIČAR SUDIJA
Sladjana Vlahović Jelena Perović Kovačević