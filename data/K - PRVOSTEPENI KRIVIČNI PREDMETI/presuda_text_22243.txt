K.br. 27/13
OSNOVNI SUD U NIKŠIĆU kao prvostepeni krivični, sudija Kovačević Vesna, uz
sudjelovanje Abramović Milijane, kao zapisničara u krivičnom predmetu protiv
okrivljene R. S.zbog krivičnog djela samovlašće iz čl.384 st.1. KZ po optužnom
predlogu ODT-a u Nikšiću, Kt.br.858/12 od 17.01.2013. godine, nakon dovršenog
glavnog i javnog pretresa, dana 13.02.2013. godine, u prisustvu zastupnika
ODT-a Nikšić, Đ. R. i okrivljene R.S. istog dana donio je i javno objavio
R J E Š E N J E
Prema okrivljenoj: R. S., od oca V. i majke Z., rođene R., rođena... godine u
N. sa prebivalištem u N. – ulica..., završila srednju školu, penzioner, lošeg
imovnog stanja, udovica, majka dvoje djece, ranije osuđivana presudom Osnovnog
suda u Nikšiću K.398/96 od 10.04.1998. god. zbog krivičnog djela iz čl.172
st.2 u vezi st.1 KZJ 90 dana zatvora uslovno na 1 godinu.
Na osnovu čl. 4 st. 2 i čl. 52 i 65 Krivičnog zakonika i čl. 465 i čl. 466
Zakonika o krivičnom postupku izriče se
SUDSKA OPOMENA
Što je:
Neutvrdjenog dana u periodu od 20.06.2012. godine do 29.06.2012. godine u N.,
u kući koja se nalazi u ulici..., svjesna svog djela čije je izvršenje htjela,
samovlasno pribavila pravo za koje smatra da joj pripada, na način što se,
nakon što su je dana 20.06.2012. godine ovlašćeni radnici E.N. isključili sa
niskonaponske mreže zbog neplaćenog duga na ime utrošene električne energije,
samovlasno priključila se na niskonaponsku mrežu E.N.
-čime je izvršila krivično djelo samovlašće iz čl. 384.st.1. Krivičnog zakonika
OBAVEZUJE SE okrivljena da na ime troškova krivičnog postupka plati iznos od
40,00(četrdeset) eura u roku od 15 dana, po pravosnažnosti presude pod
prijetnjom prinudnog izvršenja, na žiro-račun ovog suda br. 832-152-32.
O b r a z l o ž e n j e
Optužnim predlogom ODT-a Nikšić Kt.br. Kt.br.858/11-2 od 17.01.2013. godine
stavio je na teret okrivljenoj R. S., izvršenje krivičnog djela samovlašće iz
čl.384 st.1. KZ, pa je zastupnik ODT-a Đ. R., zastupajući optužni akt na
glavnom pretresu u završnoj riječi ostao pri istom predlažući sudu da
okrivljenu oglasi krivim i osudi po zakonu.
Okrivljena je u svojoj odbrani u bitnom navela da je tačno da živi u stanu
koji se nalazi u ul... da joj je konkretnog dana 20.06.2012. godine isključena
struja zbog duga kojeg je stvarno imala, a to je primijetila pošto se vratila
iz bolnice, pa je prvo jedno nedelju dana bila bez struje a zatim se sama opet
priključila jer nije bila u mogućnosti da plati dug, da priznaje svoju krivicu
i to je uradila jer joj je struja bila potrebna obzirom da u stanu živi sa
djecom. U završnoj riječi okrivljena je izjavila da se osjeća krivom i da nema
što više da kaže u svoju odbranu.
U dokaznom postupku sud je neposredno saslušao svjedoka Đ.N., pročitao
zapisnike E. o izvšrenju naloga za obustavu snabdijevanja elektičnom energijom
br.0010296 od 20.06.2012. godine i br. 0014319 od 29.06.2012. godine i
pročitao izvod iz kaznene evidencije na ime okrivljenog.
Cijeneći navode optužbe i odbrane, te provedene dokaze kako pojedinačno tako i
u njihovoj medjusobnoj povezanosti, sud nalazi da je okrivljena počinila
kriv.djelo stavljeno joj na teret, na način, vrijeme i mjesto kako je to bliže
predstavljeno izrekom ove presude, pa je istu oglasio krivim i krivično pravno
odgovornim:
Uvidom u zapisnik o izvršenju naloga za obustavu snabdijevanja električnom
energijom br. 0010296 od 20.06.2012. godine sud je utvrdio da je konstatovano
da su radnici E. N. isključili potrošača R.S. na brojilu i mjerno mjesto
plombirano NK plombom a uvidom u zapisnik o izvršenju naloga za obustavu
snabdijevanja električnom energijom br. 0014319 od 29.06.2012. godine sud je
utvrdio da je konstatovano da je potrošač skinuo distributivnu plombu br. NK
003525 sa brojila i samovoljno se priključila na elektrodistributivnu mrežu.
Saslušan u svojstvu svjedoka Đ. N. je u svom iskazu u bitnom istakao da je
20.06.2012. godine sa kolegom G. D. bio na terenu i izvršavali su isključenja
sa mreže neurednih platiša i istog dana su zbog neplaćenog duga isključili sa
niskonaponske mreže potrošača R. Ž. na brojilu koje su plombirali plombom NK
003525 a dana 29.06.2012. godine kada su došli u ponovnu kontrolu konstatovali
su da je ovaj potrošač samovoljno priključen na mrežu odnosno da je otkinuta
plomba koju su prilikom prethodne kontrole postavili te da nijesu u obavezi da
obaviještavaju ovakve potrošače o isključenju sa niskonaponske mreže jer su
već upozoreni da će biti isključeni sa mreže ukoliko ne plate dug.
Cijeneći provedene dokaze i to svaki ponaosob i u njihovoj medjusobnoj vezi i
dovodeći u vezu odbranom okrivljene kojom ne negira da se samovoljno
priključila na niskonaponsku mrežu E. N. a koje je potkrijepljeno iskazom
svjedoka Dj. N. a koji se svjedok objektivno, jasno i istinito izjasnio o
činjenicama važnim za ovu krivičnu stvar i nije imao razloga da predstavi
stanje drugačije od zatečenog i koji iskaz nije doveden u sumnju nijednim
nijednim provedenim dokazima, već je naprotiv potvrđeni zapisnicima o
izvršenju naloga za obustavu snadbijevanja električnom energijom sud nesporno
zaključuje da su potvrdjeni navodi iz optužbe. Naime, svjedok Dj. N.se
određeno izjasnio da su okrivljenu isključili na osnovu naloga za isključenje
sa niskonaponske mreže 20.06.2012.god. zbog neplaćenog duga i da su zatim
utvrdili da se ista sama priključila dana 29.06.2012 o čemu su sačinili i
zapisnike kojim zapisnicima je potvrđen iskaz svjedoka da je potrošač
isključen na brojilu zbog neplaćenog duga za utrošenu električnu energiju a
naknadnom kontrolom da se potrošač samovoljno priključio. Imajući u vidu
prednje sud je na nesumnjiv način utvrdio da je okrivljena neutvrdjenog dana u
periodu od 20.06.2012. godine do 29.06.2012. godine u N., u kući koja se
nalazi u ulici .... svjesna svog djela čije je izvršenje htjela, samovlasno
pribavila pravo za koje smatra da joj pripada, na način što se, nakon što su
je dana 20.06.2012. godine ovlašćeni radnici E. N.isključili sa niskonaponske
mreže zbog neplaćenog duga na ime utrošene električne energije, samovlasno
priključila se na niskonaponsku mrežu E. N., čime je sa direktnim umišljajem
ostvarila sva bitna obilježja krivičnog djela samovlašće iz čl.384.st.1.
Krivičnog zakonika.
Krivično djelo samovlašće čini onaj ko samovlasno pribavlja neko svoje pravo
za koje smatra da mu pripada.Učinilac ovog djela samovlasno preduzima neke
djelatnosti mimoilazeći nadležne državne organe i propisani postupak da bi
pribavio to svoje pravo pa kako je okrivljena u konkretnom slučaju to učinila
i prikopčala se sama nakon isključenja na elektodistributivnu mrežu smatrajući
da joj to pravo pripada po nalaženju suda, postupala je sa direktnim
umišljajem, jer je bila svjesna svog djela i htjenja njegovog izvršenja.
Sud nije provodio dokaz saslušanje svjedoka G.D. i predstavnika oštećene EN, a
po saglasnom predlogu stranaka imajuću u vidu da je provedenim dokazima u
potpunosti utvrdjeno činjenično stanje.
Prilikom utvrdjivanja vrste i visine krivične sankcije, Sud je na strani
okrivljene u smislu čl.42 st.1. KZ, kao olakšavajuće okolnosti cijenio
udovica, majka dvoje djece, lošeg imovnog stanja, dok kao otežavajuću okolnost
sud na strani okrivljene nije cijenio njenu raniju osuđivanost, a što je
utvrdio uvidom u izvod iz kazne evidencije na ime okrivljene obzirom da je
proteklo više od 15 godina, te da predmetno krivično djelo spada u lakše
kivično djelo i to ne samo po zaprijećenoj kazni, već i prema konkretnoj
posledici, pa u odsustvu otežavajućih okolnosti sud je našao da je predmetno
krivično djelo učinjeno pod takvim olakšavajućim okolnostima koje predmetno
djelo čini naročito lakim pa je sud okrivljenoj primjenom čl. 65 KZ izrekao
sudsku opomenu smatrajući da će se i sa upozorenjem na okrivljenu u dovoljnoj
mjeri uticati da ubuduće ne čini krivična djela te da u konkretnom slučaju
radi krivično pravne zaštite nije nužno primijeniti kaznu, te da će se i
upozorenjem okrivljene ostvariti svrha sudske opomene iz čl. 52 KZ u okviru
opšte svrhe izricanja kriv.sankcija u smislu čl.4 st. 2. KZ.
Pošto je okrivljena oglašena krivom sud je obavezao da na ime troškova kriv.
postupka plati iznos od 40, eura na ime paušala kao dijela troškova kriv.
postupka a koji iznos troškova kriv. postupka je srazmjeran trajanju i
složenosti kriv. postupka i imovnim prilikama okrivljene a ovo shodno čl.226 u
vezi čl.229 ZKP-a i Uredbe o naknadi troškova u sudskim postupcima.
Sa svega izloženog a primjenom čl.374 st.1. ZKP-a, odlučeno je kao u izreci
odluke.
OSNOVNI SUD U NIKŠIĆU, dana 13.02.2013 . godine.
ZAPISNIČAR S U D I J A
D-na: odluka od 13.02.2013.god.
-primerak presude dostaviti:
- okrivljenom,
- ODT
- u spise,
S U D I J A
Abramović Milijana, s.r. Kovačević Vesna, s.r.
Za tačnost otpravka tvrdi i ovjerava
Službenik Suda
PRAVNA POUKA: Protiv ove odluke nezadovoljna stranka ima pravo žalbe u roku od
8 dana od dana prijema iste preko ovog suda, Višem sudu Podgorica.