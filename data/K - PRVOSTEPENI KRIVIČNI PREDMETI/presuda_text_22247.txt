K.br. 150/12
U IME CRNE GORE
OSNOVNI SUD U BERANAMA, po sudiji pojedincu Aleksandru Ćulafiću, uz učešće
namještenika suda Mirosave Lekić, kao zapisničara, u krivičnom predmetu protiv
okrivljenog Č.M., iz B., zbog krivičnog djela teška tjelesna povreda iz čl.
151 st. 1 Krivičnog zakonika, po optužnom predlogu Osnovnog državnog
tužilaštva u B.ma Kt.br. 134/2012 od 06.09.2012. godine, nakon održanog
glavnog i javnog pretresa, u prisustvu zamjenika ODT-a u B.ma Jadranke
Mićović, punomoćnika oštećenog adv. pripravnika M.T., koji postupa po
zamjeničkom punomoćju adv. D.P., iz B. i okrivljenog i njegovog branioca adv.
D.P., koji postupa po zamjeničkom punomoćju adv. Z.M., dana 20.03.2013.
godine, donio je i javno objavio
P R E S U D U
Okrivljeni Č.M. JMBG ..., od oca Relje i majke M., rođene A., rođen ....
godine, u B.ma, sa prebivalištem u ul. „N.N” bb, opština B., pismen, sa
završenom SSS, srednjeg imovnog stanja, neosuđivan.
K r i v j e
- što je
- dana .... godine, oko 23,20 časova, u ul. „S.S.“, u B.ma, teško tjelesno
povrijedio oštećenog B.S., na način što ga je stisnutom pesnicom udario u
predjelu glave, od kojeg udarca je pao na asfalt, nanijevši mu povrede u vidu:
potresa mozga, preloma frontalnog dijela gornje vilice sa desne strane i
razderotine zvezdastog oblika veličine ... x ... x ... cm u potiljačnom dijelu
glave,
- čime je izvršio krivično djelo teška tjelesna povreda iz čl. 151 st. 1
Krivičnog zakonika,
- pa ga sud primjenom citiranog zakonskog propisa, te čl. 2, 4, 5, 13, 15,
32, 36, 42, 45 i 46 Krivičnog zakonika i čl. 226 st. 2, 229, 239 st. 2 i 374
Zakonika o krivičnom postupku CG,
O S U Đ U J E
Na kaznu zatvora od 3 (tri) mjeseca.
Okrivljeni se obavezuje da plati ovom sudu, na ime troškova krivičnog postupka
iznos od ... € i na ime paušala iznos od ... €, koje iznose će uplatiti na
žiro račun br. 907 – 83001 – 19 Državnog trezora Crne Gore, a sve u roku od 15
dana, po pravosnažnosti presude, pod prijetnjom prinudnog izvršenja.
Oštećeni B.S., radi ostvarivanja imovinsko - pravnog zahtjeva, upućuje se na
parnični postupak.
O b r a z lo ž e nj e
Optužnim predlogom Osnovnog državnog tužioca u B.ma Kt.br. 134/12 od
06.09.2012. godine, okrivljenom Č.M., stavljeno je na teret izvršenje
krivičnog djela teška tjelesna povreda iz čl. 151 st. 1 Krivičnog zakonika.
Glavni pretres je održan i zaključen u prisustvu zamjenika ODT-a u B.ma
Jadranke Mićović, punomoćnika oštećenog adv. pripravnika M.T., koji postupa po
zamjeničkom punomoćju adv. D.P., iz B. i okrivljenog i njegovog branioca adv.
D.P. koji postupa po zamjeničkom punomoćju adv. Z.M., iz B..
Zamjenik ODT-a u B.ma u završnoj riječi je ostala pri podnijetom optužnom
predlogu i istakla da je izvedenim dokazima na glavnom pretresu utvrđeno da je
okrivljeni izvršio krivično djelo stavljeno mu na teret, pa je predložila da
ga sud oglasi krivim i osudi na kaznu zatvora u trajanju od 3 mjeseca, kojom
kaznom bi se ostvarila svrha kažnjavaja.
Punomoćnik oštećenog u završnoj riječi je prihvatiio završnu riječ tužioca,
pridružio se krivičnom gonjenju protiv okrivljenog, a zadržao pravo da
imovinsko pravni zahtjev ostvari u parnici.
Okrivljeni Č.M., u svojoj odbrani, u bitnom je istakao da se dana .... godine
nalazio u kafiću „P.“, u B.ma, gdje je slavio rođendan svog druga. U kafiću se
nalazio i B.S. koji je bio pozvan na proslavu rođendana, ali nijesu sjedijeli
za istim stolom. Oko ...časova je sa J.R.krenuo kući. Kada je izašao ispred
kafića vidio je B.S. koji je kada su izašli ispred kafića zagrlio J.R.. U tom
trenutku prišao je S.i potapšao ga po ramenu, a on ga je pitao: „ Udari li me
ti to M.?“ Tada je B.S. krenuo u njegovom pravcu i iz čista mira ga udario
stisnutom pesnicom u predjelu lijeve strane glave, nakon čega su se pogurali,
pa je J.R.pokušao da ih razvadi. Nakon guranja S.ga je izazvao i zauzeo gard,
pa ga je on udario stisnutom pesnicom u predjelu glave, od kojeg udarca je
B.S. pao na asfaltnu podlogu. U tom trenutku J.R.se nalazio sa strane, jer se
bio sklonio kada ga je S. udario. Kada je pao, S. je počeo da se guši, pa je
prišao da mu pruži pomoć, na na način što mu je izvadio jezik, jer se plašio
da se ne uguši i okrenuo ga na lijevu stranu, pa kako je hitna odmah došla, to
je sa oštećenim pošao u bolnicu.
U završnoj riječi je izjavio da se osjeća krivim, da mu je žao što je do svega
došlo, da se kaje, molio je sud da ga što blaže kazni i u svemu je prihvatio
završnu riječ svog branioca, koji je istakao da su okrivljeni i oštećeni su
poznanici, prijatelji, koji su prije kritičnog događaja mnogo puta sjedjeli
zajedno i vrlo često se družili. Samo splet okolnosti te večeri doveo je do
toga da do povređivanja oštećenog dođe. Nekada se u kasnim večernjim satima i
tapšanje po ramenu, ili grimasa može tumačiti kao provokacija, te su iz tih
razloga vjerovatno u poznim večernjim satima i drugačije razmišljali kada su
se okrivljeni i oštećeni okrenuli jedan prema drugom, gestikulirajući rukama i
izmijenivši nekoliko riječi koje su, nažalost, kasnije dovele i do
povređivanja oštećenog. No, bez obzira na činjenicu da je došlo do
povređivanja okrivljeni je kako lično, tako i preko svojih roditelja i
prijatelja pokušavao tokom postupka stupiti u kontakt kako sa oštećenim tako i
sa njegovim roditeljima, ne iz razloga da bi mu na bilo koji način bila
abolirana kazna za nešto što je počinio, već iz prostog razloga što su to
vršnjaci koji žive u istom gradu i posjećuju iste lokale. Nažalost, ti napori
nijesu urodili plodom. Okrivljeni je priznao krivicu, samim tim što je i
eventualnu nedoumicu u pogledu vještačenja otklonio lično, preko svog
branioca, podneskom kod ovog suda iz kojeg se vidi da je odustao od novog
vještačenja, te prihvatio osnovni nalaz u pogledu kvalifikacije povrede. Kod
okrivljenog i sada i ranije postoji iskreno žaljenje za događaj koji se zbio.
To iskreno kajanje pokazao je i na jedan neuobičajen način kada je u pitanju
krivični postupak koji se vodi, a to je da nije htio, niti imao želju, da se
dalje postupak odugovlači, jer bi mu svaki pretres vjerovatno još teže pao,
sretajući oštećenog sa kojim se ranije družio. Dakle, odbrana neće, niti želi
da ističe „eventulane“ nejasnoće koje su tokom pretresa isticane u pogledu
osnovnog vještačenja, ali zbog svega izoženog moli sud da prilikom
odmjeravanja vrste i visine kazne ima u vidu okolnosti da se radi o mladom
čovjeku, koji tek treba da formira porodicu, neosuđivanom, da priznaje da je
kriv, ali splet okolnosti je takav da je doveo do istog, da želi da popravi
svoj život, ponašanje, a i ubuduće će nastojati da nađe način i pomiri se sa
oštećenim sa kojim je i ranije bio u dobrim odnosima.
Provjeravajući navode optužnog akta i odbranu okrivljenog, sud je u dokaznom
postupku: saslušao u svojstvu svjedoka oštećenog B.S.; saslušao svjedoke:
J.R., dr R.A.i Č.N.; saslušao vještake dr Z.I, dr T.J.i dr H.K.; pročitao
nalaz i mišljenje stalnog sudskog vještaka medicinske struke – neuropsihijatra
dr H.K., dat na zapisniku kod Osnovnog državnog tužilaštva u B.ma, dana ....
godine; pročitao nalaz i mišljenje dr T.J.od .... godine; pročitao izvještaj
ljekara specijaliste JZU Opšte bolnice u B.ma br. ...od .... godine; pročitao
izvještaj ljekara specijaliste JZU Opšte bolnice u B.ma br. ... od ....
godine; pročitao izvještaj ljekara specijaliste JZU Opšte bolnice u B.ma br.
... od .... godine; pročitao izvještaj ljekara specijaliste JZU Opšte bolnice
u B.ma br. ... od .... godine; pročitao CT nalaz službe za radiološku
dijagnostiku B., od .... godine; pročitao uput ljekaru specijalisti JZU Opšte
bolnice u B.ma br. ... od .... godine; pročitao otpusnu lista sa epikrizom JZU
Opšte bolnice B. br. ...od .... godine; pročitao otpusnu lista sa epikrizom
JZU Opšte bonice u B.ma br. ...od .... godine i pročitao izvod iz KE na ime
okrivljenog.
Cijeneći odbranu okrivljenog i dokaze pojedinačno i u međusobnoj vezi, a
shodno čl. 370 st. 2 Zakonika o krivičnom postupku CG, sud je utvrdio
činjenično stanje i na osnovu istog zaključio da je okrivljeni izvršio
krivično djelo stavljeno mu na teret, za koje je kriv.
Naime, okrivljeni je potpuno jasno i nedvosmisleno priznao izvršenje krivičnog
djela u vrijeme i na način opisan u dispozitivu presude, s tim što je ovo
prizanje potvrđeno izvedenim dokazima tokom postupka. Tako, oštećeni B.S., u
svom iskazu je istakao da je kritičnog dana bio u kafani „P.“ gdje je slavio
rođendan svog druga. U kafiću je bio prisutan Č.M., ali nijesu sjedjeli
zajedno. Oko ... časova izašao je iz kafića kako bi obavio telefonski
razgovor. Nakon završenog telefonskog razgovora sreo se sa svojim drugom R.J..
Dok je razgovarao sa njim Č.M. ga je udario otvorenom šakom u predjelu ramena,
pa kada ga ja pitao zašto ga je udario okrivljeni Č.M. se zaletio u prema
njemu i udario ga stisnutom pesnicom u predjelu lica, tačnije desne jagodice i
nosa od kog udarca je pao na asfaltnu podlogu i ne sjeća se dalje šta se
dešavalo. Konkretnom prilikom nije udario Č.M., niti je držao ruke u gard.
Prije nego što ga je Č.M. udario, između njih dvojice nije bilo nikakvog
guranja, a ne sjeća se da je bilo i nekih verbalnih uvreda. Sud je iskaz
oštećenog B.S., saslušanog u svojstvu svjedoka prihvatio u dijelu da dok je
razgovarao sa J.R.om, Č.M. ga je udario otvorenom šakom u predjelu ramena, pa
kada ga je pitao zašto ga je udario, M.je krenuo u njegovom pravcu i udario ga
stisnutom pesnicom u predjelu lica, tačnije desne jagodice i nosa, od kog
udarca je pao na asfaltnu podlogu i onesvijestio se, kojom prilikom je zadobio
povrede. Sud nije prihvatio dio iskaza oštećenog u kojem navodi da konkretnom
prilikom nije udarao Č.M. i da prije nego što ga je Č.M. udario između njih
dvojice nije bilo nikavog guranja, a da se ne sjeća se da je bilo i nekih
verbalnih uvreda, s obzirom da su ovakvi navodi obezvrijeđeni iskazom svjedoka
J.R..
Tako iz iskaza svjedoka J.R., sud je utvrdio da je dana .... godine, u kafiću
„P.“ slavio rođendan. Sa Č.M.m je izašao iz kafane i krenuo kući. Ispred
kafane je sreo S.a Bubanju sa kojim je počeo da razgovara. U tom trenutku je
pored njih prošao Č.M. i potapšao po ramenu B.S.. S. ga je pitao :“Udari li me
M.?“ Nakon toga je ponovio više puta: “R., udari li me M.?“, a što je
M.vjerovatno čuo i vratio se do mjesta gdje su njih dvojica stajali. Tada su
M.i S. počeli da se raspravljaju, pa je on je stao između njih. Obojica su
imali namjeru da se biju. Između njih je bio sve dok ga nije jedan od njih
odgurnuo, a ne zna ko. Tada su se oni udarali šakama, ali ne i pesnicama. Nije
vidio trenutak kada je Č.M. udario B.S., jer je bio pao na asfaltnu podlogu,
ali je vidio da je oštećeni pao na zemlju i da je bio u nesvjesnom stanju. U
tom trenutku mu je M.prišao, izvadio jezik, zvao hitnu pomoć i pošao sa njim u
bolnicu. Sud je u potpunosti prihvatio iskaz ovog svjedoka, jer se radi o licu
koje je bilo očevidac kritičnih dešavanja i koje je po ocjeni suda vjerno
rekonstruisalo tok kritičnih dešavanja, pa je sud njegov iskaz cijenio kao
objektivan i neusmjeren na otežavanje krivičnog položaja okrivljenog.
Iz iskaza svjedoka dr A.R., sud nije mogao utvrditi pravno relevantne
činjenice vezane za početak i razvoj kritičnih dešavanja, ali je u svom iskazu
potvrdila da je kao doktor otorinoraningolog, u Medicinskom centru u B.ma,
dana .... godine, u jutarnjim časovima od ... do .... časova, pregledala već
hospitalizovanog pacijenta S.a B.. Prilikom pregleda bio je prisutan manji
otok sa desne strane tijela nosa, u projekciji frontalnog nastavka maksile.
Endonazalni nalaz tada uredan i pacijent se žalio na manji bol u istom
predjelu. U toku pregleda pacijent je bio svjestan, orjentisan, rekonstruisao
okolnosti povređivanja, navodio je da je udaren od strane njemu poznate osobe,
da je gubio svijest i da su mu rekli da mu je zapao jezik. Urađen je skener
kostiju lica i na skeneru je uočeno da postoji impresivna fraktura frontalnog
nastavka desne maksile. Radi se o frakturi koja zahtijeva repoziciju, ali u
ovom dijelu nikako se ne radi o povredi koja će pacijenta životno da ugrozi,
ili da mu ostavi trajnu posledicu. Ukoliko se ne bi uradila repozicija,
pacijent bi povremeno osjećao parestezije (trnjenje), što je subjektivan
osjećaj. Pacijent se nije žalio na vrtoglavicu, mučninu, povraćanje.
Konkretnom prilikom su klinički i laboratorijski obradili pacijenta i dana
.... godine, nakon splašnjavanja otoka urađena je repozicija fragmenta
(vraćanje u prvobitni položaj). Ova repozicija traje oko 10 – ak minuta, a
radi se u opštoj anesteziji.
Iz iskaza svjedoka Č.N., sud nije mogao utvrditi pravno relevantne činjenice
vezane za kritična dešavanja, s obzirom da se ovaj svjedok izjasnio da nije
bio prisutan kritičnim dešavanjima.
Iz nalaza i mišljenja vještaka medicinske struke dr. T.J., sud je utvrdio da
je kritičnom prilikom oštećeni zadobio povrede: prelom frontalnog nastavka
gornje vilice desne strane, nagnječenje glave, potres mozga i razderotinu na
potiljačnom dijelu glave, te da je prelom čeonog dijela gornje vilice teška
tjelesna povreda. Prilikom davanja nalaza i mišljenja imao je na uvid
medicinsku dokumentaciju, kao i iskaz ljekara A.R.. Prelom čeonog nastavka
gornje vilice je teška tjelesna povreda, a isti je dat na osnovu CT nalaza
radiološke službe, gdje je konstatovano da nema znakova krvarenja unutar
lobanje, ali da postoji impresivna fraktura čeonog nastavka desne gornje
vilice sa dislokacijom fragmenta dužine oko ... mm prema unutra. U izvještaju
od ... godine, orl dr R., konstatovan je prelom gornje vilice i desne
jagodične kosti. Iz otpusne liste od .... godine, vidi se da je urađena
repozicija prelomljenog čeonog nastavka gornje vilice desno, koji je doveden u
normalan položaj. Na osnovu svih ovih dijagnoza, a i znanja iz anatomije da je
front čeoni nastavak gornje vilice gradi spoljni zid zajedničkog nosnog
hodnika, a čini isto i unutrašnji zid očne duplje, čim je rađena repozicija
tog čeognog nastavka bilo je i estetskh ispada. Ova povreda nije bila opasna
po život. Nalaz ovog vještaka o vrsti i težini povrede sud je prihvatio
cijeneći ga kao jasan i objektivan i dat po pravilima struke i nauke, a na
osnovu medicinske dokumentacije koja predstvlja objektivni pokazatelj o vrsti
i lokaciji povreda kod oštećenog prilikom pregleda, neposredno nakon kritičnih
dešavanja.
Iz nalaza i mišljenja vještaka medicinske struke dr K.H., sud je utvrdio da je
oštećeni B.S. zadobio povrede koje mogu biti nanijete jakim udarcem tupe
mehaničke sile, ili padom na čvrstu podlogu. Dana .... godine u ... časova je
hospitalizovan na hirurškom odjeljenju Opšte bolnice u B.ma, gdje je urađena
dijagnostika pregledom od više ljekara specijalista, a što se vidi iz
izvještaja ljekara specijaliste JZU Opšte bolnice B. br. ...od .... godine, u
potpisu dr M.B., koji je konstatovao nagnječne povrede u predjelu lica i
glave, kao i komocioni sindrom, odnosno potres mozga, gdje stoji i
kvalifiakcija teška tjelesna povreda. Izvještajem br. protokola ... od ....
godine, sa odjeljenja urgentne medicinske pomoći od strane dr M.M.,
konstatovane su naznačene povrede: nagnječna povreda glave i komocioni sindrom
– potres mozga. Izveštajem ljekara specijaliste interne medicine ambulante za
neurologiju br. protokola ... od .... godine od neurologa M.M., konstatuje se
da se radi o nagnječnim povredama glave i potresu mozga, gdje neurolog navodi
da se lice nalazi u konfuznom stanju, da je dezorjentisan, ne rekonstruiše
događaje, da je prisutno krvarenje iz nosa, da ima trome reakcije na
svjetlost, a što sve čini da je neurološkim pregledom utvrđeno i verifikovano
da se radi o potresu mozga, pa je propisana antiedematozna terapija uz
analgetike i drugu nadoknadu tečnosti venskim putem. Iz izveštaja ORL
ambulante br. protokola ... od .... godine, je konstatovan prelom zigomatične
kosti sa desne strane. U otpusnoj liste od .... godine br. ...konstatovane su
povrede: potres mozga, traumatske povrede glave u potiljačnoj regiji i prelom
frontalnog dijela gornje vilice sa desne strane. U potiljačnom dijelu je
zvezdasta rana ... x ... x ... cm, gdje su urađeni šavovi, a konstatuje se
krvarenje iz nosa i lica. Iz otpusne liste ORL br. ... od .... godine, se
konstatuje da je urađena repozicija polomljene kosti. Smatra da je potres
mozga, odnosno komocioni sindrom, teška tjelesna povreda, iako je u momentu
zbrinjavanja u bolnici pregledan od strane hirurga, a ne neurologa, ali smatra
da je hirurg dr M.B., sa velikim radnim iskustvom, sposoban da prepozna i
procijeni u kakvom je stanju povrijeđeni bio u momentu pregleda i u cjelosti
je prihvatio njegovu kvalifikaciju povreda, jer je silina udara svakako
izazvala teži poremećaj svijesti i amneziju u dužem trajanju, zato i istu
povredu kvalifikuje kao tešku tjelesnu povredu. Nije saglasan sa mišljenjem dr
I.Z.da se radi o lakoj tjelesnoj povredi. Sud je imajući u vidu navedeno i
odbranu okrivljenog da nije sporio da je potres mozga koji je oštećeni
konkrenom prilikom zadobio teška tjelesna povreda, prihvatio nalaz i mišljenje
istog vještaka, cijeneći ga kao objektivan i dat po pravilima struke i nauke,
a na osnovu medicinske dokumentacije koja predstavlja objektivni pokazatelj o
vrsti i lokaciji povreda kod oštećenog prilikom pregleda neposredno nakon
kritičnih dešavanja.
Sud je cijenio iskaz vještaka dr I.Z.da je potres mozga koji je oštećeni
kritičnom prilikom zadobio laka tjelesna povreda, ali isti nije prihvatio jer
je obezvrijeđen nalazom i mišljenjem dr K.H.da se radi o teškoj tjelesnoj
povredi, a koji je sud u potpunosti prihvatio, a i sam okrivljeni nije sporio
da je potres mozga koji je oštećeni kritičnom prilikom zadobio teška tjelesna
povreda.
Dakle, imajući u vidu sve izvedene dokaze i odbranu okrivljenog, sud je
utvrdio činjenično stanje – kritičnog dana i vremena ispred kafane „P.“, nakon
raspravljanja i nakon razmjene udaraca šakama između oštećenog B.S. i
okrivljenog Č.M., okrivljeni je oštećenog udario stisnutom pesnicom u predjelu
glave, od kojeg udarca je oštećeni B.S. pao na asfaltnu podlogu, kojom
prilikom je zadobio teške tjelesne povrede.
Postupajući na navedeni način – udarajući stisnutom pesnicom oštećenog u
predjelu glave, od kojeg udarca je oštećeni pao na asfaltnu podlogu, nanijevši
mu povrede u vidu potresa mozga, preloma frontalnog dijela gornje vilice sa
desne strane, a koje povrede se pojedinačno kvalifikuju kao teške tjelesne
povrede i razderotine zvezdastog oblika veličine ... x ... x ... cm u
potiljačnom dijelu, okrivljeni je u svojim radnjama ostvario elemente
krivičnog djela stavljenog mu na teret javnom optužbom. Okrivljeni je krivično
djelo izvršio sa umišljajem, jer je bio svjestan da usled takvog postupanja
može nastupiti povreda kod oštećenog, ali je djelo htio i pristao da mu nanese
povrede i za isto je kriv.
Za krivično djelo teška tjelesna povreda iz čl. 151 st. 1 Krivičnog zakonika
predviđena je kazna zatvora od 6 mjeseci do 5 godina.
Prilikom odlučivanja o vrsti i visini kazne, sud je cijenio sve okolnosti iz
čl. 42 Krivičnog zakonika, koje se odnose na odmjeravanje kazne, pa je na
strani okrivljenog od olakšavajućih okolnosti našao: da se radi o mladoj
osobi, licu koje u vrijeme izvršenja krvičnog djela nije imalo 20 godina, da
nije osuđivan što ukazuje da nije sklon vršenju krivičnih djela, da je izrazio
kajanje po mišljenju suda iskreno, s tim što je sud posebao cijenio kao
olakšavajuću okolnost cijenio odnos okrivljenog prema žrtvi krivičnog djela –
oštećenom, da je okrivljeni odmah nakon povređivanja oštećenom pružio pomoć,
da je sa istim pošao do bolnice kolima hitne pomoći, pa u nedostatku
otežavajućih okolnosti, sud je mišljenja da sve olakšavajuće okolnosti na
strani okrivljenog predstavljaju osobito olakšavajuće okolnosti koje mogu
dovesti do ublažavanja zakonom propisane kazne, te je ocijenio da će se i sa
ublaženom kaznom od tri mjeseca zatvora u odnosu na zakonom propisanu postići
svrha kažnjavanja i na taj način ostvariti ciljevi specijalne i generalne
prevencije iz čl. 32 Krivčnog zakonika, te da će ista po ocjeni suda uticati
na okrivljenog da ubuduće ne vrši ova i slična krivična djela.
Odluka o paušalu donijeta je na osnovu odredbe čl. 229 st. 2 Zakonika o
krivičnom postupku, pri čemu je sud cijenio složenost i trajanje krivičnog
postupka, te imovinske prilike okrivljenog, a troškovi krivičnog postupka se
odnose na ime troškova isplaćenih za vještačenje vještacima medicinske struke
dr K.H.u iznosu od ...€, dr T.J.u iznosu od ...€ i dr I.Z.u iznosu od ...€,
što sve skupa iznosi ...€, s tim što je sud mišljenja da oštećenom ne
pripadaju troškovi postupka za angažovanje punomoćnika, te da iste treba da
snosi sam oštećeni u smislu čl. 231 ZKP-a, s obzirom da između oštećenog i
njegovog punomoćnika u slučaju kada se radi o izabranom punomoćniku postoji
određeni ugovoreni odnos i zastupano lice je dužno da snosi troškove takve
odbrane, odnosno zastupanja. Kako je oštećeni angažovao adv. D.P., to je na
osnovu čl. 231 ZKP-a dužan da snosi troškove zastupanja. Ovakav stav je zauzeo
Viši sud u Bijelom Polju, svojom presudom Kž.br. 883/12 od 20.12.2012. godine.
Oštećeni je, shodno čl. 239 st. 2 ZKP CG, upućen na parnični postupak, radi
ostvarivanja imovinsko-pravnog zahtjeva.
Iz iznijetog je odlučeno kao u izreci presude, a shodno čl. 374 ZKP CG.
OSNOVNI SUD U BERANAMA
Dana 20.03.2013. godine
Zapisničar, S U D I J A,
Mirosava Lekić Aleksandar Ćulafić
PRAVNA POUKA:
Protiv ove presude nezadovoljna stranka
ima pravo žalbe u roku od 8 (osam) dana
od dana prijema presude, preko ovog suda za
Viši sud u Bijelom Polju.