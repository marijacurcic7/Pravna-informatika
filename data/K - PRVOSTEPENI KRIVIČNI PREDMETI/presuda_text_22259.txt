K.br.202/12
U IME CRNE GORE
OSNOVNI SUD U Beranama, po sudiji pojedincu Milovanu Spasoviću, uz učešće
namještenika suda Momirke Fatić kao zapisničara, u krivičnom predmetu protiv
okrivljenog Š.M., iz B., zbog krivičnog djela laka tjelesna povreda iz
čl.152.st.2. u vezi st.1. Krivičnog zakonika, po optužnom predlogu Osnovnog
državnog tužilaštva u Berasnama Kt.br. 118/2012 od 20.novembra 2012.godine,
nakon održanog glavnog i javnog pretresa, u prisustvu Zamjenika Osnovnog
državnog tužioca u Beranama Jadranke Mićović, okrivljenog Š.M. i oštećenog
K.M., donio je i javno objavio u prisustvu stranaka, dana 19.02.2013. godine,
P R E S U D U
Okrivljeni Š.M, JMBG ..., od oca F.i majke H., rođene A., rođen ...godine, u
B.ma, sa prebivalištem u Ul."V.K." ..., opština B., pismen, nezaposlen,
neoženjen, državljanin Crne Gore, srednjeg imovnog stanja, neosuđivan.
K r i v j e
Što je:
Dana ....godine, oko ...časova, u Ul."V.V." u B., lako tjelesno povrijedio
oštećenog K.M., na način što ga je metalnom palicom na razvlačenje, crne boje,
sredstvom podobnim da tijelo teško povrijedi i zdravlje teško naruši, dva puta
udario u predjelu tijela-ruku nanijevši mu povrede u vidu: krvnog podliva u
krajnjem dijelu lijeve podlaktice sa spoljne strane, veličine ...x...cm i
krvnog podliva desne podlaktice sa spoljne strane , veličine ...x...cm, sa
oguljotinom kože u centru krvnog podliva.
-Čime je izvršio krivično djelo laka tjelesna povreda iz čl.152. st.2. u vezi st.1. Krivičnog zakonika. 
- Pa mu sud za izvršeno krivično djelo na osnovu navedenog zakonskog propisa,
te primjenom čl. 32, 36, 42, 52, 53 i 54 KZ, kao i primjenom člana 374. ZKP-a,
I z r i č e :
USLOVNU OSUDU
Kojom mu utvrđuje kaznu zatvora u trajanju od 3 /tri/ mjeseca i istovremeno
određuje da se ista neće izvršiti ako okrivljeni za vrijeme od 1 /jedne/
godine od dana pravosnažnosti presude ne učini novo krivično djelo.
Okrivljeni se obavezuje da u korist budžeta Crne Gore plati troškove krivičnog
postupka u iznosu od ...,00 /.../ eura, kao i da na ime paušala plati iznos od
...,00 /.../ eura, u roku od 15 dana po pravosnažnosti presude pod prijetnjom
prinudnog izvršenja.
Imovinsko pravnog zahtjeva za naknadu štete nije bilo.
O b r a z l o ž e nj e
Osnovno državno tužilaštvo u Beranama je optužnim predlogom Kt.br.2118/2012 od
20.novembra 2012 godine, optužilo Š.M., iz B., da je izvršio krivično djelo
laka tjelesna povreda iz čl.152.st.2. u vezi st.1. Krivičnog zakonika Crne
Gore.
Na glavnom pretresu od 19.02.2013. godine, Zamjenik ODT-a u Beranama, Jadranka
Mićović, u završnoj riječi je izjavila, da ostaje pri optužnom predlogu
Kt.br.118/2012 od 20.novembra 2012.godine, jer je teza optužbe u potpunosti
dokazana. Naime, da iskaz svjedoka-oštećenog K.M. ne treba ni dovoditi u
sumnju jer je u cjelosti potvrđen kako medicinskom dokumentacijom, tako i
nalazom i mišljenjem stalnog sudskog vještaka medicinske struke dr. M.B., o
sredstvu i načinu nanošenja povreda, pa kako se radi o okrivljenom koji do
sada nije osuđivan, pa je predložila sudu da ga osudi na novčanu kaznu u
iznosu od 1.200,00 eura.
Izjašnjavajući se o optužnom predlogu ODT-a u B.ma, okrivljeni Š.M.,  je na
glavnom pretresu od 12.02.2013.godine, ponovio navode date odbrane sa
zapisnika sa glavnog pretresa od 19.12.2012.godine i sa sapisnika sačinjenog
pred ODT-om u Beranama, gdje je naveo,da se dana ....godine, negdje oko
...časova, nalazio u Ul."V.V." ispred svoje kuće sa pmv nepoznate marke i
boje, naišao je K.M.i zaustavio isto, iz istog izašao, stao ispred njega
govoreći mu "Nemoj da misliš da se ja plašim tebe, ako imaš nešto dođi da
riješimo ja i ti" i da misli da mu je te riječi K.M. uputio iz razloga što je
pričao neke priče o njemu. Nakon toga je okrenuno glavu i nije htio da ga
pozdravi. Naveo je, da ga je K.M. zvao da uđe u vozilo i na fer tuču, ali da
to nije prihvatio, jer mu je naišao otac F. koji je kazao K.M."Zašto
provociraš dijete", i posle tih izgovorenih riječi od strane oca, F., K.M. je
počeo da viče i istom kazao: "Neka se zahvali tebi, da nijesi tu ja bih ga
izlomio". Dalje je naveo, da je u tom trenutku dohvatio drvenu letvu, odnosno
metalnu i sa istom gađao K.M., ali da ga nije pogodio i da je tada K.M. počeo
da bježi, nakon čega se spotakao i pao prednjim dijelom tijela na bodljikavu
ogradu. Nakon toga je dohvatio drugu letvu na kojoj je stajala četka za
krečenje, kao i na prvoj i ponovo gađao K.M., ali ga ni tada nije pogodio,
nakon čega je K.M. pobjegao kod komšije. Istakao je, da se kritične prilike
svađao sa K.M. i da se u svađi dva puta mašio metalne letve, na kojoj je
stajao valjak za krečenje i da ga sa istom nije pogodio, već da je isti pao na
bodljikavu ogradu čitavom prednjom stranom tijela, odnosno licem. U završnoj
riječi je izjavio, da se kaje što je izvršio krivično djelo, da se desilo kako
se desilo i obzirom da se sa oštećenim pomirio i da mu se izvinio, te da mu je
prvi put da se pojavljuje pred sudom, kao i da do sada nije kažnjavan i moli
sud da ga što blaže kazni.
Radi pravilnog i zakonitog presuđenja ove krivične stvari sud je na glavnom
pretresu u dokaznom postupku izveo sledeće dokaze: saslušao svjedoka-oštećenog
K.M., saslušao svjedoke M.S., S.I.i S.F., pročitao izvještaj ljekara
specijaliste JZU ošte bolnice B. br.... od ....godine, pročitao nalaz i
mišljenje stalnog sudskog vještaka medicinske struke Dr.M.B. datog na
zapisniku pred ODT-om u Beranama dana ....godine i pročitao izvod iz kaznene
evidencije za okrivljenog.
Nakon sprovedenog dokaznog postupka cijeneći navode optužbe, odbranu
okrivljenog, te izvedene pobrojane dokaze, cijeneći ih u smislu čl.16. i 370.
ZKP-a, a dovodeći ih u vezu jedne sa drugim, sud je stao na stanovište da su
činjenice iz činjeničnog opisa izreke presude u svemu dokazane da je
okrivljeni Š.M. izvršio krivično djelo laka tjelesna povreda iz čl.152. st.2.u
vezi st.1.Krivičnog zakonika, pa ga je oglasio krivim i krivično odgovornim
jer nije bilo osnova koji bi isključivali postojanje krivičnog djela i krivice
okrivljenog. Pritom, sud je cijenio priznanje okrivljenog, koje je dato u
završnoj riječi, a koje je jasno, potpuno i u skladu je sa ostalim izvedenim
dokazima tokom postupka. Sud nije prihvatio odbranu okrivljenog da mu kritične
prilike nije nanio povrede, jer ista nije u skladu sa ostalim izvedenim
dokazima, prvenstveno sa medicinskom dokumentacijom za oštećenog, te nalazom i
mišljenjem vještaka medicinske struke dr. M. B..
Uvidom u medicinsku dokumentaciju, izvještaj ljekara specijaliste JZU Opšte
bolnice B. br.... od ....godine, te nalaza i mišljenja stalnog sudskog
vještaka medicinske struke Dr.M. B. datog na zapisniku pred ODT-om u Beranama
dana ....godine, je utvrđeno da je oštećeni K.M. zadobio sledeće povrede: u
krajnjem dijelu lijeve podlaktice sa spoljne strane krvni podliv promjera
...x...cm i krvni podliv desne podlaktice sa spoljne strane promjera ...x...cm
sa oguljotinom kože u centru krvnog podliva. Takođe je utvrđeno da su sve
navedene povrede nanesene tupom mehaničkom silom , tolike jačine da su
izazvale krvni podliv mekih tkiva i da na osnovu lokalizacije povreda može se
sa sigurnošću reći da su pomenuti krvni podlivi obje podlaktice tzv.odrambeni
krvni podlivi kada zamahnuta sila ide prema osobi, a ona podmeće ruke da bi se
odbranila od udarca i da se gore pomenute povrede kvalifikuju kao lake
tjelesne povrede.
Iz iskaza svjedoka-oštećenog K.M., je utvrđeno, da se dana ....godine, oko
...časova, nalazio ispred kuće I. S., u Ul."V.V." u B. i dok je stajao ispred
Isadove kuće, naišao je Š.M. sa svojim ocem F. i obratio mu se riječima "Nemoj
više nikada da me zaustavljaš", u kom trenutku mu nije bilo jasno, jer ga nije
ni zaustavljao, već je Š.M. stao ispred njega zajedno sa svojim ocem i samo
što je izgovorio navedene riječi, iz džepa je izvadio metalnu palicu na
razvlačenje, crne boje i sa istom pokušao da ga udari u predjelu glave. Kako
bi odbio udarac u predjelu glave je postavio prvo lijevu ruku, po kojoj ga je
Š.M. udario, nakon čega je ponovo pokušao da ga udari u predjelu glave, pa je
postavio desnu ruku, te ga je palicom udario po desnoj ruci. Istakao je da je
nakon toga Š.M ponovo pokušao da ga udari u predjelu glave sa istom palicom i
tada su ga njegov otac, F. i M.S. odgurali od njega. Dodao je da su očevidci
događaja bili otac okrivljenog i S. M. i da nije udario ni u kakvu ogradu, jer
tu nije ni bilo ograde.
Sud je u potpunosti prihvatio iskaz svjedoka oštećenog K.M., jer je u skladu
sa ostalim dokazima izvedenim tokom postupka, prvenstveno sa nalazom i
mišljenjem vještaka medicinske struke dr. M. B., kao i izvještajem ljekara
specijaliste JZU Opšte bolnice u B. br. ... od ....godine, iz kojih je
utvrđeno da je oštećeni K. M., predmetnog događaja zadobio povrede, za koje se
na osnovu lokalizacije povreda može se sa sigurnošću reći da su pomenuti krvni
podlivi obje podlaktice tzv.odrambeni krvni podlivi kada zamahnuta sila ide
prema osobi, a ona podmeće ruke da bi se odbranila od udarca.
Iz iskaza svjedoka M.S., je utvrđeno, da je komšija sa Š.M. i da istog
poznaje, kao i K.M.. Dana ....godine vidio je da su se Š.M i K.M. nešto
sporečkali, posvađali u ul."V.V." i da ga to uopšte nije interesovalo, već je
nastavio svojim putem i nije vidio da je niko nekog udario. Istakao je da ga
uopšte ne interesuje ko će sa kim da se svađa, pa se nije zadržavao, već je
nastavio svojim putem.
Iz iskaza svjedoka S. I., je utvrđeno, da je komšija sa okrivljenin Š.M., a da
mu je oštećeni dobar prijatelj. Dana ....godine, u jutarnjim časovima pošao je
u ćevabdžinicu kod K.M. i kazao mu da mu se jedna šivaća mašina koju je kupio
kod zeta K.M. pokvarila i ujedno ga pitao da li može da dođe da mu to popravi
i isti mu je kazao da će doći. U popodnevnim časovima, negdje oko ... časova
pozvao ga je i isti je došao, mašinu mu popravio i otišao ka svojoj kući, gdje
se K.M. zadžao nekih ... minuta do sat vremena. Dalje je navei, da je otišao u
drugom pravcu kako bi pošao do limarske radnje R. M.. Kasnije je saznao i čuo
da su se Š.M. i K.M. posvađali. Ističe da nije ništa vidio, već je čuo i da je
njegova kuća udaljena od kuće Š.M. negdje oko ... m, a možda i malo više.
Sud je cijenio iskaze svjedoka M.S. i S.I. i iste prihvatio u dijelu da je
kritične prilike došlo do svađe između okrivljenog i oštećenog.
Iz iskaza svjedoka S.F., se vidi, da je bio prisutan kada je predmetnog dana u
njihovo dvorište došao oštećeni M. K. kada je počeo da se svadja sa njegovim
sinom M. Š. i to verbalno. Jednog momenta mu je kazao da podju na brdo J., da
odmjere snage. Tada je njegov sin Š.M., pošto su toga dana krečili, uzeo
džoger i krenuo u pravcu oštećenog, koji je počeo da se udaljava i gadjao ga
tim džogerom. Dalje je naveo, da je K. M., da bi izbjegao džoger, skočio na
jednu ogradu koja je imala metalne šiljke i da predpostavlja da se na toj
ogradi povrijedio. Ističe da Š.M. nije metalnom palicom udario K.M. ni jednom
i da je nakon toga saznao da su njih dvojica predhodnog dana imali neku
svadju, te da je K.M. molio da ode ka svojoj kuće, jer je stariji, a svog sina
Š.M. odvukao put njihove kuće. Ističe, da je bio prisutan i S. M., koji se
nalazio kod svoje kuće, udaljen od mjesta dogadjaja ... - ... metara. Takođe
je istakao da Š.M. nije pogodio K.M. džogerom, a da je džoger pao u avliju
K.M., jer se njihove kuće nalaze jedna do druge. Zamolio je da se njegov sin
Š.M i K.M. pomire, jer su komšije i njihove porodice su u prijateljskim
odnosima.
Sud nije prihvatio iskaz svjedoka F. Š., jer je isti sračunat na izbjegavanje
krivične odgovornosti okrivljenog, a isti i nije u skladu sa ostalim izvedenim
dokazima tokom postupka naročito sa iskazom oštećenog, kao i nalazom i
mišljenjem vještak medicinske struke dr. M. B..
Pravnom analizom naprijed utvrđenog činjeničnog stanja sud je našao da su se u
opisanim radnjama okrivljenog Š.M., stekla sva bitna obilježja bića krivičnog
djela laka tjelesna povreda iz čl.152. st.2.u vezi st.1. Krivičnog zakonika
Crne Gore. Naime, svim izvedenim dokazima tokom postupka je utvrđeno da je
okrivljeni dana ....godine, oko ...časova, u Ul."V.V." u B., lako tjelesno
povrijedio oštećenog K.M., na način što ga je metalnom palicom na razvlačenje,
crne boje, sredstvom podobnim da tijelo teško povrijedi i zdravlje teško
naruši, dva puta udario u predjelu tijela-ruku nanijevši mu povrede u vidu:
krvnog podliva u krajnjem dijelu lijeve podlaktice sa spoljne strane, veličine
...x...cm i krvnog podliva desne podlaktice sa spoljne strane , veličine
...x...cm, sa oguljotinom kože u centru krvnog podliva, a što je utvrđeno kako
iz iskaza svjedoka-oštećenog koji je detaljno opisao predmetni događaj, a čiji
iskaz je sud u potpunosti prihvatio, jer je u skladu sa ostalim izvedenim
dokazima, prvenstveno sa medicinskom dokumentacijom, kao i sa nalazom i
mišljenjem vještaka medicinske struke dr.M. B., a koji nalaz nije osporen
odbranom okrivljenog tokom postuka, niti ostalim izvedenim dokazima. Djelujući
na opisani način okrivljeni je postupao sa umišljajem, svjestan da svojom
radnjom vrši krivično djelo, tj. da udarcem metalnom palicom, sredstvom
podobnim da se tijelo teško povrijedi i zdravlje teško naruši, može nanijeti
povrede oštećenom, što se u konkretnom slučaju i desilo, pa je i pored takve
svijesti htio postizanje zabranjene posledice.
Prilikom odlučivanja o izboru, vrste i visine krivične sankcije koju u
konkretnom slučaju treba primijeniti prema okrivljenom Š.M. za naprijed
navedeno krivično djelo sud je imao u vidu sve okolnosti u smislu čl.42. KZ
CG. Tako je od olakšavajućih okolnosti na strani okrivljenog sud cijenio i
uzeo u obzir da je nezaposlen, neoženjen, da nije osuđivan, a što je utvrđeno
na osnovu izvoda iz KE evidencije, kao i to da se oštećeni nije pridružio
krivičnom gonjenju, niti je postavio imovinsko-pravni zahtjev, te i da su
jedan drugom pružili ruku pomirenja, dok otežavajućih okolnosti na strani
okrivljenog nije bilo, pa mu je sud na osnovu čl.53. i 54. KZ CG, utvrdio
kaznu zatvora u trajanju od 3 /tri/ mjeseca i istovremeno odredio da se ista
neće izvršiti ako okrivljeni za vrijeme od 1 /jedne/ godine, od dana
pravosnažnosti presude ne učini novo krivično djelo. Imajući posebno u vidu
činjenicu da bi izricanje efektivne zatvorske kazne negativno uticalo na
njegov život, sud je uvjerenja da će se uslovnom osudom kao mjerom upozorenja
u okviru opšte svrhe izricanja krivičnih sankcija predviđenih čl.4. st.2. KZ
CG, postići svrha uslovne osude iz čl.52. istog Zakona, jer se osnovano može
očekivati da će i uslovna osuda, kao mjera upozorenja uz prijetnju kaznom,
dovoljno uticati na okrivljenog, da više ne čini krivična djela.
Odluka o troškovima krivičnog postupka u iznosu od ...,00 (...) eura,
zasnovana je na odrebi čl. 229. st.1. ZKP-a i predstavlja izdatke koje je sud
imao za naknadu i nagradu vještaku medicinske struke, dok je paušalni iznos u
iznosu od ...,00 eura, odmjeren s obzirom na trajanje i složenost krivičnog
postupka, te imovnog stanja okrivljenog na osnovu čl. 226. st.3. ZKP-a.
Imovinsko pravnog zahtjeva za naknadu štete nije bilo.
S iznijetih razloga odlučeno je kao u izreci presude.
OSNOVNI SUD U BERANAMA,
Dana, 19.02.2013.godine
Zapisničar, S U D I J A,
Momirka Fatić MILOVAN SPASOVIĆ
PRAVNA POUKA:
Protiv ove presude može se izjaviti žalba
Višem sudu u Bijelom Polju,u roku od 8
/ osam /dana od dana prijema pismenog
otpravka, a preko ovog suda.