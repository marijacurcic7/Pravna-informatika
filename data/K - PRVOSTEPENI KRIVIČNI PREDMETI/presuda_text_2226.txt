K.br. 329/09 
                                **U IME NARODA**


        **OSNOVNI SUD U KOLAŠINU** , kao prvostepeni krivičnu, u vijeću sastavljenom od sudije Čepić Mirjane kao predsjednika vijeća i sudija porotnika T. M. i L. S. kao članova vijećau, uz učešće zapisničara Vrhovac Nade, u krivičnom predmetu protiv optuženog P. J. zbog krivičnog djela teško djelo protiv bezbijednosti javnog saobraćaja iz čl.348 st. 3 u vezi čl. 339 st. 3 u vezi st. 1 KZ  CG, postupajući po optužnici ODT – Kolašin Kt.br. 218/09 od 28.10.2009.godine, nakon održanog glavnog javnog pretresa, u prisustvu zastupnika optužnice ODT Vojislava Grujića, okrivljenog i njegovog branioca, donio je i javno objavio dana 31.05.2011.godine,



                         **P R E S U D U**


      **OKRIVLJENI:**

      **P. J.** , od oca R. i majke Z. rodjene L., rodjen ….godine u P., nastanjen u K., crnogorac, zaposlen završio za auto mehaničara, srednjeg imovnog stanja, do sada neosudjivan,


                         **K r i v   j e**

      Zato što je:

      Dana 11.06.2009.godine u Ul.R. M. u K., nepridržavajući se saobraćajnih propisa, ugrozio saobraćaj i doveo u opasnost život ljudi na način što je upravljao vozilom marke ,,P.B.,, reg.br. …. vlasništvo P. ,,G.,, iz P., protivno čl. 22 ZOBS-a na putevima, tako što krećući se Ul.R. M. iz pravca Ul.D. Dj. u pravcu Ulice M., a na prilazu raskrsnici sa ulicom G. A., otpočeo je radnju skretanja ulijevo, a da se prethodno nije uvjerio da to može učiniti bez opasnosti za druge učesnike u saobraćaju u trenutku kada je P. V. upravljajući motociklom marke ,,Salcano,, bez registarskih oznaka, krećući se u istom pravcu već bio započeo radnju preticanja usled čega je došlo do bočnog sudara bočne desne prednje strane motocikla i bočne lijeve središne strane Kombi vozila, kojom prilikom je P. V. zadobio teške tjelesne povrede u vidu nagnječine tijela, preloma II, III i IV kosti nožja desne noge, rane razderotine pete desne noge I isčašenje zgloba nožja i prstiju desnog stopala,

- čime je izvršio krivično djelo teško djelo protiv bezbijednosti javnog
saobraćaja iz čl. 348 st. 3 u vezi čl. 339 st. 3 u vezi st. 1 KZ CG.  
Pa mu sud primjenom citirane zakonske odredbe i čl. 52, 53 I 54 KZ te čl. 364
ZKP-a, I z r i č e –  
                         **USLOVNU OSUDU**

      Kojom okrivljenom utvrdjuje kaznu zatvora u trajanju od 6 /šest/ mjeseci i istovremeno odredjuje da se ista neće izvršiti ukoliko okrivljeni u roku od 1 /jedne/ godine ne počini novo krivično djelo.

      **OBAVEZUJE SE** okrivljeni da na ime troškova krivičnog postupka uplati iznos od 308,00 €ura, te da naime sudskog paušala uplati iznos od 30,00 €ura prednje u roku od 15 dana od dana pravosnažnosti presude, pod prijetnjom prinudnog sudskog izvršenja na žiro račun br. 832-196-94 koji se vodi na ime Osnovnog suda – Kolašin.


                         **O b r a z l o ž e nj e**


      ODT iz Kolašina svojom optužnicom Kt.br. 218/09 od 28.10.2009.godine stavio je na teret optuženom P. J. da je počinio krivično djelo  teško djelo protiv bezbijednosti javnog saobraćaja iz čl. 348 st. 3 u vezi čl. 339 st. 3 u vezi st. 1 KZ CG. ODT ostao je pri podignutoj optužnici do kraja glavnog pretresa precizirajući činjenični opis djela,  kako je opisano izrekom presude, te predlažući konačno da sud okrivljenog oglasi krivim I osudi po Zakonu.

      Okrivljeni je prisustvovao glavnom pretresu I u svojoj odbrani  u bitnom naveo da ne priznaje izvršenje krivičnog djela, da ne prihvata krivicu za isto, a da u cjelosti ostaje pri odbrani datoj na zapisnik sa gl. pretresa od 25.12.2009.godine I pretresa od 29.11.2010.godine, gdje je u bitnom naveo da se kritičnom prilikom kretao ulicom R. M., da je naišao na ležećeg policajca I prikočio, da se u neposrednoj blizini nalazi pješački prelaz pa je svoje vozilo gotovo zaustavio izmedju ležećeg policajca I pješačkog prelaza, aktivirajući tom prilikom lijevi žmigavac, dok je prelazio preko ležečeg policajca, obzirom da je imao namjeru da skrene ulijevo, pogledao je u retrovizor I nije vidio nikoga, nije primijetio motociklistu a obzirom da je kombi veliko vozilo nema uvijek dobru preglednost zbog svojih gabarita te je u jednom trenutku čuo samo udar u lijevu stranu I vidio da je motociklista udario u kombi.

U završnoj riječi branilac okrivljenog je istakao da tokom postupka nije
dokazano da je optuženi počinio krivično djelo koje mu se stavlja na teret,
njegova odbrana nije opovrgnuta već naprotiv potkrijepljena većinom provedenih
dokaza. Na iskazu oštećenog ne mogu se utvrdjivati odlučne činjenice, jer se
oštećeni ne sjeća ni da li je na kritičnom mjestu postojao pješački prelaz ili
bilo kakva saobraćajna signalizacija što govori o tome koliko je on uopšte
pratio saobraćajnu situaciju prije nezgode.  O pouzdanosti, pa I savjesnosti
oštećenog dovoljno govori činjenica da je kritičnom prilikom upravljao
motociklom koje nije registrovano I za čije upravljanje nije imao neophodnu
dozvolu. Očigledno je dakle da je oštećeni kršeći saobraćajne propise otpočeo
preticanje vozila koje se približavalo pješačkom prelazu odnosno koje prelazi
pješački prelaz a što je strogo zabranjeno saobraćajnim propisima. Nesumnjivo
je da je okrivljeni kritičnom prilikom otpočeo radnju skretanja ulijevo na
propisan način uz potrebnu opreznost blagovremeno obavjestivši ostale učesnike
u saobraćaju o svojoj namjeri I to uključivanjem pokazivača pravca. Optuženi
nije mogao predvidjeti nedozvoljene radnje oštećenog u vidu preticanja na
mjestu gdje je to zabranjeno. Mogućnost da je isključivo oštećeni svojim
radnjama uzrokovao predmetnu saobraćajnu nezgodu predvidio je kao jednu od
varijanti I vještak saobraćajne struke u svom nalazu, u situaciji postojanja
više varijanti kritičnog dogadjaja prihvata se ona koja je povoljnija za
okrivljenog.  Predložio je da sud okrivljenog oslobodi od optužbe jer nije
dokazano da je isti izvršio krivično djelo koje mu se stavlja na teret.
          Okrivljeni u završnoj riječi prihvata odbranu svog branioca, žali zbog posledica nezgode ali se ne osjeća krivim I odgovornim za djelo koje mu se stavlja na teret.
          U dokaznom postupku sud je pročitao zapisnik o uvidjaju Osnovnog suda u K. Kri.br. 77/09 od 11.06.2009.godine, sa skicom lica mjesta I foto elaboratom, izvršio uvid u izvještaj KC CG o prisustvu alkohola u krvi na ime P. J. I P. V., pročitao nalaz I mišljenje vještaka saobraćajne struke Č. M. od 3.07.2009.godine, te njegovo neposredno izjašnjenje na glavnom pretresu od 29.11.2010.godine. Pročitao nalaz I mišljenje vještaka medicinske struke B. dr B. od 7.09.2009.godine, pročitao izvod iz KE na ime okrivljenog izdat od strane Uprave policije – Ispostave K. br. 245/10-987/2 od 11.08.2010.godine, te pročitao iskaze svjedoka – oštećenog P. V. I svjedoka Dj. M..  
      Oštećeni **P. V.** u svom iskazu datom na glavnom pretresu od 31.01.2011 godine istakao je da se kritičnom prilikom kretao iza optuženog P. J. vozeći motocikl, ulicom R. M.. Kada je preduzeo radnju preticanja pogledao je u vozilo ispred sebe i nije primijetio da je optuženi dao žmigavac. Optuženi je skrenuo ulijevo i tom prilikom oštećeni udara u njegov kombi u lijevu stranu retrovizora. Nakon ovog udara oštećeni je pao, te ga je okrivljeni zajedno sa licima koja su se nalazila u kombiju odvezao do doma zdravlja. Vezano za započeto preticanje izjasnio se da je otpočeo preticanje, da je bio negdje na polovini kombija kada je ovaj započeo radnju skretanja i u tom trenutku udario je u   retrovizor.  Izjasnio se da nema položen ispit za upravljanje vozilom ,,A,, kategorije i da motor nije bio registrovan jer ga je kupio nekih 10 dana prije nezgode. Oštećeni se nije mogao sjetiti da li je na mjestu nezgode postojala horizontalna ili vertikalna signalizacija, sjeća se da je postojao ležeći policajac ali se nije mogao sjetiti da li je postojao pješački prelaz. Takodje se nije mogao sjetiti da li je optuženi preduzeo radnju kočenja ni koje je rastojanje bilo izmedju njega i kombija u trenutku kada je započeo preticanje, odnosno sjeća se da je bio dovoljno blizu obzirom da ga je kombi zakačio. Pridružuje se krivičnom gonjenju dok imovinsko pravni zahtjev nije istakao.

      Iz iskaza svjedoka   **Dj. M.** utvrdjeno je da se isti nalazio kritičnom prilikom na mjestu suvozača u vozilu kombi kojim je upravljao okrivljeni, da je u kombiju bilo još 7-8 radnika, ne sjeća se naziva ulice, ali se sjeća da je prije nego što je naišao na ležećeg policajca okrivljeni P. usporio i dao žmigavac, bukvalno je stao kako bi prešao preko ležećeg policajca. Odmah nakon ležećeg policajca nalazi se pješački prelaz. P. lagano prelazi preko ležećeg policajca, žmigavac radi i P. svojim vozilom otprilike jedan metar zalazi u suprotnu kolovoznu traku radi skretanja ulijevo. Svjedok se preciznije izjasnio da je polovina kombija bila na suprotnoj traci, dok je   drugi dio kombija bio na pješačkom prelazu. U tom trenutku čuo je udar u prednji dio kombija. Nije primijetio motociklistu prije neposrednog kontakta, već u momentu udara i tada je vidio o čemu se radi.  
      Iz zapisnika o uvidjaju Osnovnog suda u K. Kri.br. 77/09 utvrdjuje se da je lice mjesta ove nezgode u Ul. R. M. u K., da se nezgoda dogodila oko 10,40 časova, da su učesnici u nezgodi PMV marke ,,P. B., kojim je u trenutku nezgode upravljao Popović Jovan i motocikl marke ,,S.,, kojim je upravljao P. V.. Neposredno prije nezgode oba vozila kretala su se Ul. R. M. u pravcu Ul. M.. Lice mjesta je ulica namijenjena za dvosmjerni saobraćaj, gdje je kolovoz konstruktivno izveden u vidu pravog poteza puta, prekriven asfaltnim zastorom, podijeljen središnom isprekidanom linijom, širina kolovoza je 6,10 metara. Sa lijeve strane Ul. R. M. gledano u smjeru kretanja vozila nalazi se Ul. G. A.. Na licu mjesta postavljena je saobraćajna signalizacija n a kolovozu – obilježen pješački prelaz. U Ul. G. A. postavljen je znak STOP. Kolovoz je u vrijeme nezgode bio suv. Na licu mjesta kombi je pomjeren, a radi odvoženja povrijedjenog motocikliste. Dalje se zapisnikom konstatuje položaj motocikla, zona rasutog materijala te je konstatovano da je u ovoj nezgodi tjelesne povrede zadobio vozač motocikla P. V., koji je nakon ukazane ljekarske pomoći u Domu zdravlja upućen u KC CG.

      Iz izvještaja KC CG A br. 1034 od 23.06.2009.godine utvrdjeno je da je P. J. u vrijeme saobraćajne nezgode bio u trijeznom stanju.

      Iz izvještaja KC CG A br. 971 od 15.06.2009.godine utvrduje se da je P. V. u vrijeme saobraćajne nezgode bio u trijeznom stanju.  
      Iz nalaza i mišljenja vještaka saobraćajne struke Č. M. utvrdjuje se da je vozač motocikla upravljao motociklom dozvoljenom brzinom od oko 30 km/čas. Vozač kombi vozila na prilazu raskrsnici započeo je realizaciju lijevog skretanja i takvom promjenom pozicije kombi vozila na prilazu raskrsnici stvorena je bliska prepreka na putanji kojom je motocikl preticao kombi vozilo zbog čega je došlo do bočnog sudara bočnom desnom prednjom stranom motocikla I bočnom lijevom središnom stranom kombi vozila, od vrata do spoljnjeg lijevog retrovizora u fazi bočnog izmicanja kombi vozila ulijevo, u započetom lijevom skretanju kombi vozila na raskrsnici kada je motocikl vršio preticanje kombi vozila sa lijeve strane na prilazu raskrsnici na kolovoznoj traci namijenjenoj za vozila koja se kreću iz suprotnog smjera.          Vještak navodi da u situaciji da vozač kombija nije blagovremeno signalizirao namjeru lijevog skretanja, uključivanjem lijevog pokazivača pravca učinio je propust koji se smatra osnovnim razlogom za nastanak ove nezgode. U datim uslovima I opisanoj situaciji vozač motocikla upravljao je motociklom nedozvoljenom putanjom preticanja vozila koje prelazi pješački prelaz na prilazu raskrsnici čime bi učinio propust koji bi se smatrao jednim od razloga nezgode. U ovakvim uslovima kada kombi smanjuje brzinu postojali su razlozi da vozač motocikla zvučnim znakom signalizira vozaču kombi vozila da ima namjeru da izvrši preticanje propuštanjem da to učini vozač motocikla doprinio bi nastanku nezgode. Ako je vozač kombi vozila blagovremeno signalizirao namjenu lijevog skretanja na raskrsnici uključivanjem lijevog pokazivača pravca, preduzimanjem radnje lijevog skretanja vozila bočnim izmicanjem vozila sa desne na lijevu kolovoznu traku, u momentu kada je motocikl preticao kombi vozilo stvorio je blisku pokretnu prepreku na putanji kretanja motocikla lijevom kolovoznom trakom, što bi se u konkretnom slučaju smatralo jednim od razloga za nastanak nezgode.

      U svom neposrednom izjašnjenju datom na glavnom pretresu 29.11.2010.godine vještak M. Č. se izjasnio da je osnovni nalaz I mišljenje uradjen na osnovu podataka sadržanim u spisima predmeta. Naveo je da je brzina kretanja motocikla izračunata analitičkom metodom a brzina kombi vozila izračunata na osnovu eksperimentalnih podataka. Obzirom na činjenicu da na kolovozu nijesu bili vidljivi tragovi kočenja vještak se izjasnio da tragovi kočenja pneumatika su okolnost koja omogućava primjenu metoda izračunavanja brzine kretanja koja se neutrališe pri intezivnom kočenju. Kada tih tragova nema tada su na raspolaganju druge egzaktne metode utvrdjivanja ekvivalenata neutralnih energija koje su vozila posjedovala. Ovakve metodologije daju pouzdane rezultate sa opsegom odstupanja plus minut 5 posto. Izvršenom analizom I utvrdjivanjem mjesta kontakta vozila u odnosu na dužinu I širinu kolovoza I kontaktnih površina utvrdjuje se da je motocikl bio u preduzetom preticanju kombi vozila kada je vozač kombi vozila otpočeo  sa realizacijom lijevog skretanja na raskrsnici pa je upravo ta radnja vozača kombija propust koji se smatra osnovnim razlogom za nastanak ove saobraćajne nezgode. U okolnostima nepostavljenog saobraćajnog znaka zabrane preticanja vozila I obilježene uzdužne središne isprekidane linije preticanje je bilo dozvoljeno. Dalje je pojasnio da je pozicija ostvarenog kontakta vozila u dijelu obilježene isprekidane linije te je na samom mjestu ostvarenog kontakta preticanje bilo dozvoljeno.  Kako je riječ o radnji koja predstavlja najsloženiju fakultativnu radnju, I kako pretpostavlja potreban duži put I vrijeme to je za završetak ove radnje bio potreban put koji bi bio dovoljan da se završi ova radnja nesmetano. U konkretnom slučaju ovaj put je bio nedovoljan da se u sektoru obilježene isprekidane linije ova radnja završi. Mjesto kontakta utvrdjeno je na osnovu polja rasipanja tragova otpalih od motocikla I ostalih od vozača motocikla, te na osnovu vidljivih kontaktnih površina vozila, dinamike odbačaja ovih djelova I konačne pozicije zatečenog motocikla. U zbiru svih tragova odredjeno je mjesto kontakta kako je dato u nalazu odnosno odredjena je zona u kojoj je moglo biti mjesto kontakta. Vještak je pojasnio da ne bi došlo do presijecanja putanje kretanja motocikla, da vozač kombi vozila nije preuzeo bočno izmicanje vozila ulijevo, te samim tim ne bi bila stvorena konfliktna situacija, što znači da vozač kombija nije trebao otpočeti promjenu putanje izmicanjem ulijevo, jer je time iznenada I neočekivano promijenjena saobraćajna situacija I pretvorena u konfliktnu I opasnu. Da bi preduzeo radnju skretanja ulijevo potrebno je uključiti pokazivač pravca koji je po mišljenju vještaka samo prenos obavještenja drugim učesnicima u saobraćaju o namjeri kada se vozilo kao fizičko tijelo počne izmicati ulijevo, što je momenat započetog vršenja radnje, ali u tom momentu motocikl je već bio u putanji preticanja kombi vozila. Vještak se izjasnio I vezano za postojanje saobraćajnog znaka STOP koji je postavljen na prilazu raskrsnice iz U.G. A.. Ovaj znak odnosi se samo na vozila koja iz Ul.G. A. stupaju na raskrsnicu što znači da se ne odnosi na kretanje kombi vozila I motocikla. Istovremeno ovaj znak ima značenje da su vozila koja se kreću Ulicom R. M. sa pravom prvenstva u odnosu na vozila iz Ulice G. A.. Dalje navodi da je preticanje radnja koja pretpostavlja prolazak vozila koje vrši preticanje pored preticanog vozila većom brzinom od preticanog I zahtijeva uspostavljanje bezbijednog bočnog odstojanja vozila koje vrši preticanje u odnosu na preticano vozilo.  Širina bezbijednog počnog rastojanja izmedju preticanog I vozila koje pretiče zavisi od brzine kretanja pa u okolnostima kada se kombi vozilo kretalo iz pozicije zaustavljenog vozila dostižući brzinu od 21 km/čas a motocikl brzinom od 30 km to je minimalno bočno odstojanje moralo biti 0,50 metara.

      Iz nalaza I mišljenja vještaka medicinske struke utvrdjuje se da je oštećeni P. V. zadobio povredu stopala desne noge u vidu preloma tri kosti nožja, iščašenje zgloba nožja I prstiju ovog stopala te rana razderotina kože pete, nastali su prilikom pada I udara stopalom desne noge o, I na kakvu tvrdu djelimično neravnu podlogu a kao što je metalna ograda, metalni stub I slično, prikazani u  fotodokumentaciji sudskih spisa, te snažnijim djelovanjem sile ka pomenutoj podlozi. Prilikom nastajanja ove povrede stopalo je prstima snažno povlačeno ka naprijed I dolje u odnosu na udužnu os stopala. Povreda u vidu nagnječine tijela nastala je prilikom pada povrijedjenog na tvrdu I ravnu podlogu a kao što je asfalta I slična podloga, te osim nagnječine kože dublje strukture tijela ostale su nepovrijedjene. Ove su povrede nastale kratno vrijeme jedna za drugom, a povreda u vidu preloma tri kosti nožja je obična teška tjelesna povreda, te u   zbiru sa ostalim navedenim povredama ostaje I dalje obična teška tjelesna povreda.

      Iz izvoda iz KE izdatog na ime okrivljenog utvrdjuje se da isti do sada nije osudjivan.

        Cijeneći sve izvedene dokaze kako pojedinačno tako i u njihovom medjusobnom odnosu, sud je našao da su se u radnjama okrivljenog P. J., našli svi elementi bića krivičnog djela  teško djelo protiv bezbijednosti javnog saobraćaja iz čl. 348 st. 3 u vezi čl. 339 st. 3 u vezi st. 1 Krivičnog zakonika CG.            Naime, nesporno je da je isti dana 11.06.2009.godine u Ulici R. M. u K., nepridržavajući se saobraćajnih propisa, ugrozio saobraćaj i doveo u opasnost život ljudi na način što je upravljao vozilom marke ,,P. B.,, reg.br. PG... vlasništvo P. ,,G., iz P., protivno čl. 22 ZOBS-a na putevima, tako što krećući se Ulicom R. M. iz pravca Ulice D. Dj. u pravcu Ulice M., a na prilazu raskrsnici sa ulicom G. A., otpočeo je radnju skretanja ulijevo, a da se prethodno nije uvjerio da to može učiniti bez opasnosti za druge učesnike u saobraćaju u trenutku kada je P. V. upravljajući motociklom marke ,,S.,, bez registarskih oznaka, krećući se u istom pravcu već bio započeo radnju preticanja usled čega je došlo do bočnog sudara bočne desne prednje strane motocikla i bočne lijeve središne strane Kombi vozila, kojom prilikom je P. V. zadobio teške tjelesne povrede u vidu nagnječine tijela, preloma II, III i IV kosti nožja desne noge, rane razderotine pete desne noge I isčašenje zgloba nožja i prstiju desnog stopala.

      Ovakav zaključak suda proizilazi kako iz zapisnika o uvidjaju sa foto elaboratom i skicom lica mjesta tako i iz nalaza, odnosno neposrednog izjašnjenja vještaka saobraćajne struke Č. M. koji je konačno zaključio u svom neposrednom izjašnjenju datom na glavnom pretresu da je u konkretnom slučaju preticanje bilo dozvoljeno,  da se oštećeni kretao dozvoljenom brzinom od 30 km/čas, te da je pozicija ostvarenog kontakta izmedju vozila i motocikla u dijelu  obilježene isprekidane linije preticanje bilo dozvoljeno, te da je skretanjem ulijevo  vozilo kombi presjeklo putanju na kojoj se već nalazio motocikl, te  u konkretnom slučaju da vozač kombi vozila nije preduzeo bočno izmicanje vozila ulijevo ne bi došlo do konflikte situacije, odnosno da vozač nije smio otpočeti promjenu putanje kretanja jer je time iznenadno i neočekivano promijenjena saobraćajna situacija i pretvorena u konfliktnu i opasnu. U skladu sa ovakvim mišljenjem vještaka je i iskaz oštećenog koji navodi da je započeo radnju preticanja, u trenutku kada je okrivljeni skrenuo kombi vozilo ulijevo. Svjedok očevidac dogadjaja koji se nalazio na mjestu suvozača u kombiju  Dj.M. navodi da je vozač kombi vozila usporio i dao žmigavac prelazeći preko ležećeg policajca, kada skreće ulijevo, te da je već polovinom kombija bio prešao na lijevu stranu u trenutku ostvarenog kontakta sa motociklom. Ovaj svjedok nije se mogao izjasniti da li je motociklista preduzeo radnju preticanja, jer istog nije ni vidio Kod ovakvog činjeničnog stanja sud nije mogao prihvatiti iskaz ovog svjedoka, obzirom da nije zapazio ključnu činjenicu, a nije do ostvarenog kontakta ni primijetio motociklistu, pa samim tim sud uzima kao dokazanu činjenicu da je motociklista preduzeo radnju preticanja prije nego što je okrivljeni započeo radnju skretanja ulijevo.  Posledice ove saobraćajne nezgode ogledaju se u teškom tjelesnom povredjivanju oštećenog, a što je utvrdjeno kroz nalaz i mišljenje vještaka medicinske struke B. dr B. koji se decidno izjasnio o vrsti i težini tjelesnih povreda kod oštećenog, te mehanizmu nastanka istih.  Cijeneći posebno odbranu okrivljenog sud je našao da ista nije utemeljena na sprovedenim pismenim dokazima, kao i neposrednom izjašnjenju vještaka, bez obzira što se okrivljeni poziva na nesavjesnost vozača motocikla u smislu nepoloženog ispita za upravljanje motociklom kao i činjenice da je motocikl neregistrovan, obzirom da je riječ o  stvarima koje nijesu predmet ovog postupka. Kako u zapisniku stoji da je kolovoz podijeljen isprekidanom središnom linijom, očigledno je da je preticanje bilo dozvoljeno, tako da  je sud odbranu okrivljenog odbacio kao stračunatu na umanjenje odnosno izbjegavanje krivično pravne odgovornosti.

      Opredjeljujući se za krivičnu sankciju okrivljenog sud je cijenio sve okolnosti od značaja za individualizaciju iste, a tiču se ličnosti okrivljenog i djela stavljenog mu na teret pa je od olakšavajućih okolnosti na strani okrivljenog našao da isti do sada nije osudjivan, dok otežavajućih okolnosti nije bilo.  Kako je za ovo krivično djelo predvidjena kazna zatvora do četiri godine, sud je okrivljenom izrekao uslovnu osudu utvrdjujući kaznu zatvora u trajanju od šest mjeseci i istovremeno odredio rok od jedne godine kao rok provjere počinioca. Sud je nadalje mišljenja da će se prijetnjom kaznom dovoljno uticati na okrivljenog da ubuduće ne vrši krivična djela, te da je uslovljeni period od jedne godine dovoljno dug u cilju provjere počinioca.

      Kako je okrivljeni oglašen krivim, to ga je sud obavezao na plaćanje troškova krivičnog postupka u iznosu od 308,00 €ura, koji se odnose na naknadu za dati nalaz i mišljenje,  kao i neposredno izjašnjenje na glavnom pretresu vještaku saobraćajne struke M. Č. iznos od 231,00 €ura, te na ime naknade za dati nalaz i mišljenje vještaku B. dr B. iznos od 77,00 €ura, te obavezao okrivljenog na plaćanje sudskog paušala u iznosu od 30,00 €ura koji je srazmjeran dužini trajanja postupka i imovinskim prilikama okrivljenog prednje shodno čl. 202 u vezi čl. 199 ZKP-a.

      Sa svega naprijed iznijetog odlučeno je kao u izreci presude.



                                  **OSNOVNI SUD U KOLAŠINU,**

                                          Dana, 31.05.2011.godine. 
Zapisničar,                                                  Predsjednik
vijeća-sudija,
Vrhovac Nada s.r.                                          Mirjana Čepić
s.r. 
PRAVNA POUKA: Protiv ove presude dozvoljena je žalba Višem sudu – Bijelo
Polje i to u roku od 15 dana od dana prijema iste. Žalba se podnosi preko Ovog
suda. 