K. br. 553/12
U IME CRNE GORE
OSNOVNI SUD U Nikšiću, po sudiji Draganu Baboviću, uz učešće Stanke Krištof,
kao zapisničara, u krivičnom predmetu protiv okrivljenog A. V., iz Nikšića,
zbog krivičnog djela nasilje u porodici ili porodičnoj zajednici iz čl.220
st.1 KZ, odlučujući po Optužnom predlogu ODT-a Nikšić Kt.br 381/11 od
28.05.2012. godine, nakon održanog glavnog i javnog pretresa dana 21.01.2013
godine u prisustvu zastupnika ODT-a Nikšić I.I. i okrivljenog, donio je i
istog dana objavio
P R E S U D U
Okrivljeni
A. V., od oca A. i majke D., rođene S., rođen... u N., sa prebivalištem u
mjestu rođenja ul..., završio sss, nezaposlen, neoženjen, lošeg imovnog
stanja, ranije neosudjivan
K r i v j e
Zato što je:
Neutvrđenog dana krajem aprila mjeseca u svojoj porodičnoj kući , koja se
nalazi u ulici…, primjenom grubog nasilja , ugrozio tjelesni integritet svoje
majke A.D., na način što je oštećenu fizički napao , tako što je dva puta
udario otvorenom šakom u predjelu lica
-čime je izvršio krivično djelo nasilje u porodici ili u porodičnoj zajednici iz čl. 220 st.1 Krivičnog zakonika 
Pa mu Sud primjenom citiranih zakonskih odredbi te čl. 4, , 42, 52, 53 i 54
KZ, te čl. 229 i 374 ZKP-a, i z r i č e
USLOVNU OSUDU
Kojom mu prethodno utvrdjuje kaznu zatvora u trajanju od 2 (dva) mjeseca i
istovremeno odredjuje da se ova kazna neće izvršiti ukoliko okrivljeni u roku
od 1 (jedne) godine od dana pravosnažnosti presude ne izvrši novo krivično
djelo.
Troškovi krivičnog postupka padaju na teret budžetskih sredstava suda, shodno
čl.229.st.4. ZKP-a.
O b r a z l o ž e nj e
Optužnim predlogom ODT-a Nikšić Kt.br. 381/11 od 28.05.2012 godine, stavljeno
je okrivljenom na teret da je izvršio krivično djelo činjenično i pravno bliže
opisano u izreci presude.Zastupnik optužbe je ostala u cjelosti pri podnijetom
optužnom predlogu i u završnoj riječi predložila , da Sud okrivljenog oglasi
krivim i osudi po Zakonu.
Okrivljeni je u svojoj odbrani naveo da sa svojom majkom živi u porodičnoj
kući u ulici u N., sa kojom je uvijek imao korektne odnose. Kritične prilike,
tačnije krajem aprila 2011 godine pitao pitao je majku šta imaju za ručak, a
ona mu je odgovorila da nemaju ništa, pa su ga te riječi iznervirale , tako da
nije mogao da kontroliše sebe, pa je pitao zašto mu to ranije nije rekla , jer
joj svako jutro nabavlja hljeb , mlijeko i sve ostale namirnice. U tom nastupu
bijesa , a i zbog nekih ranijih porodičnih nesuglasica oko podjele imovine,
majku je udario otvorenom šakom u predjelu obraza, a ne zna da li je udario u
lijevi ili desni obraz. Misli da je udario samo jedanput , a kako je ona krhke
građe , od tog šamara je posrnula. Nakon toga , pozvao je svog brata koji živi
u B. te mu kazao šta se dogodilo , te da će da napušti kuću. Posle izvjesnog
vremena što je boravio u kafani, vratio se kući , te tamo zatekao svog brata
D., njegovu suprugu i njihovu majku, da bi u razgovoru sa bratom počeo neku
priču vezano za njihovu imovinu, što ga je dodatno iznerviralo , a i zbog
riječi koje mu je njegova majka D. rekla u svom tom razgovoru, pa je ponovo
ošamario jedanput, pred bratom i snahom, pa su oni majku poveli sa njima. U
završnoj riječi je istakao da se kaje što je počinio krivično djelo, da mu
veće kazne od te ne treba, te je molio sud da ga prilikom odmjeravanja kazne
što blaže kazni, kao i da ga oslobodi troškova postupka.
U dokaznom postupku pročitan je, pročitan je izvod iz KE na ime okrivljenog
izdat od UP PJ Nikšić od 19.06.2012. godine.
Svjedok oštećena A. D. je iskoristila svoje pravo iz čl.97 ZKP-a da nije dužna
svjedočiti budući da je majka okrivljenog.
Činjenično stanje izreke presude utvrđeno je provedenim dokazima. Okrivljeni u
bitnom priznaje izvršenje krivičnog djela stavljenog mu na teret, čije je
priznanje sud u potpunosti prihvatio kao potpuno i jasno, pa je nesumnjivo
utvrđeno da je okrivljeni neutvrđenog dana krajem aprila mjeseca u svojoj
porodičnoj kući , koja se nalazi u ulici …, primjenom grubog nasilja, ugrozio
tjelesni integritet svoje majke A.D., na način što je oštećenu fizički napao,
tako što je dva puta udario otvorenom šakom u predjelu lica , pri čemu je
postupao sa direktnim umišljajem, budući da je bio svjestan da nasilje vrši
prema članu svoje porodice, pa je to i htio, pa su se u njegovim radnjama
pored objektivnih stekli i subjektivni elementi bića krivičnog djela,
stavljenog mu na teret.
Prilikom izbora vrste i visine krivične sankcije, Sud je cijenio sve okolnosti
iz čl. 42 KZ CG, koje su od uticaja da kazna bude manja ili veća, pa je od
olakšavajućih okolnosti na strani okrivljenog uzeo je obzir priznanje
krivičnog djela, raniji neporočan život – neosudjivan, loše materijalne
prilike-nezaposlen, dok otežavajućih okolnosti nije bilo. Imajući uz navedeno
u vidu, Sud je mišljenja da, radi krivično – pravne zaštite, prema okrivljenom
nije nužno primijeniti kaznu, već da će se samim upozorenjem, uz prijetnju
kaznom kao u izreci presude i rokom provjeravanja od jedne godine, na
okrivljenog u dovoljnoj mjeri uticati da ubuduće ne vrši krivična djela, čime
će u potpunosti biti ostvarena svrha izricanja uslovne osude iz čl. 52 KZ , a
u okviru opšte svrhe izricanja krivičnih sankcija iz čl. 4 st. 2 KZ.
Odluku o troškovima krivičnog postupka sud je donio na osnovu čl.229.st.4.
ZKP-a, i okrivljenog oslobodio od plaćanja krivičnog postupka, jer se radi o
licu lošeg imovnog stanja, tako da bi po ocjeni suda plaćanje troškova
krivičnog postupka značajnije ugrozila egzistenciju okrivljenog.
Na osnovu navedenog, a u smislu čl. 374. ZKP-a , odlučeno je kao u izreci
presude.
OSNOVNI SUD U Nikšiću , dana, 21.01.2013. godine
ZAPISNIČAR, S U D I J A,
Stanka Krištof, s.r. Dragan Babović, s.r.
Za tačnost otpravki tvrdi i ovjerava službenik suda
PRAVNA POUKA: Protiv ove presude dozvoljena je žalba u roku od 8 dana od dana
prijema pismenog otpravka iste, Višem sudu u Podgorici, a preko ovog Suda.