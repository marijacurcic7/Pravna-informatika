CRNA GORA
OSNOVNI SUD U NIKŠIĆU
K. br. 731/2012
Dana 16.01.2013.godine
U IME CRNE GORE
OSNOVNI SUD U NIKŠIĆU, kao prvostepeni krivični, sudija pojedinac Djuričković
Igor, uz sudjelovanje namještenika Papović Budimirke kao zapisničara,
rješavajući u krivičnom predmetu okrivljenog R.V.a iz Nikšića, zbog krivičnog
djela kradja iz člana 239 stav 1 KZ, postupajući po optužnom predlogu ODT
Nikšić Kt.br. 302/10 od 11.07.2012. godine, nakon javnog glavnog pretresa
održanog dana 14.01.2013. godine, u prisustvu zamjenika ODT-a Dj.D. i
okrivljenog, donio je i dana 16.01.2013.godine javno objavio
P R E S U D U
Okrivljeni:
R.V., od oca R. i majke D. rodjene…, rodjen…. godine u N., sa prebivalištem u
N.–ul…, državljanin Crne Gore, po zanimanju penzioner, oženjen, otac troje
djece, lošeg imovnog stanja, ranije neosudjivan
K r i v j e
Što je:
U periodu od 15.11.2009. godine, do 15.02.2010. godine, u N., u porodičnoj
kući svog brata R.D. u ulici.., u kojoj je u navedenom periodu bio nastanjen,
u namjeri da sebi pribavi protivpravnu imovinsku korist, oduzeo 13.666 kw/h
električne energije u vrijednosti od 1.117,30 eura, vlasništvo
Elektrodistribucije Nikšić, na način što je navedenu kuću priključio na
napajanje električnom energijom direktno sa elektrodistributivne mreže kablom
presjeka 4x16 mm2, uslijed čega se nije registrovala potrošnja utrošene
električne energije
- čime je počinio krivično djelo kradja iz člana 239 stav 1 Krivičnog
zakonika,
- pa sud okrivljenom zbog izvršenja navedenog krivičnog djela primjenom
citiranih zakonskih odredbi, odredbi iz člana 4 stav 2, člana 42, 52, 53 i 54
KZ, kao i odredbi iz člana 226, 229 i člana 374 ZKP-a izriče
USLOVNU OSUDU
Sa kojom okrivljenom utvrđuje kaznu zatvora u trajanju od 60 (slovima:
šezdeset) dana i istovremeno određuje da se navedena kazna neće izvršiti
ukoliko okrivljeni u roku od jedne godine od dana pravosnažnosti presude ne
počini novo krivično djelo.
Obavezuje se okrivljeni da na ime troškova krivičnog postupka plati iznos od
74,00 € u roku od 15 dana od dana pravosnažnosti presude pod prijetnjom
prinudnog izvršenja na žiro-račun Osnovnog suda u Nikšiću broj 832-152-32 i da
dokaz o izvršenoj uplati dostavi sudu.
O b r a z l o ž e nj e
Osnovni državni tužilac u Nikšiću svojim optužnim predlogom Kt. br. 302/10 od
11.07.2012. godine, stavio je na teret okrivljenom R.V.u izvršenje krivičnog
djela kradja iz člana 239 stav 1 KZ, koje krivično djelo je činjenično opisano
u izreci presude. Zamjenik ODT-a Dj. D., koji je zastupao optužni akt na
glavnom pretresu, u svojoj završnoj riječi ostao je pri navodima podnijetog
optužnog akta i u konačnom predložio sudu da okrivljenog oglasi krivim i osudi
po zakonu.
Okrivljeni R.V. u svojoj odbrani datoj u prethodnom postupku i na glavnom
pretresu naveo je da je dugi niz godina sa svojom porodicom živio kao
podstanar i da je kako bi to okončao on negdje krajem 2009 godine, uselio u
djelimično izgradjenu kuću koja je vlasništvo njegovog brata D.a, a koja se
nalazi u naselju pod T. i pošto u toj kući nije bila priključena električna
energija, on je u prvo vrijeme nakon useljenja za napajenje svih uredja
potrebnih za funkcionisanje jednog domaćinstva, koristio električnu energiju
koju je preko produžnog kabla doveo od komšija, da bi početkom februara
mjeseca 2010. godine instalacije te kuće povezao direktno na niso naponsku
mrežu tako što je sa stuba prenosne mreže koji se nalazi ispred kuće izvršio
priključenje kuće kablom tako da se električna energija koja je potrošena u
kući od dana priključenja do dana 15.02.2010. godine kada su radnici
Elektrodistribucije Nikšić izvršili kontrolu nije registrovala. Takodje je
istakao da nevedenog datuma on nije bio prisutan u svojoj kući kada su radnici
Elektrodistribucije izvršili kontrolu elektroinstalacija u toj kući, a da je
bila prisutna njegova supruga koja je potpisala zapisnik o kontroli koji su
sačinili radnici Elektrodistribucije tom prilikom.
U svojoj završnoj riječi okrivljeni je, ostajući pri svom kazivanju, pitanje
svoje krivično pravne odgovornosti ostavio na ocjenu sudu
Sud je na glavnom pretresu u dokaznom postupku pročitao: zapisnik
Elektrodistribucije Nikšić o kontroli mjernog mjesta br. 0200829 od
15.02.2010. godine, na saglasan predlog stranaka pročitao iskaz svjedoka V. V.
i nalaz i mišljenje vještaka elektro struke G. I. date u prethodnom postupku i
pročitao izvod iz kaznene evidencije za okrivljenog dat od Uprave policije
Crne Gore PJ Nikšić, dok je sud na predlog zamjenika ODT-a Nikšić odustao od
saslušanja svjedoka Z. B., smatrajući da je provedenim dokazima i kazivanjem
okrivljenog u cjelosti utvrdjeno činjenično stanje, tako da bi saslušanje
imenovanog svjedoka vodilo bespotrebnom odugovlačenju predmetnog krivičnog
postupka.
Analizirajući provedene dokaze pojedinačno i u njihovoj međusobnoj
povezanosti, dovodeći ih u vezu sa navodima optužbe i kazivanjem okrivljenog,
sud je na nesumnjiv način utvrdio da je okrivljeni R.V. počinio krivično djelo
stavljeno mu na teret optužbom i istog oglasio krivim i krivično-pravno
odgovornim iz sljedećih razloga:
Svjedok V. V. u svom iskazu u bitnom uje naveo da je kao radnik
Elektrodistribucije Nikšić, sa kolegom Z. B., dana 15.02.2010. godine u
naselju pod T. izvršio kontrolu kuće u kojoj sa svojom porodicom stanuje
okrivljeni R.V., kojom kontrolom su utvrdili da je ta kuća koja je bila
novoizgradjena i tek useljena, sa svim uredjajima potrebnim za funkcionisanje
jednog domaćinstva, na nisko naponsku elektromrežu bila prikopčana direktno,
dakle bez mjerenja i da su o zatečenom stanju sačinili zapisnik koji je
potpisala supruga okrivljenog M.koju su prilikom te kontrole zatekli u kući.
Ovakvo kazivanje imenovanog svjedoka sud je prihvatio kao istinito jer je
potvrdjeno kazivanjem okrivljenog i uvidom u zapisnik Elektrodistribucije
Nikšić o kontroli mjernog mjesta br. 0200829 od 15.02.2010. godine, u kojem je
navedeno je da su radnici Elektrodistribucije Nikšić prilikom kontrole kuće R.
D., koja se nalazi u ulici .., ustanovila da je ta kuća direktno skopčana na
elektrodistributivnu mrežu kablom presjeka 4x16 mm2.
Nalazom i mišljenjem stalnog sudskog vještaka dipl.ing. G. I., koji nalaz i
mišljenje sud cijenio kao jasan stručan i objektivan jer je isti dat po
pravilima struke i na osnovu Pravilnika o snabdijevanju električnom energijom,
kao imperativnog propisa koji reguliše način obračuna neovlašćeno utrošene
električne energije, utvrdjeno je da je okrivljeni u periodu od 15.11.2009.
godine do 15.02.2011. godine neovlašćeno potrošio količinu od 13.666 kw/h
električne energije, čija je vrijednost na dan izvršenja krivičnog djela
iznosila 1.117,30 eura.
Na osnovu navedenih činjenjica utvrdjenih provedenim dokazima, imajući pri tom
u vidu kazivanje okrivljenog u dijelu u kojem je okrivljeni naveo da je on
izvršio priključenje električne energije u predmetnoj kući koja je vlasništvo
njegovog brata D., bez postavljanja brojila električne energije i nakon toga
sa porodicom uselio i živio u toj kući, sud je na nesumnjiv način utvrdio da
je okrivljeni R.V. u periodu od 15.11.2009. godine, do 15.02.2010. godine, u
N., u porodičnoj kući svog brata R. D. u ulici.., u kojoj je u navedenom
periodu bio nastanjen, u namjeri da sebi pribvi protivpravnu imovinsku korist,
oduzeo 13.666 kw/h električne energije u vrijednosti od 1.117,30 eura,
vlasništvo Elektrodistribucije Nikšić, na način što je navedenu kuću
priključio na napajanje električnom energijom direktno sa elektrodistributivne
mreže kablom presjeka 4x16 mm2, uslijed čega se nije registrovala potrošnja
utrošene električne energije, kojim radnjama je okrivljeni počinio krivično
djelo kradja iz člana 239 stav 1 Krivičnog Zakonika na način, u vrijeme i na
mjestu kako je to predstavljeno u izreci presude.
Prilikom ocjene subjektivnog odnosa prema izvršenom krivičnom djelu sud je
utvrdio da je okrivljeni prilikom izvršenja predmetnog krivičnog djela
postupao sa direktnim umišljajem, jer iz utvrdjenog činjeničnog stanja
proizilazi da je okrivljeni preduzimajući radnje bliže opisane u izreci
presude postupao sa očiglednom namjerom da na taj način za sebe pribavi
protivpravnu imovinsku korist prisvajajući tudju pokretnu stvar – električnu
energiju, odakle nedvosmisleno proizilazi da je okrivljeni prilikom izvršenja
predmetnog krivičnog djela bio svjestan istog i htio njegovo izvršenje.
Cijeneći odbranu okrivljenog sud je našao da je ista nelogična i usmjerena na
umanjenje krivično pravne odgovornosti u dijelu u kojem je okrivljeni naveo da
je instalacije predmetne kuće na nisko naponsku mrežu priključio direktno
kablom sa stuba početkom februara mjeseca 2010. godine, i da je na taj način
električnu energiju u svojoj kući koristio u kratkom vremenskom periodu,
odnosno do dana 15.02.2010. godine, kada su radnici Elektrodistribucije
izvršili kontrolu instalacija te kuće, a da je prije toga za napajanje elektro
uredjaja u svojoj kući koristio električnu energiju koje je produžnim kablom
doveo od komšija. Naime, po ocjeni suda nelogično je da je okrivljeni nakon
useljenja u predmetnu kuću koja je vlasništvo njegovog brata koristio
električnu energiju koju je produžnim kablom doveo od komšija, jer bi, s
obzirom da su po kazivanju svjedoka V.V. i samog okrivljenog u kući bili
instalirani svi oni uredjaji koji koriste električnu energiju neophodni za
normalno funkcionisanje jednog porodičnog domaćinstva, medju kojima su i
uredjaji koji su dosta veliki potrošači električne energije kao na primjer:
šporet, bojleri, uredjaji za grijanje stambenog prostora i slično, kao i oni
koji su manji potrošači električne energije kao na primjer: uredjaji za
osvjetljenje stambenog prostora, audio-video uredjaji i slično, korišćenje
električne energije za napajanje tih uredjaja sa produžnog kabla priključenog
na mrežu preko utičnice u nekoj od susjednih kuća očigledno nastupila opasnost
od havarije elektroinstalacija i uredjaja i nastupanja požara i u predmetnoj
kući i u kući od koje je na taj način okrivljeni dovodio električnu energiju
do predmetne kuće, koje okolnosti nedvosmisleno upućuju na zaključak da je
okrivljeni instalacije predmetne kuće koja je vlasništvo njegovog brata na
nisko naponsku mrežu priključio direktno kablom sa stuba prenosne mreže
neposredno prije nego što je sa porodicom uselio u tu kuću, dakle krajem 2009.
godine, kada je okrivljeni po sopstvenom kazivanju sa porodicom počeo da živi
u predmetnoj kući.
Prilikom donošenja odluke o krivičnoj sankciji okrivljenom sud je u smislu
člana 42 stav 1 KZ kao olakšavajuće okolnosti na strani okrivljenog našao
njegovo loše imovno stanje, porodične prilike-činjenicu da je okrivljeni
oženjen i otac troje djece i raniju neosudjivanost okrivljenog utvrdjenu
uvidom u izvod iz kaznene evidencije, dok otežavajućih okolnosti na strani
okrivljenog po ocjeni suda nije bilo. Cijeneći navedene olakšavajuće okolnosti
sud je našao da se radi o osobito olakšavajućim okolnostima i da prema
okrivljenom radi ostvarivanja ciljeva krivično-pravne zaštite društvenih
vrijednosti nije nužno primijeniti kaznu i istom na osnovu člana 53 i 54 KZ
izrekao uslovnu osudu sa kojom je okrivljenom utvrdio kaznu zatvora u trajanju
od 60 dana i istovremeno odredio da se ova kazna neće izvršiti ukoliko
okrivljeni u roku od jedne godine od dana pravosnažnosti presude ne počini
novo krivično djelo, smatrajući da će se i sa prijetnjom izvršenja utvrđene
kazne zatvora, uz provjeru ponašanja okrivljenog u roku od jedne godine na
istog u dovoljnoj mjeri uticati da ubuduće ne vrši nova krivična djela i da će
se na taj način u ovom konkretnom slučaju ostvariti svrha izricanja uslovne
osude iz člana 52 stav 2 KZ, u okviru opšte svrhe izricanja krivičnih sankcija
iz člana 4 stav 2 KZ.
Odluku o troškovima krivičnog postupka sud je donio primjenom odredbi člana
226 stav 2 tačka 9 i člana 229 stav 1 ZKP-a i istom obavezao okrivljenog da na
ime paušala troškova krivičnog postupka plati novčani iznos od 74,00 eura od
čega se iznos od 44,00 eura odnosi na ime nagrade vještaku elektro struke za
dati nalaz i mišljenje, dok se iznos od 30,00 eura odnosi ime paušala kao
dijela troškova krivičnog postupka, koji iznos je odredjen imajući u vidu
složenost predmeta, trajanje postupka i imovne prilike okrivljenog.
Na osnovu svega izloženog, primjenom odredbi člana 374 ZKP-a odlučeno je kao u
izreci presude.
OSNOVNI SUD U NIKŠIĆU, dana 16.01.2013. godine.
Zapisničar S U D I J A
Papović Budimirka s.r. Djuričković Igor s.r.
Za tačnost otpravki tvrdi i ovjerava: Službenik suda
PRAVNA POUKA: Protiv ove presude dozvoljena je žalba u roku od 8 dana od dana
prijema iste preko ovog suda Višem sudu Podgorica