K.br.15/2013
U IME CRNE GORE
VIŠI SUD U PODGORICI, kao prvostepeni krivični, po sudiji Vesni Moštrokol, kao
pojedincu, uz učešće Anke Raković, kao zapisničara, u krivičnom predmetu
protiv F.E. iz V., R.S., koga brani M. M., advokat iz P., zbog krivičnog djela
neovlašćena proizvodnja, držanje i stavljanje u promet opojnih droga iz čl.300
st.1 Krivičnog zakonika, po optužnici Višeg državnog tužioca u Podgorici
Kt.br.145/12 od 05.02.2013.godine, koju je na glavnom pretresu zastupao Željko
Tomković, zamjenik VDT-a u Podgorici, nakon održanog usmenog, glavnog i javnog
pretresa, započetog 07.03.2013. godine, završenog 14.03.2013.godine, u
prisustvu zastupnika optužbe, optuženog i njegovog branioca, donio je
18.03.2013.godine i istog dana javno objavio
P R E S U D U
Optuženi:
F. E., JMBG ..., zvani E., od oca I. i majke I., rodjene D., rodjen ... u
S.–R. M., sa prebivalištem u V., ul.T. P. br..., državljanin R. S., razumije
Crnogorski jezik, maternji mu je Srpski, po zanimanju autoelektričar,
nezaposlen, oženjen, otac dvoje maloljetne djece, završio srednju školu-IV
stepen za autoelektričara, lošeg imovnog stanja, ranije neosudjivan, u
pritvoru od 27.12.2012.godine od 15,00 časova
K r i v j e
Zato što je:
Dana 27.12.2012.godine u Podgorici, neovlašćeno radi prodaje prenosio opojnu
drogu marihuana-supstancu proglašenu za opojnu drogu Pravilnikom o
utvrdjivanju spiska droga, pshotropnih supstanci i bilja koje se može
koristiti za proizvodnju droga (Sl.list CG br. 56/12 od 09.11.2012. godine), i
ako je bio svjestan da postupa neovlašćeno i protivpravno, pa je to i htio, na
način što je svojim motornim vozilom, marke “Opel Combo”, reg.oznake VŠ ...,
prenosio 72 ručno pravljena pakovanja sa marihuanom, ukupne težine 19.835
grama, i to u jednoj putnoj torbi plave boje 35 pakovanja marihuane, u jednoj
putnoj torbi crne boje 33 pakovanja marihuane i u jednoj PVC kesi četiri
pakovanja marihuane, koju opojnu drogu je istog dana trebao da preda izvjesnom
I. u B. P. i kao naknadu za izvršeni prenos navedne opojne droge od tog lica
primi 2.000,00 €, u čemu je spriječen od strane ovlašćenih policijskih
službenika Uprave policije– PJ Podgorica-Ekspoziture za bezbjednost
saobraćaja, koji su istog dana, u Podgorici, prilikom pregleda navedenog
vozila pronašli i oduzeli predmetnu opojnu drogu.
-čime je izvršio krivično djelo neovlašćena proizvodnja, držanje i stavljanje u promet opojnih droga iz čl.300 st.1 Krivičnog zakonika
-pa ga sud primjenom citiranih zakonskih odredbi, te odredbi čl. 4, 5, 15, 32, 36, 42, 45, 46 i 51 Krivičnog zakonika, te odredbi čl. 226, 229 i 374 Zakonika o krivičnom postupku 
O S U Đ U J E
Na kaznu zatvora u trajanju od 1 (jedne) godine i 8 (osam) mjeseci, u koju
kaznu će mu se uračunati vrijeme provedeno u pritvoru od 27.12.2012. godine,
pa nadalje.
Na osnovu čl.300 st.7 u vezi čl.75 Krivičnog zakonika optuženom se izriče
MJERA BEZBJEDNOSTI
ODUZIMANJE PRDMETA
ODUZIMA SE 19.835 grama opojne droge marihuane, koja se ima uništiti nakon
pravosnažnosti presude.
OBAVEZUJE SE optuženi da na ime troškova krivičnog postupka, Budžetu Crne
Gore, uplati novčani iznos od 1.349,00 € (hiljadutristačetrdesetdevet eura) i
na ime paušala iznos od 100 € (sto eura), sve u roku od 15 dana po
pravosnažnosti presude, pod prijetnjom prinudnog izvršenja.
O b r a z l o ž e nj e
Optužnicom VDT-a u Podgorici Kt. br.145/12 od 05.02.2013.godine, koju je njen
zastupnik u završnoj riječi precizirao u pogledu činjeničnog opisa, optuženom
F. E. stavljeno je na teret izvršenje krivičnog djela neovlašćena proizvodnja,
držanje i stavljanje u promet opojnih droga iz čl.300 st.1 Krivičnog zakonika
(KZ-a). Pri ovako preciziranoj optužnici, njen zastupnik je ostao do kraja
glavnog pretresa, predlažući Sudu da optuženog oglasi krivim i osudi u
granicama predviđenim zakonom.
Optuženi F. E. u odbrani je naveo da su tačni navodi optužnice, priznajući
svoju krivicu, i da je to što mu se stavlja na teret izvršio iz velike nužde
kako bi vratio dug koji je imao prema jednom licu zbog kocke, a koje lice je
prijetio njemu i njegovoj porodici. Našao je broj telefona momka po imenu
Ibro, kojeg je upoznao u B. prije par godina, i pitao ga da mu pomogne da
vrati novac ovom čovjeku. On mu je tada predložio da svojim vozilom iz P. do
izlaza iz B. P. prebaci marihuanu za naknadu od 2000€, na šta je on pristao.
Nakon desetak dana ovaj momak mu je javio telefonom da krene svojim vozilom za
P. i dao mu instrukcije gdje treba da bude, u koliko sati, i gdje treba da mu
se preda marihuana koju treba da preveze do B. P.. Svojim vozilom “Opel kombo”
reg.oznaka VŠ... krenuo je za P., i kada je došao, otišao je u Ulicu ..., gdje
se parkirao na jednom parkingu. Poslije izvjesnog vremena došao je jedan
mladić sa dvije putne torbe, kojeg je prvi put vidio. Ne zna da li je došao
vozilom, ali je njegovom vozilu prišao pješke sa ove dvije putne torbe, koje
torbe mu je predao, a on ih stavio u zadnjem dijelu svog vozila. Sve je ovo
bilo shodno instrukcijama koje je dobio od onog momka iz B.. Sjutradan je
krenuo iz P., s namjerom da ide prema B. P. gdje je trebao da uključi telefon,
kako bi ga onaj momak iz B. pozvao i na to mjesto došao i uzeo drogu. Međutim,
nije ni uspio da izađe iz P. jer ga policija zaustavila i u vozilu našla drogu
u putnim torbama. Ibro je trebao, a nakon što doveze ovu drogu u B. P., da mu
tu na licu mjesta da 2000 €. Novac koji je pronađen kod njega nema nikakve
veze sa ovim šta je učinio, jer je to njegov novac koji mu je majka dala, a
čuo je da je roba u T. jeftina, pa je htio da ode tamo i kupi neke igračke
koje bi prodao i nešto zaradio usput. Momak iz P. donio je samo dvije putne
torbe, a pozadi u kombiju je imao gumu, neke sajle i slično. To auto koristi i
njegov otac koji drži zečeve, pa je moguće da je bilo i nešto njegovih stvari.
Kada je preuzeo marihuanu od lica u P., za marihuanu mu nije davao novac, niti
mu je I. rekao da za tu marihuanu treba da mu da novac. Aparat za vakumiranje
koji mu je pokazan na slikama iz fotodokumentacije, nije njegov, niti ga je
kupio. Optuženi je dodao da se iskreno kaje zbog toga šta je uradio jer je
obrukao i sebe i familiju, ali je to uradio jer je morao, zbog djece, jer je
morao da vrati novac čovjeku koji je prijetio njegovoj porodici.
Branilac optuženog je u završnoj riječi izjavio da je nesumnjivo da je njegov
branjenik izvršio krivično djelo koje mu se stavlja na teret izmijenjenom
optužnicom, međutim, način na koji je izvršio krivično djelo, odnosno naivnost
koju je tom prilikom pokazao, obzirom da je pokušao da prenese velike količine
droge u teretnom vozilu stranih reg. oznaka, bez pokušaja da je sakrije u
vozilu, ukazuje da se njegov branjenik nije ranije bavio ovim stvarima, već da
ga je teška materijalna situacija u kojoj se nalazio navela da učini grešku
koju sada skupo plaća i zbog koje se kaje, posebno ukazujući na činjenicu da
je optuženi lošeg zdravstvenog stanja, da nije ranije osudjivan, da nije
pružao otpor prilikom hapšenja, te da sud sve ove činjenice i okolnosti cijeni
kao osobito olakšavajuće i maksimalno mu ublaži kaznu.
Optuženi je prihvatio završnu riječ svog branioca.
Sud je u dokaznom postupku proveo sledeće dokaze: na saglasan predlog stranaka
pročitao iskaze svjedoka K. V. i B. D. datih na zapisnicima Kti.br.131/12 od
04.02.2013. godine, pročitao pet potvrda Uprave policije PJ Podgorica
Ku.br.995/12 od 27.12.2012.godine o privremeno oduzetim predmetima od
optuženog, izvršio uvid u fotodokumentaciju Uprave policije PJ Podgorica broj
20-28-244-1737/2988, pročitao izvještaj Forenzičkog centra Danilovgrad broj
5159/12, kao i neposredno saslušao stalnog sudskog vještak hemijske struke
Popović Stanu na glavnom pretresu od 07.03.2013.godine.
Svjedok K. V. je na zapisniku Kti.br. 131/12 od 04.02.2013.godine izjavio da
se dana 27.12.2012.godine, sa svojim kolegom B. D., nalazio na redovnim
poslovima kontrole saobraćaja u Ul.B. B. kada je oko 12,40 časova zaustavio
jedno teretno motorno vozilo marke "Opel Kombo", V. registarskih oznaka i tom
prilikom je izvršio kontrolu dokumenata vozača tog vozila i utvrdio da se radi
o F. E. . Zatim je izvršio i pregled unutrašnjosti vozila, dok je njegov
kolega B. D. za to vrijeme sjedio u patrolnom vozilu i posmatrao odvijanje
saobraćaja na toj dionici. Pregledom tovarnog dijela vozila primijeto je dvije
putničke torbe i rekao vozaču da ih otvori. U njima se nalazila biljna
materija zelene boje koja je bila obmotana folijom i selotejp trakom i koja je
bila upakovana u više pakovanja. Nakon toga je pozvao telefonom starješinu J.
I., o čemu je on obavjestio dežurnu službu, nakon čega su na lice mjesta došli
ovlašćeni službenici iz Odjeljenja za borbu protiv droge.
Svjedok B. D. je na zapisniku Kti.br.131/12 od 04.02.2013. godine izjavio da
se dana 27.12.2012.godine, sa svojim kolegom K. V.nalazio na redovnim
poslovima kontrole saobraćaja u Ul.B. B. kada je oko 12,40 časova kolega K. V.
zaustavio jedno teretno motorno vozilo marke "Opel Kombo", V. reg.oznaka i
izvršio kontrolu dokumenata vozača tog vozila i pregled unutrašnjosti vozila,
za koje vrijeme je on sjedio u patrolnom vozilu i posmatrao odvijanje
saobraćaja na toj dionici.K. V. je sa vozačem vozila koje je kontrolisao
krenuo prema patrolnom vozilu u kojem se nalazio i rekao da je u vozilu
pronašao biljnu materiju, zatim je pozvao telefonom starješinu ili dežurnu
službu, nakon čega su na lice mjesta došli ovlašćeni službenici iz Odjeljenja
za borbu protiv droge koji su nastavili dalji postupak.
Iz pet potvrda Uprave policije PJ Podgorica Ku.br.995/12 od 27.12.2012.godine
o privremeno oduzetim predmetima od optuženog utvrđeno je da su od optuženog
oduzeti predmeti: jedna veća putna torba plave boje u kojoj se nalazi 35
(tridesetpet) ručno pravljenih pakovanja oblijepljenih širokom braon selotejp
trakom i upakovanih u providni najlon, a sa sadržinom tamnozelene materije
biljnog porijekla, jedna veća putna torba, crne boje u kojoj se nalazi 33
(tridesettri) gore opisana pakovanja identična sa pakovanjima iz opisane torbe
plave boje sa pomenutom biljnom materijom u istoj, jedna PVC kesa u kojoj se
nalaze četiri gore opisana pakovanja sa biljnom materijom u istima, jedna
mašina sa oznakom "Reber" koja služi za vakumiranje i pakovanje u providni
najlon; novac u iznosu od 1195 (hiljadustodevedesetpet) eura; mobilni telefon
"Nokia" 6210 IMEI ..., sa Telenor SIM karticom IMSI broj ..., Telenor SIM
kartica IMSI broj ..., Telenor SIM kartica IMSI broj ...., T-mobile SIM
kartica IMSI broj ..., SIM kartica plavožute boje djelimično izbrisanog IMSI
broja; lična karta R. S. na ime F. E. registarskog broja ..., pasoš R. S. na
ime F. E., broj pasoša ...; jedna saobraćajna dozvola R. S. na ime optuženog
broja ..., PMV marke "Opel Kombo" reg. oznaka VŠ..., privjezak od pet ključeva
od kojih jedan gore pomenutog vozila.
U fotodokumentaciji Uprave policije PJ Podgorica broj 20-28-244-1737/2988
prikazan je izgled PMV-a "Opel Kombo" VŠ ... vlasništvo F. E., zadnji dio
PMV-a, vrata prtljažnika - gepeka, unutrašnjost gepeka i stvari koje su
pronađene u istom, izgled plave i crno-bijele torbe, plastične kese i aparata
za pakovanje kese, kao i bliži izgled plave i crno-bijele torbe, njihove
sadržine nakon otvaranja, bliži izgled plastične kese, njena sadržina, izgled
kartonske kutije i aparat za pakovanje kesa nakon vađenja iz kutije, sadržaj
iz torbi i plastične kese.
Iz izvještaja Forenzičkog centra Danilovgrad broj 5159/12 utvrđeno je da su na
vještačenje dostavljene: 1. dvije putne torbe u kojima se nalazi šezdesetosam
(68) ručno pravljenih pakovanja od plastičnih kesa oblijepljenih braon
selotejp trakom, sa sadržajem biljne materije tamno zelene boje,
karakterističnog opojnog mirisa, ukupne neto mase m=18815g; 2. jedna plastična
kesa u kojoj se nalaze četiri ručno pravljena pakovanja od plastičnih kesa
oblijepljenih braon selotejp trakom, sa sadržajem biljne materije tamno zelene
boje karakterističnog opojnog mirisa, ukupne neto mase m=1020g; 3. jedan
aparat za vakumiranje sa natpisom "Reber". Detaljnim mikroskopskim pregledom
dostavljenog materijala pod rednim brojem 1 i 2 konstatovano je prisustvo
smole kao i bodlji u obliku "medveđih" kandži, dok je primjenom metode
tankoslojne hromatografije (TLC) i LC/MS metodom konstatovano da dostavljeni
dokazni materijal naveden pod rednim brojevima 1 i 2 sadrži
tetrahidrokanabinol (THC) u koncentraciji iznad 0,2%, a dostavljeni dokazni
materijal naveden pod rednim brojem 3 sadrži tetrahidrokanabinol (THC).
Konoplja i THC su supstance koje djeluju na centralni nervni sistem, izazivaju
stanje zavisnosti. Sud je neposredno saslušao stalnog sudskog vještak hemijske
struke Popović Stanu na glavnom pretresu od 07.03.2013.godine koja je
pojasnila da, na osnovu karakteristične morfološke građe navedenih elemenata,
u dostavljenom biljnom materijelu navedenom pod rednim brojem 1 i 2
konstatovano je prisustvo smole i bodlji u obliku “medvedjih kandži”, a da je
tokom izrade i kucanja nalaza došlo do tehničke greške, pa je u nalazu
izostavljen pasus koji se odnosi na činjenicu od koje biljke ovaj dostavljeni
materijal potiče. Vještak je na glavnom pretresu dopunio nalaz dodajući da
dostavljeni biljni materijal naveden pod rednim brojem 1 i 2 izvještaja o
hemijskom vještačenju potiče od biljke čiji je botanički naziv Cannabis sativa
L. iz porodice Canabaceae, poznatiji kao konoplja, odnosno marihuana, a uzorak
koji je konstatovan pod brojem 3 izvještaja o hemijskom vještačenju (aparat za
vakumiranje), za koji je konstatovano da isti sadrži THC, samo u tragu, što
znači da je ovaj predmet bio u dodiru sa opojnom drogom marihuanom.
Sud je izvještaj o vještačenju Forenzičkog centra prihvatio u cjelosti kako
stručan, jasan, objektivan i dat na osnovu neposredne analize dostavljenog
materijala.
Cijeneći navode optužbe, priznanje optuženog, provedene dokaze i utvrđeno
činjenično stanje, sud nalazi da je optuženi izvršio krivično djelo koje mu se
stavlja na teret, na način, u vrijeme, i na mjestu, kako je to precizirano
izrekom presude.
Optuženi je priznao da je izvršio krivično djelo za koje se tereti optužnicom,
nakon čega je na jasan, detaljan i za sud uvjerljiv način ispričao pojedinosti
istog, objašnjavajući da se desetak dana prije kritičnog događaja dogovorio sa
izvjesnim I., kojeg je upoznao u B. prije par godina, da iz P., do izlaza iz
B. P., prebaci marihuanu za novčani iznos od 2000€. Dan prije kritičnog
događaja, svojim vozilom “Opel kombo” reg.oznaka VŠ ..., krenuo je za P., gdje
je, u Ulici ..., na jednom parkingu, od nepoznatog mladića, preuzeo dvije
putne torbe sa marihuanom i stavio ih u zadnjem dijelu svog vozila, da bi
27.12.2012.godine krenuo iz P. prema B. P., gdje je trebao da uključi telefon
kako bi ga I. pozvao i na to mjesto došao i uzeo drogu, međutim, prije nego je
i uspio da izađe iz P., policija ga je zaustavila i u vozilu našla drogu.
Priznanje optuženog je u skladu sa dokazima izvedenim na glavnom pretresu i to
iskazima svjedoka K. V. i B. D. koji su na istovjetan način ispričali svoja
opažanja povodom kritičnog događaja, odnosno da su kritičnog dana bili na
redovnim poslovima kontrole saobraćaja u Ul.B. B., kada je svjedok K.
zaustavio jedno teretno vozilo marke "Opel Kombo", V. registarskih oznaka i
tom prilikom izvršio kontrolu dokumenata vozača tog vozila i utvrdio da se
radi o F. E., dok je pregledom tovarnog dijela vozila primijeto dvije putničke
torbe u kojima se nalazila biljna materija zelene boje koja je bila obmotana
folijom i selotejp trakom i koja je bila upakovana u više pakovanja, dok je
svjedok B. D. za to vrijeme sjedio u patrolnom vozilu i posmatrao odvijanje
saobraćaja na toj dionici, što nesumnjivo proizilazi i iz pet potvrda Uprave
policije PJ Podgorica Ku.br.995/12 od 27.12.2012. godine o privremeno oduzetim
predmetima od optuženog, iz koje je utvrđeno da je pomenutog datuma, od
optuženog F. E., između ostalog, oduzeta jedna veća putna torba plave boje u
kojoj se nalazi 35 (tridesetpet) ručno pravljenih pakovanja oblijepljenih
širokom braon selotejp trakom i upakovanih u providni najlon, sa sadržinom
tamnozelene materije biljnog porijekla, jedna veća putna torba, crne boje u
kojoj se nalazi 33 (tridesettri) pakovanja sa pomenutom biljnom materijom,
jedna PVC kesa u kojoj se nalaze četiri pakovanja sa pomenutom biljnom
materijom, sve prikazano u fotodokumentaciji Uprave policije PJ Podgorica broj
20-28-244-1737/2988.
Iz izvještaja Forenzičkog centra Danilovgrad broj 5159/12 i saslušanjem
stalnog sudskog vještaka hemijske struke Popović Stane, utvrđeno je da su na
vještačenje dostavljene dvije putne torbe u kojima se nalazilo 72 ručno
pravljena pakovanja od plastičnih kesa, oblijepljenih braon selotejp trakom,
sa sadržajem biljne materije tamno zelene boje, koje su oduzete od optuženog,
kako je to utvrđeno iz potvrde o privremeno oduzetim predmetima, koja materija
potiče od biljke čiji je botanički naziv Cannabis sativa L. iz porodice
Canabaceae, poznatiji kao konoplja, odnosno marihuana, sa psihoaktivnom
komponentom tetrahidrokanabinol (THC) u koncentraciji iznad 0,2%.
Iz naprijed utvrđenog činjeničnog stanja nesumnjivo proizilazi da je optuženi
F. E. dana 27.12.2012.godine, u P., radi prodaje prenosio opojnu drogu
marihuanu i to 72 ručno pravljena pakovanja sa marihuanom, ukupne težine
19.835 grama, koja se nalazila u jednoj putnoj torbi plave boje (35 pakovanja
marihuane), u jednoj putnoj torbi crne boje (33 pakovanja marihuane) i u
jednoj PVC kesi (četiri pakovanja marihuane), na način što je svojim motornim
vozilom marke “Opel Combo”, reg.oznake VŠ ..., ovu opojnu drogu prenosio, i
istog dana trebao da je preda izvjesnom Ibru u B. P., a kao naknadu za
izvršeni prenos navedne opojne droge od tog lica primi 2.000,00 €, a da je
premetna opojna droga bila namjenjena daljoj prodaji, osim iz radnji koje je
preuzeo optuženi za račun izvjesnoj Ibra, proizilazi iz količine marihuane,
načina njenog pakovanja i broja pronađenih paketića.
Postupajući na naprijed opisan način optuženi je, što i ne spori, bio svjestan
da je materija koju prenosi opojna droga marihuana, supstanca proglašena za
opojnu drogu Pravilnikom o utvrđivanju spiska droga, psihotropnih supstanci i
bilja koje se može koristiti za proizvodnju droga (Službeni list CG br.56/12
od 09.11.2012.), koja opojna droga je bila namjenjena daljoj prodaji, što
nesumnjivo proizilazi iz njene količine, načina pakovanja i broja paketića, i
pri tome znao i bio svjestan da nema ovlašćenja za radnje koje je preduzimao,
postupajući suprotno Zakonu o sprečavanju zloupotrebe droga, kojim je
regulisano kada su proizvodnja, prerada i promet ove supstance dozvoljeni i ko
ih može vršiti, ali je to i htio, postupajući u konkretnom slučaju sa
direktnim umišljajem, pa su se u radnjama optuženog stekli svi bitni elementi
bića krivičnog djela neovlašćena proizvodnja, držanje i stavljanje u promet
opojnih droga iz čl.300 st.1 Krivičnog zakonika, za koje ga je djelo sud
oglasio krivim.
Odlučujući o visini kazne koju će izreći optuženom, Sud je cijenio sve
okolnosti koje utiču da ista bude manja ili veća, pa kako otežavajućih
okolnosti na strani optuženog nije bilo, kao olakšavajuće je cijenio njegovo
potpuno priznanje koje je doprinijelo da se krivični postupak brže i
efikasnije okonča, prihvatanje i priznanje krivice i izraženo kajanje, njegove
lične prilike, koje se ogledaju u tome da se radi o nezaposlenom, porodičnom
čovjeku, lošeg imovnog stanja, ocu dvoje maloljetne djece koje je dužan da
izdržava, pobude iz koje je optuženi izvršio predmetno krivično djelo, a to je
teška materijalna situacija i da je isti neosuđivan, koje okolnosti sud smatra
naročito olakšavajućim, pa mu je izrekao kaznu zatvora u trajanju od jedne
godine i osam mjeseci, ispod granice propisane zakonom za predmetno krivično
djelo, jer smatra da je izrečena kazna u svemu srazmjerna težini izvršenog
krivičnog djela i stepenu krivice optuženog, i predstavlja onu mjeru koja je
neophodno potrebna za postizanje svrhe kažnjavanja iz čl.32 KZ-a, a u okviru
opšte svrhe izricanja krivičnih sankcija iz čl.4 KZ-a, odnosno da se sa istom
može uticati na optuženog, ali i na druge da ubuduće ne čine krivična djela.
U izrečenu kaznu zatvora optuženom će se uračunati i vrijeme provedeno u
pritvoru od 27.12.2012.godine pa nadalje, a shodno odredbi čl.51 KZ-a.
Na osnovu čl.300 st.7 u vezi čl.75 Krivičnog zakonika, od optuženog je oduzeto
19835 grama opojne droge marihuane, koja se ima uništiti nakon pravosnažnosti
presude i za koje predmete zakon predviđa obavezno oduzimanje.
Sud nije prihvatio predlog zastupnika optužbe, koji je u završnoj riječi
predložio da se optuženom izrekne mjera bezbjednosti – oduzimanje motornog
vozila marke “Opel Combo” reg.oznaka VŠ ... .
Naime, tokom postupka je nesumnjivo utvrđeno da je predmetna opojna droga
pronađena u zadnjem - tovarnom dijelu vozila marke “Opel Combo”, na vidnom
mjestu, smještena u dvije putne torbe i jednu PVC kesu, lako uočljive nakon
otvaranja zadnjih vrata pomenutog vozila, a što potvrđuju i svjedoci K. i B.,
službenici policije, koji su u zadnjem dijelu vozila odmah primjetili dvije
putne torbe i nakon otvaranja istih pronašli i oduzeli od optužnog opojnu
drogu marihuanu.
Iz naprijed navedenog proizilazi da droga nije bila sakrivena, niti je vozilo
bilo prepravljeno u cilju sakrivanja i prenošenja ove opojne droge, pa i ako
se radi o predmetu koji je bio upotrijebljen za izvršenje krivičnog djela
neovlašćena proizvodnja, držanje i stavljanje u promet opojnih droga iz čl.
300 st. 1 KZ-a, to se izricanjem ove mjere ne bi ostvarila svrha mjere
bezbjednosti, a to je otklanjanje stanja i uslova koji mogu biti od uticaja da
učinilac ubuduće vrši krivična djela, kako je to propisano članom 66 KZ-a, jer
takvih stanja i uslova u konkretnom događaju nije ni bilo, odnosno, vozilo
optuženog nije bilo prepravljeno za prenošenje marihuane da bi to moglio biti
od uticaja da optuženi ubuduće vrši krivična djela.
Odluka o troškovima donijeta je shodno odredbi čl.226 i 229 ZKP-a, a isti se
odnose na troškove branioca po službenoj dužnosti, advokata Armenko Lazara u
iznosu od 1.305,00€ i troškove i nagradu za izvršeno vještačenje po vještaku
hemijske struke Popović Stane u iznosu od 44,00 €, dok je paušal određen
imajući u vidu složenost i dužinu trajanja postupka, kao i imovinske prilike
optuženog, što je sve dužan uplatiti u roku od 15 dana po pravosnažnosti
presude, pod prijetnjom prinudnog izvršenja.
Na osnovu izloženog, a shodno odredbi čl. 374 ZKP-a, odlučeno je kao u izreci
presude.
VIŠI SUD U PODGORICI
Dana, 18.03.2013.godine
S U D I J A
Vesna Moštrokol, s.r.
PRAVNA POUKA:
Protiv ove presude dozvoljena je žalba
Apelacionom sudu Crne Gore u roku od
15 dana od dana prijema pismenog otpra-
vka iste, a preko ovog suda.
Tačnost otpravka ovjerava namještenik suda
Anka Raković