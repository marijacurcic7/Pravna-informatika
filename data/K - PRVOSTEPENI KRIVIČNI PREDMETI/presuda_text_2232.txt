                                                                                **K.br. 110/10**

                              U IME CRNE GORE 
           OSNOVNI SUD U KOLAŠINU, kao prvostepeni krivični, po sudiji
Mirjani Čepić, uz učešće zapisničara Vrhovac Nade, u krivičnom predmetu protiv
okrivljenih M. S. zbog krivičnog djela iz čl. 151 st. 1 Krivičnog Zakonika,
M. N., zbog krivičnog djela iz čl. 153 Krivičnog Zakonika, R. S. I V. D., zbog
krivičnog djela iz čl.  153 u sticaju sa krivičnim djelom iz čl. 152 st. 2 u
vezi st. 1 Krivičnog Zakonika, postupajući po optužnom aktu ODT – Kolašin,
Kt.br. 38/10 od 25.09.2010.godine, nakon održanog glavnog javnog pretresa u
prisustvu okrivljenih, zastupnika optužnog akta ODT Vojislava Grujića,
oštećenog, kao I branioca okrivljenih adv. N. V. iz K. I adv. R. V. iz P.,
donio je I javno objavio dana 03.10.2011. godine –  
                                   **P R E S U D U**

           OKRIVLJENI: 


M. S. jmbg  ..., rodjen ….godine u Kolašinu, gdje je I nastanjen N. preko S., od oca J. I majke G. rodjene K., Crnogorac, državljanin Crne Gore, policajac, oženjen, pismen, završio srednju ugostiteljsku školu, otac četvoro djece,  govori crnogorskim jezikom, srednjeg imovnog stanja, vojsku služio, do sada neosudjivan,


M. N., jmbg ..., od oca J. I majke G. rodjene K., rodjen ....godine u K., gdje je I nastanjen N. preko S., Crnogorac, državljanin Crne Gore, po zanimanju radnik, završio ugostiteljsku školu, oženjen, otac dvoje djece, vojsku služio, srednjeg imovnog stanja, do sada neosudjivan,


R. S.,  jmbg ..., od oca L. I majke Lj. rodjene M., rodjena .... godine    u  K.,  gdje je I nastanjena u K.,  N. B. b., Crnogorka,  državljanka Crne Gore, po zanimanju  penzioner,  udata, majka troje     djece, lošeg   imovnog stanja, do sada  neosudjivana,


V. D., jmbg ... , od oca M. R.   I majke   S.  rodjene Š., rodjena  ...  godine u K., gdje je I nastanjena B. b. bb, Crnogorka, državljanka Crne Gore, po zanimanju radnik, zaposlena u H. ,,L.,,, završila  III stepen srednje kuvarske  škole, udata, majka  troje    djece,   srednjeg imovnog stanja, do sada  osudjivana.
                                        **K r i v i   s u**



           Zato što su: 
      Dana 21.04.2010.godine u mj. N. preko S. – Opština K., nakon kraće prepirke izazvali tuču u kojoj su sa jedne strane učestvovali okrivljeni M. S. I M. N. a sa druge oštećeni V. R. I okrivljene R. S. I V. D., medjusobno se udarajući pesnicama I grabuljama, na način što su okrivljeni M. S. udario pesnicom oštećenog V. R. u predjelu lijeve jagodične kosti, za koje vrijeme je okrivljeni M. N. sa ledja držao oštećenog, a kojom prilikom je oštećeni zadobio tešku tjelesnu povredu u vidu preloma lijeve jagodične kosti I kostnog dijela prednjeg zida lijevog gornjoviličnog zatona sa oštećenjem krvnih sudova slomljene kosti I nastankom krvnog podliva kože lijevog oka sa stvaranjem krvnog sadržaja u šupljini zatona, dok su okrivljene V. S. I V. D. grabuljama – sredstvom podobnim da tijelo teško povrijedi ili zdaravlje teško naruši udarale okrivljenog M. N. I to okrivljena R. S. metalnim dijelom grabulja u predjelu lijeve šake, a okrivljena V. D. drvenim dijelom grabulja u predjelu ledja, nanijevši mu lake tjelesne povrede u vidu rane razderotine kože drugog prsta lijeve šake I oguljotine kože slabinskokrsnog dijela tijela,


čime su izvršili krivična djela I to: okrivljeni M. S. krivično djelo teška tjelesna povreda iz čl. 151 st. 1 Krivičnog Zakonika, okrivljeni M. N. krivično djelo učestvovanje u tuči iz čl. 153 Krivičnog Zakonika, okrivljena R. S., krivično djelo učestvovanje u tuči iz čl. 153 Krivičnog Zakonika u sticaju sa krivičnim djelom laka tjelesna povreda iz čl. 152 st. 2 u vezi st. 1 Krivičnog Zakonika I V. D. učestvovanje u tuči iz čl. 153 Krivičnog Zakonika, u sticaju sa krivičnim djelom laka tjelesna povreda iz čl. 152 st. 2 u vezi  st. 1 Krivičnog Zakonika.

I 
      Pa  sud okrivljenima **M. S. i M. N.** primjenom citiranih zakonskih odredbi i, čl.2,4,32,42,52,53 I 54 Krivičnog zakonika, čl.229 I 364 ZKP-a izriče:



                                  **USLOVNU OSUDU**



Kojom okrivljenom M. S. UTVRDJUJE kaznu zatvora u trajanju od 6 /šest/ mjeseci i istovremeno odredjuje da se ista neće izvršiti ako optuženi u roku od 2 /dvije/ godine po pravosnažnosti presude ne počini novo krivično djelo.


Okrivljenom M. N.,   utvrdjuje kaznu zatvora u trajanju od 3 /tri/ mjeseca i istovremeno odredjuje da se ista neće izvršiti ukoliko okrivljeni  u roku od 1 /jedne/ godine po pravosnažnosti presude ne počini novo krivično djelo.


II 
        Na osnovu čl.2,4,32, 36,42 I 48 Krivičnog Zakonika ,te čl.229 i  374
ZKP-a:  
           Okrivljenoj:
           R.S.
UTVRDJUJE 


Za krivično djelo učestvovanje u tuči iz čl. 153 Krivičnog Zakonika  kaznu zatvora u trajanju od 2 /dva/  mjeseca,


Za krivično djelo laka tjelesna povreda iz čl. 152 st. 2 u vezi st. 1 Krivičnog zakonika,  kaznu zatvora u trajanju od 2 /dva/ mjeseca.


           Pa joj za navedena krivična djela  primjenom citiranih zakonskih
odredbi, te 48 st 2 tač.2,čl. 52, 53 I 54 Krivičnog Zakonika I z r I č e:  
                                       USLOVNU OSUDU 
         Kojom okrivljenoj UTVRDJUJE jedinstvenu kaznu zatvora u trajanju od
3 /tri/ mjeseca I  istovremeno odredjuje da se ista neće izvršiti ukoliko
okrivljena u roku od 1 /jedne/ godine po pravosnažnosti presude ne počini novo
krivično djelo. 
III 
          Na osnovu čl 2,4,32,36,42 ,48 Krivičnog zakonika,te čl.229 i 374
ZKP-a 
           OKRIVLJENOJ
V. D. 
UTVRDJUJE 
- za krivično djelo učestvovanje u tuči iz čl. 153 Krivičnog Zakonika
kaznu zatvora u trajanju od 3 /tri/ mjeseca, 
- za krivično djelo laka tjelesna povreda iz čl. 152 st. 2 u vezi st. 1
Krivičnog Zakonika,  kaznu zatvora u trajanju od 2 /dva/ mjeseca 
            Pa joj za navedena krivična djela primjenom citiranih zakonskih
odredbi te  čl.48 st.2 tač. 2, 52, 53 I 54 Krivičnog zakonika izriče: 
USLOVNU OSUDU 
           Kojom okrivljenoj utvrdjuje jedinstvenu kaznu zatvora u trajanju
od 4 mjeseca i istovremeno odredjuje da se ista neće izvršiti ukoliko
okrivljena u roku od jedne godine ne počini novo krivično djelo. 
IV 
           OBAVEZUJU SE OKRIVLJENI da na ime troškova krivičnog postupka
solidarno uplate iznos od 176,00 €ura, prednje u roku od 15 dana od dana
pravosnažnosti presude, pod prijetnjom prinudnog izvršenja, te se obavezuju da
na ime sudskog paušala uplate iznos od po 30,00  €ura prednje u roku od 15
dana od dana pravosnažnosti presude na žiro račun br. 832-196-94 koji se vodi
na ime Osnovno suda - Kolašin. 
           Oštećeni V. R., radi ostvarivanja imovinsko-pravnog zahtjeva
UPUĆUJE SE na parnicu. 
                                        O b r a z l o ž e nj e 
      ODT iz Kolašina svojim optužnim aktom Kt.br. 38/10 od 25.09.2010.godine stavio je na teret okrivljenima M. S. da je počinio krivično djelo teška tjelesna povreda iz čl. 151 st. 1 KZ, okrivljenom M. N. krivično djelo učestvovanje u tuči iz čl. 153 KZ, okrivljenoj R. S. I V. D., krivično djelo učestvovanje u tuči iz čl. 153 u sticaju sa krivičnim djelom laka tjelesna povreda iz čl. 152 st. 2 u vezi st. 1 Krivičnog Zakonika, na način, mjesto I vrijeme činjenično I pravno opisano izrekom presude. Pri podnijetom optužnom aktu ODT Vojislav Grujić ostao je do okončanja glavnog pretresa, mijenjajući u skladu sa novim ZKP-om naziv optužnog akta, tako da je riječ o optužnom predlogu, te se postupak vodi po pravilima skraćenog postupka. U završnoj riječi predložio je da sud okrivljene oglasi krivim I osudi po Zakonu, jer je tokom glavnog pretresa na nesumnjiv način dokazano da su okrivljeni počinili krivična djela stavljena im na teret.

      Okrivljeni M. S. u svojoj odbrani u bitnom je istakao: da ne priznaje izvršenje krivičnog djela, niti prihvata krivicu za isto, te da u svojoj odbrani ostaje pri navodima datim u toku istražnog postupka od 23.04.2010.godine, gdje je naveo da je dana 21.04.2010.godine oko 19,00 časova bio u blizini svoje porodične kuće gdje je u društvu sa R. P., M. S., V. M., M. N. vršio popravku na teretnom motornom vozilu. U tom periodu na livadi u blizini porodične kuće okrivljenog koja je vlasništvo V. V., a koju koristi S. R., igrala su se njegova djeca u pijesku koji je istovaren na kraju same livade, tada je naišao i I. T. sa djecom koja su takodje počela da se igraju u pijesku, kada je okrivljeni upozorio Igora rekavši mu da se R. S. ljuti što se djeca igraju na livadi da bi mu on saopštio da je Stanka upravo tuda prošla, da je vidjela djecu da se igraju I da im se tom prilikom nije obraćala. Nakon odlaska I. T. njegova djeca su otišla sa livade, dok su igračke ostale na pijesku, tada je čuo S. kako galami I psuje, nazivajući ih ,,ciganima s K.,, prijeteći da će ih pobiti, jer ona ovo kosi I radi imanje.  S. je u ruci držala metalne grabulje sa drvenim nasadom kojima je udarala po igračkama, polomivši ih tom prilikom, a potom je krenula ka okrivljenom. Vidjevši da je S. ljuta, a poznajući je od ranije da bi izbjegao konflikt krenuo je ka kući, uklonivši pritom igračke sa mjesta gdje ih je S. odgurala.  Naveo je da niju uspio ući u kuću, jer ga je S. stigla I krenula put njega sa podignutim grabuljama.  Pokušao se povući unazad, ali ga je S. sustigla I zadala mu udarac grabuljama u predjelu butine lijeve noge, kao I negdje u donjem dijelu ledja sa lijeve strane.  U  tom trenutku S. zet V. R. mu prilazi s ledja I hvata ga objema rukama preko pasa, da bi mu S. tom prilikom zadala još nekoliko udaraca  od kojih je neke udarce zadobio I njen zet koji ga je držao. Takodje supruga oštećenog D. krenula je prema njemu I noktima ga ogrebala po desnoj strani lica u blizini oka.  Njegov brat N. prisustvovao je čitavom dogadjaju I pokušao ukloniti R. V. od njega I u tom trenutku prilaze da ih razdvoje S. M. I R. Č. zv.,,P.,,. Naveo je da u trenutku dok ga je oštećeni V. držao pokušao je da se oslobodi na način što se okretao lijevo I desno I moguće je da mu je  tom prilikom zadao udarac laktom jer je V. nižeg rasta od okrivljenog, a ne isključuje mogućnost da je povreda mogla nastati I od V. tašte S., koja je svo vrijeme grabuljama udarala I po okrivljenom I po V.. Naveo je da je D. V. zadala N. jedan udarac zatvorenom šakom u predjelu oka. U trenutku kada je otišao da se prijavi u policiju sin oštećenog ga je vrijedjao I prijetio, a iza njega je stajao oštećeni koji na licu nije imao vidljivih povreda. U završnoj riječi ostao je u cjelosti pri odbrani datoj u toku postupka I prihvatio u cjelosti odbranu svog branioca.

      Okrivljeni M. N. u svojoj odbrani ostao je pri navodima datim u toku istražnog postupka, gdje je istakao da je dana 21.04.2010.godine u predvečernjim časovima u blizini njihove porodične kuće na livadi vlasništvo V. V., a koju koristi R. S. igrala su se djeca njegovog brata S. u pijesku, u to vrijeme okrivljeni, njegova braća S. I  S., kao I R. P.I V. M. nalazili su se ispred svoje kuće I popravljali kamion. U medjuvremenu je pored te livade prošao Igor Tatić kome je S. skrenuo pažnju da ne pušta djecu da se igraju tu, obzirom da livadu koristi R. S. I da se ista ljuti zbog toga. Nakon što je I.T. pošao sa svojom djecom I njihova djeca pošla su sa livade I na livadi su ostale razbacane dječje igračke, nedugo zatim čuo je R. S. kako galami I psuje ,, jebo Vam pas mater, pobiću Vam djecu,,. S. je držeći u ruci metalne grabulje sa drvenim nasadom istim grabuljama udarala po igračkama polomivši ih tom prilikom, tada joj se S. obratio da ne lomi igračke, a potom ista kreće prema S. sa podignutim grabuljama. U medjuvremenu su stigli I S. zet V. R. I njegova supruga V. D..  V. je prišao s ledja S. I uhvatio ga objema rukama preko pasa, da bi S. tom prilikom grabuljama zadala nekoliko udaraca S. I K., kada se I D. koja je takodje imala u rukama grabulje pridružila udarajući okrivljenog N. u predjelu ledja dva puta, od kojih grabulja je dobio povrede po ledjima I na prstima lijeve ruke. U jednom momentu uspio je D.i uzeti grabulje iz ruku da bi mu ista u tom trenutku zatvorenom šakom zadala jedan udarac u predjelu desnog oka, a potom se okrenula prema S. koga je noktima izgrebala po licu, tačnije u predjelu očiju.  Nakon opisanog dogadjaja prišao im je njihov brat S. koji je oštećenog razdvojio od S., kada su se svi razdvojili I pošli prema svojim kućama. Okrivljeni je naveo da nijedan udarac nije zadao oštećenom, a nije primijetio da je S. bilo koga udarao. U završnoj riječi ostao je pri odbrani datoj u toku postupka I prihvatio odbranu svog branioca u cjelosti.

      Branilac okrivljenih M. S. i N. u završnoj riječi je istakla:  da u toku pretresa nije dokazano da su okrivljeni M. N. I S. učinili krivična djela na način kako je to predstavljeno činjeničnim opisom djela. Okrivljeni nijesu bili ti koji su kritičnog dana na mjestu predstavljenom optužnim aktom nakon kraće prepirke izazvali tuču. Tuču koja se desila toga dana izazvale su okrivljene R. S. I V. D., pa su one bile te koje su napale okrivljene M., udarale ih grabuljama, a okrivljena V. D. je N. udarila I stisnutom pesnicom u predjelu glave. Oštećeni V. inače suprug okrivljene D.I zet okrivljene R. S. takodje je bio aktivni učesnik u tuči na način što je držao okrivljenog M. S. rukama preko pasa, da bi mu okrivljena R. S. zadala nekoliko udaraca grabuljama od kojih je  neke udarce zadobio I oštećeni.  U toku postupka M. S. je predstavio sudu da mu se oštećeni nalazio na ledjima I da je on pokušao da se otrgne I dao mogućnost da ga je pri tome zakačio laktom nanijevši mu tjelesnu povredu, koju mogućnost ne isključuje ni vještak medicinske struke B. B.. Za drugi način nastanka povrede vještak navodi da je vjerovatno povreda mogla nastati djelovanjem zamahnute stisnute šake. I saslušani svjedoci potvrdili su  činjenicu da  su okrivljene I oštećeni započeli tuču, a svjedok R. je posvjedočio činjenicu da M. N. nikoga nije udarao.  Oštećeni u svom iskazu tvrdi da ga je M. N. udario I u predjelu ledja I rebarnog luka I to nogama I koljenima, medjutim ovakav dio njegovog iskaza nije potkrijepljen medicinskom dokumentacijom.  U svom iskazu oštećeni je potvrdio činjenicu da je toga dana kao I okrivljene I on imao grabulje u rukama.  Sa svega naprijed izloženog nijesu potvrdjeni navodi optužnog akta, a naročito ničim nije dokazano da je M. N. na bilo koji način učestvovao u tuči, osim što je on bio taj koji je udaran o čemu svjedoči medicinska dokumentacija o zadobijenim povredama. Sa iznijetog misli da se u radnjama okrivljenih M. nijesu stekla bitna obilježja bića krivičnog djela teška tjelesna povreda I učestvovanje u tuči, te traži za okrivljene oslobadjajuću presudu. Ukoliko sud nadje da na strani okrivljenih postoji krivica za izvršenja krivična djela tražila je da sud okrivljenim M. izrekne uslovnu osudu, pritom da ima u vidu sve olakšavajuće okolnosti da se radi o neosudjivanim licima, porodičnim ljudima koji su izdržavaoci svoje malodobne djece, a smatra da je cjelokupnom dogadjaju doprinio I oštećeni koji je bez ikakvog povoda toga dana napao okrivljene M..

      R. S. u svojoj odbrani navodi da je kritičnom prilikom negdje oko 19,00 časova izašla sa kćerkom I zetom na livadu, da je riječ o imovini V. V. koju ona koristi već 30 godina. Naglasila je da se ovo imanje graniči sa imanjem M..  Svake godine oni čiste ovu livadu, obzirom da im M. na nju nanose smeće, dječje flaše I slično.  I kritičnog dana došli su da očiste livadu I na livadi su zatekli dječje grabulje, smeće, kese I slično.  Ovo se dešava po drugi put u toku ove godine I u tom trenutku kada je grabuljama pokupila smeće nailaze M. S.I N..  Okrivljena ne spori da im se tom prilikom obratila povišenim tonom, našta su oni  rekli da će doći njihovo društvo, I drugovi njihove djece, pa neka ih pomjeri ako smije. Nakon toga S. počinje da je vrijedja upućujući joj psovke, pitajući je šta je to osvojila I slično. Tada im se obratio oštećeni V., koji je inače zet okrivljene I rekao im da je ne vrijedjaju obzirom da je stara žena, S. tada prilazi njenom zetu I tu počinje tuča. S. se zalijetao direkno na njega  upućujući mu riječi ,, na tebe sam kivan,, I udarajući ga pesnicom u predjelu oka, da bi ga zatim N. uhvatio s ledja I koljenima ga udario u rebra. Navela je da nikog nije udarala niti je pokušala da pomogne zetu, a kada je S. naredio da se bace grabulje, one su ih bacile. Navela je da njena kćerka nikoga nije udarala grabuljama. Okrivljena je u završnoj riječi prihvatila odbranu svog branioca I u cjelosti je ostala pri odbrani  datoj u toku postupka.

      Okrivljena V. D. u svojoj odbrani je navela da je toga dana zajedno sa majkom I suprugom krenula da čisti livadu, te da je jedan dio livade koji je prethodnog dana bio očišćen, bio je zatrpan smećem, dječjim igračkama, kanticama I slično, njena majka je grabuljama pokupila to I u tom trenutku došli su M. S.I N., tada im se S. obratila riječima ,,sram Vas bilo šta mi ovo radite, pustite me bar jedne godine da pokosim livadu kako treba,, na to joj je N. odgovorio da će I sledeći dan doći njegova djeca, pa neka ih pomjeri ako smije. Njen suprug je reagovao na način što je M. rekao da je ne vrijedjaju, obzirom da je to stara žena, kada mu se S. obraća sa riječima ,, kivan si ti meni odavno,, I kreće u pravcu njenog supruga udarajući ga pesnicom u predjelu oka, dok ga N. udara koljenom u rebra hvatajući ga s ledja rukama. Okrivljena je u početku mislima da će njih N. razvaditi njih dvojicu, medjutim isti je krenuo takodje da udara njenog muža. Okrivljena navodi da je N. čupala za ruku da ga skloni od supruga, ali da ga nije udarala grabuljama, jer je u trenutku kada je S. rekao da bace grabulje ona iste bacila, što je uradio I njen suprug, kako bi pokazali S. da nijesu spremni za tuču. Ne spori činjenicu da je u trenutku kada je vidjela da njen suprug leži na zemlji udarila N. rukom u predjelu oka, takodje navodi da nije vidjela  da li je njena majka u rukama držala grabulje, te da li je udarala  bilo koga od njih dvojice. Na kraju je došao brat okrivljenih koji ih je razvadio.

      Branilac okrivljenih R. S. I V. D. u završnoj riječi je izjavio da su dokazi na kojima se temelji optužba protiv njegovih branjenika iskazi svjedoka I ljekarski izvještaji u kome nije naznačen ni datum pregleda, niti broj knjige pregleda, a bez kojih podataka ovaj dokaz ne znači ništa, jer se ne može pouzdano utvrditi na koji način je izveštaj sačinjen. Ostaje dakle, da je optužba zasnovana na izjavama svjedoka koji su rodjaci, kumovi I prijatelji okrivljenih M.. Svjedok M. S. brat okrivljenih M. tvrdi da se njegova braća nijesu branila, da je oštećeni V. njih tukao, te da ga je on lično odveo sa lica mjesta. U svom iskazu pred istražnim sudijom on je naveo da su njegove branjenice grabuljama  udarale okrivljenog M. S. I oštećenog V. R. Ovaj iskaz treba posmatrati zajedno sa iskazom M. V. koji u svom prvom iskazu pred istražnim sudijom nije znao nijedan detalj o predmetnom dogadjaju dok se na glavnom pretresu prisjetio činjenice da je lice mjesta oštećeni napustio zajedno sa njegovim branjenicama, dok je svjedok naveo da je M. S. sa ostalima krenuo u pravcu svoje kuće. Očigledno je dakle da jedan od svjedoka ne govori istinu, a da je na sudu da procijeni koji.  Iskaz svjedoka R. Č. koji je inače kum M., sličan je iskazu M.S., osim što ovaj svjedok ne pominje R. u sprečavanju tuče. Da je iskaz ovog svjedoka njegovo naknadno saznanje o dogadjaju potvrdjuje I dio njegove izjave gdje kaže: ,,N. je imao ogrebotine u predjelu oka I držao je led,, na livadi sigurno nije imao led, ili ga barem niko od ostalih svjedoka ne pominje, što ukazuje da su sve ovo samo pretpostavke ovog svjedoka. Iz nalaza vještaka jasno se utvrdjuje da povreda oštećenog V. R. nije nastala djelovanjem grabulja tako da se na ovaj način u potpunosti pobijaju izjave svjedoka. Što se tiče povreda M. S. one  optužnim aktom nijesu ni stavljene na teret okrivljenima tako da nema potrebe za njihovim obrazlaganjem. Povrede M. N. konstatovane su u izvještaju bez datuma I broja protokola, te vještak sa sigurnošću ne može utvrditi mehanizam nastanka ovih povreda, već daje najvjerovatniju mogućnost. Potpuno saglasne su izjave njegovih branjenica I oštećenog V. R., iz čijeg opisa dogadjaja lako je razumjeti nalaz I mišljenje vještaka, a samim tim rekonstruisati I predmetni dogadjaj. Kao dokaz  nijesu ni predložene, a ni priložene grabulje koje su takvih dimenzija da se pri ovakvom dogadjaju njihovim metalnim dijelom može povrijediti samo drugi prst lijeve šake, a da ostatak ruke ostane nepovrijedjen. Dalje navodi da je tokom postupka zanemarena jedna bitna činjenica a to je da je mjesto izvršenja krivičnog djela livada čiji je zakoniti držalac R. S.,  sve I da su okrivljene nekoga udarale na to su imale potpuno pravo, jer su od sebe I od drugoga otklanjale istovremeni neskrivljeni I protivpravni napad. Dakle, svim provedenim dokazima na nesumnjiv način se utvrdjuje da okrivljene nijesu počinile krivična djela koja im se stavljaju na teret, da nema nijednog dokaza koji ukazuje na njihovu vinost, a sve što ih optužuje konstruisano je I sračunato na izbjegavanje krivično pravne odgovornosti drugih okrivljenih.  Pravna teorija stoji na stanovištu da se učesnicima u tuči ne smatraju ona lica koja se brane, odnosno  lica koja su bez svoje krivice uvučena u fizičko razračunavanje.  Imajući u vidu sve izneseno predložio je da sud donese oslobadjajuću presudu za okrivljene, te ukoliko iz ovakve činjenične gradje I provedenih dokaza nadje drugačije ima u vidu olakšavajuće okolnosti na strani njegovih branjenica I to prije svega ranija neosudjivanost R. S. I činjenica da je V. D. majka troje djece.  Imajući u vidu navedeno smatra da u konkretnom slučaju postoje naročito olakšavajuće okolnosti, te da se stiču svi uslovi za primjenu uslovne osude kojom bi se u potpunosti postigla svrha kažnjavanja I u dovoljnoj mjeri uticalo na optužene da ubuduće ne vrše krivična djela.

      U dokaznom postupku sud je saslušao oštećenog V. R., saslušao svjedoke M. S., R. Č., M.V.,pročitao iskaz svjedoka V. M. dat pred istražnim sudijom dana 6.07.2010.godine,  pročitao izvještaj ljekara specijaliste Doma zdravlja naime M. S. od 21.04.2010.godine, izvršio uvid u izvještaj Doma zdravlja – K. na ime M. N., izvršio uvid u otpusnu listu sa EPIKRIZOM NAIME V. R. izdatu od KC CG 21.04.2010.godine, kao I otpusnu listu na ime istog lica izdatu od strane KC CG – Klinike za ORL I maksilofacijalnu hirurgiju, pročitao nalaz I mišljenje vještaka medicinske struke B. dr B. od 10.07.2010.godine, te na glavnom pretresu održanom dana 20.09.2011. godine neposredno saslušao ovog vještaka, izvršio uvid u izvod iz KE izdat na ime M. S. od strane UP – Ispostave K. br. 245/10-615/2 od 17.05.2010.godine, izvršio uvid u izvod iz KE na ime M. N. izdat od strane UP – Ispostave K. br. 245/10-620/2 od 17.05.2010.godine, izvršio uvid u izvod iz KE izdat na ime R. S. od strane UP – Ispostave K. br. 245/11-1322/2 od 26.09.2011.godine, te izvršio uvid u izvod iz KE izdat na ime V. D. od strane UP – Ispostave K. br. 245/11-1321/2 od 26.09.2011. godine.

      Iz iskaza oštećenog V. R.utvrdjuje se da je isti ostao u cjelosti pri iskazu datom na zapisnik pred istražnim sudijom od 6.07.2010.godine, gdje je u bitnom naveo da je kritičnom prilikom bio na livadi u blizini svoje kuće koju uzima od vlasnika I obradjuje je već 15 godina, dok je tu istu livadu uzimala njegova tašta u zakup. Kuća M. S. I N. nalazi se u neposrednoj blizini I njih dvojica su se nalazili ispred njihove kuće. Njegova tašta je čistila livadu dok su joj S. I N. upućivali psovke I toga dana kao I mnogo puta ranije S. I N. su bacali na livadu kamenje dječje igračke I smeće. Pošto je to njegova tašta čistila, oni su govorili da više ne smiju da ih opominju, a N. je rekao da će ako mu dijete ikada iko mrko pogleda sve njih pobiti. Oštećeni navodi da je opomenuo S. da ne vrijedja S., obzirom da je stara žena, kada ga S. udara pesnicom u predjelu jagodične kosti I oka sa lijeve strane. S. ga udara sa prednje strane u predjelu glave, dok ga je N. udarao u predjelu ledja I rebarnog dijela I to nogama I koljenima, da bi u jednom momentu oštećeni pao na zemlju. Prije nego što je pao N. ga je otpozadi uhvatio preko čitavog tijela, a S. je nastavio da ga udara.  Naveo je da se njegova tašta nalazila u neposrednoj blizini 2 -3 metra kao I njegova žena, ali se ne može izjasniti šta je njegova tašta radila, obzirom da je on u tom trenutku branio sebe. Neposredno prije početka tuče naveo je da su on, njegova supruga I tašta imali grabulje u rukama, jer su krenuli da čiste livadu. Pridružio se krivičnom gonjenju protiv okrivljenih M. S. I N.  I istakao imovinsko- pravni zahtjev.

      Iz iskaza svjedoka  M. S. utvrdjuje se da isti ostaje pri iskazu datom na zapisnik pred istražnim sudijom od 6.07.2010.godine, gdje je u bitnom istakao da je toga dana bio u kamionu I isti popravljao sa svojom braćom S. N., da je začuo svadju izmedju S. I S. I u jednom momentu R. hvata S. preko ledja, prilazi mu otpozadi a D. I S. grabuljama udaraju I S. I R.. Čak su u jednom trenutku oborile S. ne zemlju I nastavile da ga udaraju grabuljama. U tom trenutku je svedok prišao I razvadio ih, a za to vrijeme N. je stajao po strani I nikog nije udarao, već su njega udarale grabuljama D. I S. Takodje je vidio da ga je u jednom trenutku D. udarila zatvorenom pesnicom u predjelu oka. Naveo je da se cjelokupni dogadjaj odigrao na livadi V. V., a razlog je bio što su se dječje igračke nalazile na V.pijesku, S. je došla da pokupi igračke I počela svadju sa S.. Takodje je naveo da nakon tuče nije vidio da li V. R. ima vidljivih povreda. Svjedok navodi da je molio oštećenog da ide kući, vukao ga  I na kraju krenuo za njim. Medjutim, oštećeni nije htio da ide kući nego se zalijetao na okrivljene M.. Pojasnio je da je oštećeni aktivno učestvovao u tuči, te da je on najviše I potencirao tuču.

      Svjedok R. Č. u svom iskazu u cjelosti je ostao pri izjavi datoj na zapisnik pred istražnim sudijom od 6.07.2010.godine iz kojeg se utvrdjuje da je bio prisutan u blizini livade na kojoj je nastala tuča, jer je popravljao kamion, da je vidio da je S. udarila S. metalnim grabuljama najprije u predjelu butine, a zatim u predjelu ledja,  da je S. pokušavao da se odmakne od nje I u jednom momentu je došao S. zet V. R. koji hvata s ledja S., tako da su njih dvojica malo poklekli, medjutim, S. je I dalje nastavila da udara grabuljama. Naveo je da je udarala obojicu I S. I svog zeta R..  Nakon toga D. je zatvorenom šakom udarila N. u oko, dok N. nije udario D.. Zatim su prišli svjedok I S. M. I razvadili učesnike tuče. U trenutku kada su ih razvadjali R. nije imao vidljivih ogrebotina, dok je S. imao dvije ogrebotine ispod oka, a N. u predjelu oka I držao je led.

      Iz iskaza svjedoka M.V. utvrdjuje se da isti ostaje pri iskazu datom na zapisnik pred istražnim sudijom od 06.07.2010. godine gdje navodi da je stigao na lice mjesta, tek nakon što se tuča završila, tako da nije vidio ko je koga udarao, te da je I njegov otac došao kada se sve to završilo. Na glavnom pretresu pojasnio je da je kritičnom prilikom bio ispred kuće S.M., koja se nalazi na udaljenosti nekih 50 metara od mjesta gdje se odigrao cjelokupni dogadjaj. Obzirom na poziciju na kojoj se nalazio nije mogao da vidi šta se tamo dešavalo, samo je čuo neku svadju. Kada je došao na lice mjesta V. R. je već  odlazio sa V. D. I R. S. I prolazio iza kamiona, dok su N., S., S. I R. Č. krenuli u pravcu S. kuće. Nikašu je vidio krvavu ruku, dok je S. imao povredu ispod oka. Nakon odlaska S. je na ramenu nosila grabulje. Nije se mogao decidno izjasniti da li su grabulje bile plastiče ili metalne, misli da su bile plastične. N. je imao povredu na prstu koja je krvarila sa donje strane.

      Iz iskaza svjedoka M. V. datog na zapisnik pred istražnim sudijom od 6.07.2010.godine utvrdjeno je da u momentu kada je isti pogledao iza kuće vidio je da V. D. udara N. grabuljama, vidio je oštećenog kako silazi niz skele, isti nije imao naočare, nije bilo vidljivih povreda I htio je da se bije, svjedok navodi da nije vidio da je oštećeni nekoga udario, niti pak da je ko njega udarao, obzirom da je tuča odmah prekinuta I da su ih on, Č. R. I S. M. razvadili. Napomenuo je da N. nije udarao D., već  ga je ona udarala grabuljama, nakon čega je on njoj istrgao grabulje iz ruku I bacio ih je.

      Iz izvještaja Doma zdravlja – K. od 21.04.2010.godine na ime  V. R. utvrdjuje se da se isti javio Hitnoj službi navedenog datuma, da je zaveden u knjigu protokola pod br. 935 gdje se konstatuje da je povrede zadobio ,,u tuči,, te da postoji krvni podliv glave u lijevom čeonotjemenom dijelu glave, krvni podliv kože kapaka lijevog oka, te nagnječina kože lijevog jagodičnog predjela lica, te da je povrijedjeni upućen u Klinički Centar na dalji pregled I liječenje .

       Iz otpusne liste sa epikrizom na ime oštećenog izdate od strane KC CG utvrdjuje se da je kod V. R. nastupila tjelesna povreda manifestovana u vidu nagnječine glave I lijeve strane grudnog koša, te prelom lijeve jagodične kosti lica, kao I otok kapaka lijevog oka.

      Iz otpusne liste sa epikrizom sa Odjeljenja za maksilofacijalnu hirurgiju KC CG utvrdjuje se da je oštećeni bio na bolničkom liječenju u periodu od 22.04.2010.godine do 28.04.2010.godine, te da je dana 22.04.2010.godine u opštoj anesteziji uradjena operacija, te da je intervencija uradjena radi pregleda slomljenih kostiju gornjoviličnog zatona I pregleda kostnog dijela dna lijeve očne jame.

      Iz izvještaja ljekara Doma zdravlja – K. na ime M. S. utvrdjuje se da je isti pregledan 21.04.2010.godine zbog povreda ličnog dijela glave I obje noge,  ove povrede bliže su opisane kroz nalaz I mišljenje vještaka medicinske struke.

      Iz izvještaja ljekara specijaliste doma zdravlja Kolapšin na ime M. N. utvrdjuje se da je isti  pregledan od strane ljekara hitne pomoći zbog povrede drugog prsta lijeve šake I povrede ledja, te da je nakon uradjenog pregleda upućen na dalje liječenje kod kuće.

      Iz nalaza I mišljenja vještaka medicinske struke B. dr B. utvrdjuje se da je kod V. R. nastupila povreda manifestovana u vidu preloma lijeve jagodične kosti I kostnog dijela prednjeg zida lijevog gornjoviličnog zatona /sinusa/ sa oštećenjem krvnih sudova slomljene kosti I nastankom krvnog podliva kože kapaka lijevog oka, te stvaranja krvnog sadržaja u šupljini – sinusu koja povreda je nastala djelovanjem zamahnute tupo tvrde sile ravne površine slabijeg inteziteta djelovanja, koja je djelovala na glavu povrijedjenog od naprijed I više sa lijeve strane  u jednom navratu I mogla je nastati djelovanjem zamahnute stisnute šake.  Povreda lijeve strane grudnog koša u vidu nagnječine kože nastala je djelovanjem zamahnute tupo tvrde sile ravne površine slabijeg inteziteta djelovanja, koja je djelovala u jednom navratu na tijelo tačnije grudni koš od naprijed I više sa lijeve strane dovodeći do nagnječine kože, dok su dublje strukture ostale nepovrijedjene. Ove povrede nastale su kratko vrijeme jedna za drugom, a povreda u vidu preloma jagodične kosti po svom karakteru predstavlja tešku tjelesnu povredu, te u zbiru sa drugom tjelesnom povredom ostaje I dalje obična teška tjelesna povreda. M. S. zadobio je povredu ličnog dijela glave u vidu oguljotine kože desne strane lica u predjelu nosne piramide I donjeg kapka desnog oka nastale povlačenjem čvrstim zašiljenim predmetom plitkog profila koji odgovara noktu prsta šake po koži lica.  Povreda u  vidu krvnog podliva kože nadkoljenice lijeve noge nastala je djelovanjem zamahnute tupo tvrde sile ravne površine slabijeg inteziteta djelovanja, koja je djelovala na nadkoljenicu lijeve noge u jednom navratu dovodeći do oštećenja sitnih krvnih sudova kože dok su dublje strukture noge ostale nepovrijedjene. Ova povreda mogla je nastati djelovanjem zamahnute nove I slično. Povreda u vidu krvnog podliva koljena desne noge  nastala je prilikom pada koljenom na tvrdu I ravnu podlogu a ne može se isključiti ni mogućnost nastanka ove povrede djelovanjem zamahnute tupo tvrde sile ravne površine na koljeni predio desne noge /npr zamahnuta noga/ te osim oštećenja sitnih krvnih sudova kože dublje strukture noge ostale su nepovrijedjene. Ove povrede nastale su kratko vrijeme jedna za drugom I predstavljaju I pojedinačno I u svom zbiru laku tjelesnu povredu.  Za M. N. vještak se izjasnio da je kod istog došlo do povrede drugog prsta lijeve šake u vidu manje razderotine kože koja povreda je nastala prilikom udara ili pada povrijedjenog pomenutim prstom lijeve šake o kakvu tvrdu neravnu podlogu, a mogla je nastati I djelovanjem zamahnute tupo tvrde sile neravne površine, kao npr grabulje koje su djelovale slabijim intezitetom te dublje strukture prsta nijesu povrijedjene. Povreda u vidu manje oguljotine slabinskog krsnog dijela tijela nastale na sličan način odnosno mogla je nastati prilikom pada ledjnim dijelom tijela na tvrdu ravnu podlogu, ali je mogla nastati I djelovanjem zamahnute tupo tvrde sile ravne površine slabijeg inteziteta djelovanja koja je djelovala na tijelo povrijedjenog u jednom navratu otpozadi ka naprijed I mogla je nastati djelovanjem grabulja I sl. Ovakve povrede kako pojedinačno, tako I u svom zbiru predstavljaju laku tjelesnu povredu.

      U svom izjašnjenju datom na gl. pretresu od 20.09.2011. godine vještak B. se izjasnio  da je kod M. S. postojala povreda nadkoljenice lijeve noge opisana pod rednim br. 2 u osnovnom nalazu, a manifestovana u vidu krvnog podliva kože nadkoljenice, ova povreda mogla je nastati djelovanjem bilo koje zamahnute tupo tvrde sile  izmedju ostalog I djelovanjem drvenog dijela držala od grabulja. Što se tiče povrede kod V. R.a vještak je ostao pri mišljenju da je ovakva povreda mogla nastati zamahnutom stisnutom šakom, ali nije mogao sasvim isključiti ni mogućnost  da je ista mogla nastati I djelovanjem zamahnutog lakta na predio ličnog dijela glave, medjutim za vještaka je vjerovatnije da je ovakva povreda nastala djelovanjem zamahnute stisnute šake, jer da bi došlo do ovakvog preloma morala je djelovati jako zamahnuta snažna sila, obzirom da  jagodična kost spada u jednu od kostiju lica veće čvrstine.  Neposredno nakon zadobijanja ove povrede prisutni nijesu morali, niti mogli primijetiti bilo kakve promjene na licu povrijedjenog, a ovo sa razloga što je kod povrijedjenog naknadno usled razvoja otoka ličnog dijela glave, te krvnog podliva I vazduha koji se stvrio neposredno ispod kože jagodičnog predjela naknadno došlo do manifestacije ove povrede.

      Iz izvoda iz KE izdatog na ime M. S. utvrdjuje se da je isti do sada neosudjivan.

      Iz izvoda iz KE izdatog na ime okrivljenog M. N., utvrdjuje se da je isti do sada neosudjivan.

      Iz izvoda iz KE na ime R. S. utvrdjuje se da je ista do sada neosudjivana.

      Iz izvoda iz KE na ime V. D. utvrdjuje se da je ista do sada osudjivana I to presudom Osnovnog suda – K. K. 63/04 od 22.10.2004. godine za krivično djelo iz čl. 207 st. 3 u vezi st. 1 Krivičnog Zakonika izrečena kazna 4 mjeseca zatvora uslovno za jednu godinu.  
    Cijeneći sve izedene dokaze kako pojedinačo tako I u njihovom medjusobnom odnosu na nesumljiv način je utvrdjeno da su  21.04.2010.godine u mj. N. preko S. – Opština K., nakon kraće prepirke izazvali tuču u kojoj su sa jedne strane učestvovali okrivljeni M. S. I M. N., a sa druge oštećeni V. R.I okrivljene R. S. I V. D., medjusobno se udarajući pesnicama I grabuljama, na način što su okrivljeni M. S. udario pesnicom oštećenog V. R.u predjelu lijeve jagodične kosti, za koje vrijeme je okrivljeni M. N. sa ledja držao oštećenog, a kojom prilikom je oštećeni zadobio tešku tjelesnu povredu u vidu preloma lijeve jagodične kosti I kostnog dijela prednjeg zida lijevog gornjoviličnog zatona sa oštećenjem krvnih sudova slomljene kosti I nastankom krvnog podliva kože lijevog oka sa stvaranjem krvnog sadržaja u šupljini zatona, dok su okrivljene V. S. I V. D. grabuljama – sredstvom podobnim da tijelo teško povrijedi ili zdaravlje teško naruši udarale okrivljenog M. N. I to okrivljena R. S. metalnim dijelom grabulja u predjelu lijeve šake, a okrivljena V. D. drvenim dijelom grabulja u predjelu ledja, nanijevši mu lake tjelesne povrede u vidu rane razderotine kože drugog prsta lijeve šake I oguljotine kože slabinskokrsnog dijela tijela.Nesporno je da je okrivljeni M. S. svojim radnjama ostvario sve  elemente bića krivičnohg djela teška tjelesna povreda iz čl.151 st1 Krivičnog zakonika,te da je kritičnom prilikom pesnicom udario u predjelu lica oštećnog V. R. i nanio  mu tešku tjelesnu povredu u vidu  preloma gornjovilične kosti,ovakav zaključak suda baziran je kako na iskazu oštećenog koji se decidno izjasnio da ga je okrivljeni M. S. udario zatvorenom pesnicom u predjelu lica,tako i na osnovu medicinske dokumentacije te nalaza I mišljenja vještaka medicnske struke B. dr.B. koji je na glavnom pretresu u svom neposrednom izjašnjenju obrazložio da je najvjerovatnije ovakva povreda mogla nastati udarcem pesnicom obzirom da jagodična kost predstavlja jednu od tvrdjih kostiju  dijela glava ,te je na nju morala djelovati jača sila,pa je manja vjerovatnoća da je ista mogla nastati djelovanjem zamahnutog lakta ,tačnije ruke savijene u laktu,što okrivljeni M. S. navodi u svojoj odbrani te je u tom dijelu njegova odbrana odbačena kao sračunata na izbjegavanje krivičnopravne odgovornosti.Takodje je tokom postupka nesporno utvrjdeno da je okrivljeni  M. N. učestvovao u tuči na način što je sa ledja uhvatio oštećenog dok ga je okrivljeni S. pesnicom udario u lični dio glave nanoseći mu tom prilikom naprijed opisanu povredu,koji zaključak sud temelji na iskazu oštećenog ,te je odbrana okrivljenog Medenica Nikaša da se samo branio od udaraca R. S. I V. D.,odbačena kao sračunata na izbjegavanje krivičnopravne odgovornosti,jer je u suprotnosti sa naprijed utvrdjenom činjenicom.Tokom postupka utvrdjeno je da je I okrivljena R. S. svojim radnjama ostvarila biće krivičnog djela učestvovanje u tuči iz čl.153 Krivičnog zakonika u sticaju sa krivičnim djelom laka tjelesna povreda iz čl.152 st2 u vezi st1 Krivičnog zakonika, naime nesporno je da je okrivljena metalnim grabuljama koje je držala u ruci udarila u predjelu lijeve šake nanijevši mu ranu razderotinu kože drugog prsta lijeve šake ,koji zaključak se temelji na medicinskoj dokumentaciji, te nalazu vještaka koji se izjasnio da je ova povreda nastala na naprijed navedeni način, a što su posvjedočili I svjedoci M. S.I R. Č. koji su prvi došli na lice mjesta i naveli da je okrivljena R. udarala grabuljama ne samo N. već I okrivljenog M. S.  I oštećenog V. zaključku doprinosi I iskaz svjedoka V. M. koji navodi da je okrivljena R. pri odlasku na ramenu nosila grabulje,te je očigledno da iste nije kako tvrdi odmah bacila. Dio iskaza svjedoka M. S. koji negira da su njegova braća S. I N. učestvovala u tuči I udarili oštećenog sud je odbacio kao usmjeren na pomaganje okrivljenima a u cilju umanjenja njihove krivičnopravne  odgovornosti okrivljenih, jer je isti u suprotnosti sa nesporno utvrdjenim činjenicama.Iskaz svjedoka R. sud je odbacio u dijelu gdje I pored toga što detaljno opisuje povredjivanje kod okrivljenih M. S. I N. ovaj svjedok ne navodi činjenicu da je S. nanio tjelesnu povredu oštećenom V., kao ni činjenicu da je okrivljeni N. M. takodje aktivni učesnik tuče.Tokom postupka nasumljivo je na strani okrivljene V. D. utvrdjeno postojanje krivičnopravne odgovornosti za krivično djelo učestvovanje u tuči iz čl.153 u sticaju sa krivičnim djelom laka tjelesna povreda iz čl.152 st2 Krivičnog zakonika,obzirom da su se svi saslušani svjedoci izuzev V. M. koji je došao tek nakon završetka tuče,izjasnili da je okrivljena udarila pesnicom okrivljenog M. N. u oko ,te da ga je grabuljama sredstvom podobnim da tijelo teško povrijedi I zdravlje teško naruši udarala po tijelu ,a koje povrede se konstatuju kroz medicinsku dokumentaciju kao I kroz izjašnjenje vještaka medicinske struke,činjenicu da je okrivljenog N. udarila rukom u predjelu oka ne spori u svojoj odbrani ni okrivljena,dok je dio odbrane u kom navodi da je po zahtjevu medenica S. bacila grabulje, kako ona, tako I njen suprug, ovdje oštećeni sud jodbacio kao sračunatu na izbjegavanje krivičnopravne odgovornosti,tim prije što se I svjedok V. M. izjasnio decidno da je vidio okrivljenu kako grabuljama udara M. N.

      Opredjeljujući se za krivičnu sankciju kod okrivljenog M. S. sud je cijenio sve okolnosti od značaja za individualizaciju iste, a tiču se ličnosti okrivljenog I djela stavljenog mu na teret, pa je od olakšavajućih okolnosti na strani okrivljenog našao da je riječ o porodičnom čovjeku, ocu četvoro djece, da isti do sada nije osudjivan, činjenicu da se oštećeni pridružio krivičnom gonjenju sud je cijenio kao otežavajuću.  Kako je za ovo krivično djelo predvidjena kazna zatvora od šest mjeseci do pet godina a uzimajući u obzir naprijed navedene olakšavajuće okolnosti sud je okrivljenom M. S. izrekao uslovnu osudu kojom mu je utvrdio   kaznu zatvora u trajanju od šest mjeseci I istovremeno odredio rok od dvije godine kao rok provjere koji je po mišljenju suda dovoljno dug u cilju provjere ponašanja okrivljenog u uslovljenom periodu. Po mišljenju suda ovakvom vrstom krivične sankcije može se postići svrha kažnjavanja iz čl. 32 Krivičnog Zakonika.

      Opredjeljujući se za krivičnu sankciju kod okrivljenog M. N. sud je kao olakšavajuće okolnosti na strani okrivljenog cijenio činjenicu da je isti do sada neosudjivan, da je porodičan čovjek otac dvoje djece, činjenicu da se oštećeni pridružio krivičnom gonjenju sud je cijenio kao otežavajuću.Kako je za ovo krivično djelo predvidjena kazna zatvora od tri mjeseca do tri godine sud je okrivljenom imajući u vidu naprijed navedene olakšavajuće okolnosti izrekao uslovnu osudu kojom je utvrdio kaznu zatvora u trajanju od tri mjeseca I odredio da se ista neće izvršiti ukoliko okrivljeni u roku od jedne godine ne počini novo krivično djelo, nalazeći da će se izrečenom krivičnom sankcijom postići svrha iz čl. 52 Krivičnog Zakonika.

      Opredjeljujući se za krivičnu sankciju kod okrivljene R. S. sud je na njenoj strani cijenio činjenicu da je riječ o ženi starije životne dobi,  da ista do sada nije osudjivana, da je majka četvoro djece, otežavajućih okolnosti nije bilo.  Primjenjujući odredbe čl. 48  Krivičnog Zakonika za krivična djela u sticaju sud je okrivljenoj za krivično djelo  učestvovanje u tuči iz čl. 153 Krivičnog Zakonika izrekao kaznu zatvora u trajanju od dva mjeseca, za krivično djelo  laka tjelesna povreda iz čl. 152 st. 2 u vezi st. 1 Krivičnog Zakonika izrekao kaznu zatvora u trajanju od 2 mjeseca, a potom izrekao uslovnu osudu kojom je utvrdio jedinstvenu kaznu zatvora u trajanju od 3 mjeseca I istovremeno odredio rok od jedne godine kao rok provjere ponašanja okrivljene.  Ovakvom vrstom krivične sankcije po nalaženju suda može se postići svrha kako specijalne tako I generalne prevencije.

      Opredjeljujući se za krivičnu sankciju kod okrivljene V. D. sud je na njenoj strani cijenio kao olakšavajuće okolnosti da je riječ o porodičnoj ženi majci troje djece. Činjenicu da je do sada osudjivana sud nije cijenio kao otežavajuću sa razloga što je riječ  o drugoj vrsti krivičnog djela. Kako je okrivljena počinila dva krivična djela sud je primjenjujući odredbe čl. 48 Krivičnog Zakonika za sticaj krivičnih djela okrivljenoj V. D. za krivično djelo učestvovanje u tuči iz čl. 153 Krivičnog Zakonika  izrekao kaznu zatvora u trajanju od tri mjeseca, za krivično djelo laka tjelesna povreda iz čl. 152 st. 2 u vezi st. 1 Krivičnog Zakonika izrekao kaznu zatvora u trajanju od 2 mjeseca, a potom izrekao uslovnu osudu utvrdjujući jedinstvenu kaznu zatvora u trajanju od četiri mjeseca, I istovremeno odredio rok od jedne godine kao rok provjere ponašanja okrivljene. Po mišljenju suda ovakvom vrstom krivične  sankcije može se postići svrha kako specijalne tako I generalne prevencije.

      Obzirom da su okrivljeni oglašeni krivim sud ih je obavezao na solidarno plaćanje troškova krivičnog postupka u ukupnom iznosu od 176,00 €ura a koji troškovi se odnose na naknadu za  dati nalaz I mišljenje vještaku medicinske struke B. Dr B. iznos od 77,00 €ura, za prisustvo glavnom  pretresu održanom dana 20.09.2011. godine I pojašnjenju nalaza I mišljenja iznos od 99,00 €ura, te obavezao na plaćanje sudskog paušala u iznosu od po 30,00 €ura, koji je odmjeren obzirom na imovinske prilike optuženih, trajanje I složenost postupka prednje shodno čl. 229 ZKP-a.

      Obzirom  na činjenicu da je oštećeni V. R. istakao imovinsko-pravni zahtjev u odnosu na okrivljene M. S. I N., čiju visinu nije opredijelio, a obzirom da su okrivljeni oglašeni krivim, sud je shodno čl. 239 st. 2 u vezi st. 1 ZKP-a oštećenog V. uputio na parnicu, obzirom da činjenice utvrdjene u krivičnom postupku ne pružaju pouzdan osnov kako za djelimično tako ni za potpuno presudjenje.

      Sa iznijetih razloga a na osnovu čl. 374 ZKP-a odlučeno je kao u izreci ove presude.



                                  **OSNOVNI SUD U KOLAŠINU,**

                                          Dana, 03.10.2011. godine. 
Zapisničar,
S U D I J A,
Vrhovac Nada s.r.                                                  Mirjana
Čepić s.r. 
PRAVNA POUKA: Protiv ove presude dozvoljena je žalba Višem sudu – Bijelo
Polje I to   u roku od  8  dana od dana prijema iste. Žalba se podnosi preko
Ovog suda. 