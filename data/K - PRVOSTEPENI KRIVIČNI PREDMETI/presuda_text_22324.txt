Posl.br. K. 28/13
U I M E CRNE GORE
OSNOVNI SUD U CETINJU, kao prvostepeni krivični, u vijeću sastavljenom od
sudije Ćupić Marije, kao predsjednika vijeća, uz učešće namještenika suda A.
M., kao zapisničara, u krivičnom predmetu okrivljenog Lj. N. iz T., zbog
krivičnog djela teško djelo protiv bezbjednosti javnog saobraćaja iz čl. 348.
st. 3. u vezi čl. 339. st. 3. u vezi st. 1. KZ-a, po optužnom predlogu
Osnovnog državnog tužilaštva u C., Kt. br. 216/12 od 22.02.2013. godine, nakon
održanog glavnog i javnog pretresa dana 19.04.2013. godine u prisustvu
savjetnika ODT-a Đ. M., okrivljenog Lj. N. i oštećene Lj. M. donio je dana
25.04.2013.godine i javno objavio
P R E S U D U
Okrivljeni: Lj. N., od oca S. i majke G., rođene S., rođen...... godine u selu
Nj...., zaseok Ž..do, opština C., sa prebivalištem u T., naselje „S...“ L-C-2,
državljanin Crne Gore, oženjen, pismen, sa završenom Višom pedagoškom školom,
srednjeg imovnog stanja,neosuđivan
K r i v je :
Zato što je:
Dana 14.10.2012. godine, oko 12:10časova, na regionalnom putu C. – Nj., u
mjestu zv. „T.“, opština C., upravljajući u saobraćaju vlastitim putničkim
motornim vozilom marke „Zastava Yugo“, registarskih oznaka ... AC 499, ne
pridržavajući se saobraćajnih propisa iz člana 29. stav 2. Zakona o
bezbjednosti saobračaja na putevima, ugrozio život i tijelo ljudi, na način
što, iako je znao da vozilo u kretanju treba da drži što bliže desnoj ivici
kolovoza i na tolikoj udaljenosti od te ivice da, s obzirom na brzinu kretanja
vozila, uslove saobraćaja i na stanje i karekteristike puta, ne ugrožava druge
učesnike u saobraćaju i ne izlaže sebe opasnosti, voljno nije održavao
bezbjedan smjer kretanja vozila desnom stranom kolovoza na bezbjednoj distanci
od desne ivice puta u smjeru njegovog kretanja, olako držeći da neće doći ili
da će spriječiti nastanak saobraćajne nezgode, usled čega je, u odsustvu
adekvatne pažnje, prilikom savlađivanja kritičnog poteza puta koji se prostire
u obliku desne krivine, došlo do skretanja i izlijetanja vozila preko lijeve
ivice puta u smjeru kretanja, a zatim do udara prednjeg dijela vozila u kameni
zasjek brda po lijevoj strani puta, kojom prilikom je saputnik u njegovom
vozilu – oštećena Lj. M. iz T. zadobila tešku tjelesnu povredu u vidu preloma
gornje vilice i preloma kostiju nosa,
- čime je izvršio krivično djelo teško djelo protiv bezbjednosti javnog
saobraćaja iz čl. 348. st. 3. u vezi čl. 339. st. 3. u vezi st. 1. Krivičnog
zakonika
-pa mu sud primjenom citiranog zakonskog propisa, te primjenom čl.4, 5, 13, 16, 17, 42, 52, 53, 54 KZ-a, 226-229, i 374 ZKP-a izriče
U S L O V N U O S U D U
Kojom okrivljenom utvrđuje kaznu zatvora u trajanju od 30 dana i istovremeno
određuje da se navedena kazna neće izvršiti ukoliko okrivljeni u vremenskom
periodu od jedne godine od dana pravosnažnosti presude ne počini novo krivično
djelo.
Obavezuje se okrivljeni da na ime troškova krivičnog postupka uplati iznos od
132,00 eura, te iznos od 30,00 eura, na ime paušala, a sve u roku od 15 dana
po pravosnažnosti rješenja pod prijetnjom prinudnog izvršenja u korist budžeta
Crne Gore.
O b r a z l o ž e nj e
ODT u C. podnijetim optužnim predlogom Kt.br. 216/12 od 22.02.2013. godine,
stavilo je na teret okrivljenom Lj. N. iz T., izvršenje krivičnog djela teško
djelo protiv bezbjednosti javnog saobraćaja iz čl. 348. st. 3. u vezi čl. 339.
st. 3. u vezi st. 1. KZ-a. U završnoj riječi na glavnom pretresu zastupnik
optužbe je istakao da ostaje pri podnijetom optužnom predlogu i predložio sudu
da okrivljenog oglasi krivim i osudi po zakonu.
Okrivljeni Lj. N. je u svojoj odbrani je istakao da se dana 14.10.2012.
godine, kretao lokalnim putem Nj.-C. sopstvenim motornim vozilom marke „Yugo“.
Reg. oznaka ... AC 439. Dolaskom u mjesto zv. „T.“, primijetio je da mu se
veći pauk nalazio na ruci. Vozilo mu je u tom trenutku bilo u pokretu i kretao
se veoma malom brzinom. Pojasnio je da je vjerovatno kad je pokušao da makne
pauka sa dese ruke da je došlo do udara u brdo, gledano sa lijeve strane našeg
kretanja i da je siguran da je u toj brzini dešavanja došlo do skretanja i
udara u stijenu. Dodao je da je tom prilikom zadobio lakše tjelesne povrede,
dok je njegova supruga zadobila povrede u predjelu nosa i očiju. Istakao je da
mu je žao zbog svega što se desilo i da mu je dovoljna kazna to što mu je
supruga zadobila povrede u predmetnoj saobraćajnoj nezgodi i to što su bili
prinuđeni da se liječe po sopstvenoj režiji, kupovinom većeg broja ljekova.
Sud je radi razrješenja ove krivičnopravne stvari na glavnom pretresu tokom
dokaznog postupka proveo sledeće dokaze i to: saslušao oštećenu Lj. M.,
pročitao zapisnik o uviđaju saobraćajne nezgode UP Ispostave C. br.121/12 od
22.10.2012. godine, nalaz i mišljenje sudskog vještaka saobraćajne struke Š.
ing. M. od februara mjeseca 2013. godine, o uzroku saobraćajne nezgode, nalaz
i mišljenje sudskog vještaka medicinske struke R. dr S. o vrsti i težini
tjelesnih povreda za oštećenu Lj. M. od 22.02.2013. godine, te izvršio uvid u
skicu lica mjesta saobraćane nezgode i fotodokumentaciju sačinjenu od strane
UP Ispostave C. br. 160/12 od 14.10.2012. godine, pročitao izvještaj UP
Ispostava C. broj 02-245-662 od 07.03.2013. godine iz KE za okrivljenog.
Iz iskaza oštećene Lj. M. proizilazi da se kritične prilike zajedno sa svojim
suprugom kretala lokalnom putem Nj.-C.. Bila je na mjestu suvozača u vozilu
svoga supruga marke „Yugo“, reg. oznaka .. AC 499. Vozilom je upravljao njen
suprug N. i dolaskom u mjesto zv. „T.“ njen muž je iz razloga zamagljenosti
vjetrobranskog stakla na vozilu, uzeo tzv. „jelensku kožicu“, kako bi isto
očistio i kada je uzeo istu primijetio velikog pauka. Pojašnjava da joj je muž
dodao jelensku kožicu i da je pri tom primijetio da mu je pauk već skliznuo na
njegovu desnu ruku, a da je lijeva ruka bila konstantno na volanu i kako se
ovo odigralo munjevitom brzinom i mišljenja je da kada je njen muž osjetio
pauka na ruci došlo do udara u brdo sa lijeve strane, gledano iz njihovog
pravca kretanja. Dodala je da je usled udara zadobila povrede u predjelu očiju
i nosa i da je ubrzo poslije nesreće odvedena u Klinički centar Crne Gore.
Istakla je da je mišljenja da se vozilo kretalo malom brzinom u momentu
kontakta sa brdom. Nije se pridružila krivičnom gonjenju protiv okrivljenog i
nije postavila imovinsko pravni zahtjev.
Iz zapisnika o uviđaju saobraćajne nezgode br.121/12 od 22.10.2012. godine,
sačinjenog od strane ovlašćenih službenih lica UP Ispostave C., proizilazi da
je na licu mjesta saobr.nezgode zatečeno p.m.v. reg.oznaka .... AC 499 marke
zastava-yugo van kolovoza sa lijevo strane gledano iz pravca Nj. prednjim
dijelom okrenuto ka C. tako što je prednji desni točak udaljen od lijeve ivice
kolovoza 1,1 M a zadnji desni takođe od lijeve ivice kolovoza 0,10 M, dok
ostalih tragova nezgode na licu mjesta nije bilo. Mjesto gdje je došlo do
saobraćajne nezgode je pregledna krivina sa uzdužnim nagibom na dijelu puta
koji je u trenutku nezgode klizav bez trotoara i pješačke staze, mjesto za
koje je uzeta fiksna tačka je betonski graničnik.
Iz nalaza i mišljenja sudskog vještaka saobraćajne struke Š. ing.M.
Kt.br.216/12 od februara mjeseca 2013. godine, o uzroku saobraćajne nezgode
proizilazi da je do nezgode došlo, a na osnovu podataka od značaja za
utvrđenje uzroka ove nezgode došlo usled propusta u vožnji od strane vozača
putničkog motornog vozila „Yugo-Zastava“ reg oznaka ... AC 499. Navedeno se
ogleda u tome što isti nije održavao bezbjedan smjer kretanja vozila desnom
stranom kolovoza na bezbijednoj distanci od desne ivice puta u smjeru kretanja
prema liniji prostiranja puta, već je prilikom savlađivanja kritičnog poteza
puta, koji se prostire u obliku desne krivine, u odsustvu adekvatnje pažnje na
održavanju bezbijednog smjera kretanja vozila, došlo do skretanja i
izlijetanja voziula preko lijeve ivice puta u smjeru kretanja, a zatim
nalijetanja prednjeg kraja vozila na kameni zasjek, po lijevoj strani puta i
nasilnog zaustavljanja vozila, kojom prilikom je LJ. M., koja se nalazila kao
saputnik u vozilu, zadobila tjelesnu povredu.Prema izjavi vozača i svjedoka
,vozač je neposredno kada se nalazio sa vozilom u fazi savlađivanja kritičnog
poteza puta u obliku desne krivine pribjegao čišćenju glavnog vjetrobana
vozila tokom kretanja vozila u zoni devijacije,koju radnju je vozač mogao
obaviti samo uz uslov da prethodno zaustavi vozilo,što u datoj situaciji nije
postupio.
Iz nalaza i mišljenja sudskog vještaka medicinske struke R. Dr S. dat na
zapisniku pred Osnovnim državnim tužiocem posl.br.Kt.216/12 od 22.02.2013.
godine, sa pratećom medicinskom dokumentacijom o vrsti i težini zadobijenih
tjelesnih povreda za oštećenu Lj. M. proizilazi da je ista zadobila teške
tjelesne povrede u vidu preloma gonje vilice i preloma kostiju nosa. Da iste u
zbiru čine tešku tjelesnu povredu i nijesu direktno ugrožavale život
povrijeđenoj.
Iz skice lica mjesta i fotodokumentacije sačinjene od strane UP Ispostave C.
br. 160/12 od 14.10.2012. godine, vidi se bliži izgled lica mjesta-regionalni
put C.-Nj., u mjestu zv. „T.“. Na istim je dat prikaz položaja vozila
reg.br.... AC 499, pravac kretanja putničkog motornog vozila,razasuti tragovi
stakla i plastike kao i dio brda gdje je auto udarilo.
Iz izvještaja iz KE UP Ispostava C. broj 02-245-662 od 07.03.2013. godine za
okrivljenog Lj. N. utvrđuje se da je isti neosuđivan.
Analizirajući rezultate dokaznog postupka te na osnovu savjesne i brižljive
ocjene svih provedenih dokaza pojedinačno i u svojoj ukupnosti sud je
nesumnjivo utvrdio da je okrivljeni Lj. N., počinio krivično djelo teško djelo
protiv bezbjednosti javnog saobraćaja iz čl. 348. st. 3. u vezi čl. 339. st.
3. a u vezi st. 1. Krivičnog zakonika.
Utvrdjujući činjenice radi pravilnog odredjenja materijalnopravnog odnosa u
ovoj krivčnopravnoj stvari sud je nesumnjivo utvrdio da je okrivljeni dana
14.10.2012. godine, oko 12:10 časova, na regionalnom putu C. – Nj., u mjestu
zv. „T.“, opština C., upravljajući u saobraćaju vlastitim putničkim motornim
vozilom marke „Zastava Yugo“, registarskih oznaka ... AC 499, ne pridržavajući
se saobraćajnih propisa iz člana 29. stav 2. Zakona o bezbjednosti saobračaja
na putevima, ugrozio život i tijelo ljudi, na način što, iako je znao da
vozilo u kretanju treba da drži što bliže desnoj ivici kolovoza i na tolikoj
udaljenosti od te ivice da, s obzirom na brzinu kretanja vozila, uslove
saobraćaja i na stanje i karekteristike puta, ne ugrožava druge učesnike u
saobraćaju i ne izlaže sebe opasnosti, voljno nije održavao bezbjedan smjer
kretanja vozila desnom stranom kolovoza na bezbjednoj distanci od desne ivice
puta u smjeru njegovog kretanja, olako držeći da neće doći ili da će
spriječiti nastanak saobraćajne nezgode , usled čega je, u odsustvu adekvatne
pažnje, prilikom savlađivanja kritičnog poteza puta koji se prostire u obliku
dene krivine , došlo do skretanja i izlijetanja vozila preko lijeve ivice puta
u smjeru kretanja, a zatim do udara prednjeg dijela vozila u kameni zasjek
brda po lijevoj strani puta, kojom prilikom je saputnik u njegovom vozilu –
oštećena Lj. M. iz T. zadobila tešku tjelesnu povreduz u vidu preloma gornje
vilice i preloma kostiju nosa.
Postupajući na prednje opisani način okrivljeni je prekršio odredbu iz člana
29. stav 2. Zakonika o bezbjednosti saobraćaja na putevima.
Naime, iz člana 29. stav 2. Zakonika o bezbjednosti saobraćaja na putevima
propisano je da je vozač dužan da vozilo u ketanju drži što bliže desnoj ivici
kolovoza i na tolikoj udaljenosti od te ivice da, s obzirom na brzinu kretanja
vozila, uslove saobraćaja i na stanje i karakteristike puta, ne ugrožava druge
učesnike u saobraćaju i ne izlaže sebe u opasnosti.
Podvodeći ovako utvrdjeno činjenično stanje pod odgovarajuće propise koji
regulišu oblast saobraćaja Sud izvodi jasan pravni zaključak da je okrivljeni
Lj. N. prekršio odredbu iz čl. 29.st.2. Zakona o bezbjednosti saobraćaja na
putevima, ugrozio život i tijelo ljudi, na način što, iako je znao da vozilo u
kretanju treba da drži što bliže desnoj ivici kolovoza i na tolikoj
udaljenosti od te ivice da, s obzirom na brzinu kretanja vozila, uslove
saobraćaja i na stanje i karekteristike puta, ne ugrožava druge učesnike u
saobraćaju i ne izlaže sebe opasnosti, voljno nije održavao bezbjedan smjer
kretanja vozila desnom stranom kolovoza na bezbjednoj distanci od desne ivice
puta u smjeru njegovog kretanja, olako držeći da neće doći ili da će
spriječiti nastanak saobraćajne nezgode, usled čega je, u odsustvu adekvatne
pažnje, prilikom savlađivanja kritičnog poteza puta koji se prostire u obliku
desne krivine, došlo do skretanja i izlijetanja vozila preko lijeve ivice puta
u smjeru kretanja, a zatim do udara prednjeg dijela vozila u kameni zasjek
brda po lijevoj strani puta, kojom prilikom je saputnik u njegovom vozilu –
oštećena Lj. M. iz T. zadobila tešku tjelesnu povredu u vidu preloma gornje
vilice i preloma kostiju nosa.
Dakle, u uzročno posljedičnom smislu do ove nezgode je došlo usled propusta
vozača putničkog motornog vozila kojim je upravljao okrivljeni Lj. N., a koji
se manifestuju u kršenju pobrojanih i citiranih zakonskih propisa koji
regulišu oblast saobraćaja na putevima.
Cijeneći izloženo okrivljeni se nije pridržavao citiranih saobraćajnih
propisa, pa je time ugrozio saobraćaj i doveo u opasnost svoj život i život
lica koje je bilo kao suvozač, pri čemu je bio svjestan da usled takvog
ponašanja može nastupiti zabranjena posledica, ali je olako držao da ona neće
doći ili da će spriječiti nastanak saobraćajne nezgode , čime su se u njegovim
radnjama i nastupjelim posledicama stekla sva objektivna i subjektivna
obilježja bića krivičnog djela ugrožavanja javnog saobraćaja iz čl. 339. st.
3. u vezi st. 1. Krivičnog zakonika, kao osnovnog djela. Kako je usled
osnovnog djela kod Lj. M. nastupila teška tjelesna povreda u odnosu na koje
posledice su okrivljeni postupao nehatno, stekli su se uslovi za postojanje
odgovornosti za težu posledicu propisanu čl. 17. KZ-a, čime je krivično djelo
poprimilo kvalifikovani vid, poprimajući obilježja bića krivičnog djela teško
djelo protiv bezbjednosti javnog saobraćaja iz čl. 348. st. 3. u vezi čl. 339.
st. 3. u vezi st. 1. Krivičnog zakonika.
Sud je kao uvjerljive, istinite i kao takve od presudne važnosti za
razjašnjenje ove krivičnopravne stvari prihvatio odbranu okrivljenog u sklopu
sa provedenim dokazima i to: zapisnikom o uviđaju, sa pratećom dokumentacijom
( fotodokumentacija, skica lica mjesta), u sklopu sa nalazom i mišljenjem
vještaka saobraćajne struke, iskazom svjedoka oštećene Lj. M., nalazeći da su
ovi dokazi logički skladni, uvjerljivi i neprotivurječni. Za ukazati je da je
sud nalaz i mišljenje vještaka saobraćajne struke, o predmetnoj saobraćajnoj
nezgodi prihvatio kao dokaz od presudne važnosti za razjašnjenje ove krivično
pravne stvari, smatrajući ga objektivnim i istinitim, zasnovan na pravilima
nauke i struke. Sud je datom nalazu i mišljenju vještaka medicinske struke dr.
R. S. u sklopu sa priloženom medicinskom dokumentacijom poklonio punu vjeru .
Na osnovu svega izloženog sud izvodi jasan pravni zaključak da je okrivljeni
počinio krivično djelo - teško djelo protiv bezbjednosti javnog saobraćaja iz
čl. 348. st. 4. u vezi čl. 339. st. 3. u vezi st. 1. KZ- a , pa istog u
nedostatku elemenata koji bi umanjili ili isključili sposobnost okrivljenog da
shvati značaj svojih postupaka i da njima upravlja, sud nalazi krivično
odgovornim i oglašava krivim.
Odlučujući o vrsti i visini krivične sankcije koju će sud izreći optuženom Lj.
N. cijenjene su okolnosti iz čl.42.KZ -a, pa je sud od olakšavajućih okolnosti
na njegovoj strani našao da se radi o starijem porodičnom čovjeku, korektnog
držanja pred sudom, nepridruživanje krivičnom gonjenju od strane oštećene Lj.
M. i ne postavljanje odštetnog zahtjeva, kao i raniju neosuđivanost,starosnu
dob okrivljenog,dok otežavajućih okolnosti na njegovoj strani van bitnih
elemenata krivičnog djela nije bilo.
Cijeneći ovako utvrđene okolnosti sud je okrivljeni Lj. N. utvrdio kaznu
zatvora u trajanju od 30 dana, odmjerivši je u granicama koje su zakonom
propisane za predmetno krivično djelo i istovremeno našao da su ispunjeni
uslovi iz čl. 54. KZ-a za izricanje uslovne osude, pa je istom izrekao uslovnu
osudu kao posebnu vrstu krivične sankcije, odmjerivši je kao u izreci, uz
uvjerenje suda da će se u konkretnom slučaju, a uzimajući u obzir ličnost
počinioca, držanje nakon učinjenog djela i sa tako utvrđenom kaznom postići
svrha njenog izricanja predviđena članom 52. KZ-a.
Posebno je sud prilikom izricanja uslovne osude imao u vidu ličnost učinioca,
jer je mišljenja da izvršenje krivičnog djela prije prdstavlja slučajnu
epizodu u njegovom životu, nego što je reziltat njegovog asocijalnog načina
života obzirom da se radi o čovjeku starosti 70 godina, posebno kada se ima u
vidu njegovo držanje nakon izvršenog krivičnog djela, odnosno njegov stav koji
je društveno prihvatljiv i iz kojeg se vidi da se ne saglašava sa izvršenim
dijelom, tj. da mu sve vezano za sudski postupak teško pada, a posebno sa
razloga što je konkretnom prilikom oštećena njegova supruga.
Okrivljeni je shodno čl. 226 -229. ZKP-a obavezan na uplatu troškova na ime
paušala u iznosu od 132,00 eura na ime vještačenja po vještaku saobraćajne
struke u iznosu od 93,50 eura i medicinske struke u iznosu od 38,50 eura ,te
na ime paušala iznos od 30,00 eura, koji iznos je Sud odredio uzimajući u
obzir konkretan slučaj, trajanje postupka i složenost predmeta u korist
budžeta Crne Gore.
Na osnovu svega izloženog, a shodno članu 374.ZKP-a odlučeno je kao u izreci
presude.
OSNOVNI SUD U CETINJU
Dana, 25.04.2013.godine
Zapisničar, S u d i j a,
M.A. Marija Ćupić
PRAVNA POUKA:
Protiv ove presude može se
izjaviti žalba u roku od 8 dana
od dana prijema Višem sudu
u Podgorici,a preko ovog suda.