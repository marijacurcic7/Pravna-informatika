Posl.br. K 177/12
U I M E C R N E R O R E
OSNOVNI SUD U CETINJU, kao prvostepeni krivični, po sudiji Mariji Ćupić, kao
sudiji pojedincu, uz sudjelovanje sudskog namještenika A. M., kao zapisničara,
u krivičnom predmetu okr. S D. iz P., zbog krivičnog djela falsifikovanje
isprave iz čl.412.st.1. KZ-a, po Optužnom prijedlogu Osnovnog državnog tužioca
u C., Kt.br.81/12 od 25.07.2012.godine, nakon održanog glavnog i javnog
pretresa dana 17.04.2013.god. u prisustvu zamjenika ODT C. R. S., okrivljenog
S. D. i njegovog branioca Dj. V., adv. iz P., donio je dana 23.04.2013.godine
i javno objavio ovu
P R E S U D U
Okrivljeni S. D., JMB ....... od oca V. i majke G., rodjene Z., rodjen
.......godine u Č. sa prebivalištem u P., ul. B. i j. blok 7 6/3, državljanin
Crne Gore, oženjen, otac dvoje mldb. djece, pismen sa završenim gradjevinskim
fakultetom, dobrog imovnog stanja
K r i v j e
Što je:
Dana 07.11.2011.godine pred Osnovnim sudom u C., u parničnom postupku
posl.br.P. 197/09, vodjenom po tužbi „S. etažnih vlasnika stambene zgrade u
Ul. H.... br. 85“ u Podgorici, koju je on zastupao kao upravnik zgrade i
predsjednik S. etažnih vlasnika, protiv tuženih Dj. M. i S. M., oba iz P.,
radi naknade štete, svjesno i voljno upotrijebio kao prave, dvije lažne
isprave – dva punomoćja, navodno izdata u P. dana 31.10.2011.godine, od strane
sada pok. Č. Lj. JMB ........ i D. G. JMB ......., kao etažnih vlasnika, koja
punomoćja nijesu izdata od strane lica koja su na njima označena kao njihovi
izdavaoci, već je punomoćje, navodno izdato od strane pok. Č. Lj., preminulog
dana 12.08.2006.godine, svojeručno potpisala njegova kćerka K.-Č. V., dok je
punomoćje navodno izdato na ime D. G., svojeručno potpisao njegov brat D. Ž.,
imenom i prezimenom svoga brata D. G., te naznačena punomoćja posredstvom V.
S., adv. iz P., koji nije znao da su ista lažno sačinjena, predao postupajućem
sudiji u naznačenom gradjanskom predmetu, radi njegovog legitimisanja u istom
kao upravnika zgrade i predsjednika S. etažnih vlasnika
- čime je izvršio krivično djelo falsifikovanje isprave iz čl.412.st. 1.
KZ-a,
pa mu Sud na osnovu citiranih zakonskih propisa, te primjenom čl. 4,5, 13, 15,
42, 52, 53, 54, KZ-a i čl. 226-229 i 374 ZKP-a, izriče
USLOVNU OSUDU
Kojom okrivljenom utvrđuje kaznu zatvora u trajanju od 30 (trideset) dana i
istovremeno određuje da se navedena kazna neće izvršiti ukoliko okrivljeni u
vremenskom periodu od 1 (jedne) godine dana po pravosnažnosti presude, ne
počini novo krivično djelo.
Troškova krivičnog postupka nije bilo, a okrivljeni se obavezuje, da na ime
paušala uplati iznos od 30,00 €, a u roku od 15. dana po pravosnažnosti
presude, pod prijetnjom prinudnog izvršenja
O b r a z l o ž e nj e
Osnovno Državno Tužilaštvo u C., podnio je sudu Optužni predlog Kt.br.81/12 od
25.07.2012.godine protiv okrivljenog S. D. iz P., zbog krivičnog djela
falsifikovanje isprave iz čl.412.st.1. KZ-a. U završnoj riječi na glavnom
pretresu, zastupnica optužbe je istakla da je provedenim dokazima potvrdjeno
da je okrivljeni S. D. u vremenu i mjestu kako je to precizirano dispozitivom
optužnog akta svjesno i voljno upotrijebio dvije lažne isprave, dva punomoćja
koja nijesu potpisana od strane lica koja su na njima označena kao njihovi
izdavaoci, te su se u njegovim radnjama stekla sva bitna obilježja bića
krivičnog djela stavljenog mu na teret. Odbrana okrivljenog nije saglasna
ostalim pribavljenim i sprovedenim dokazima na glavnom pretresu, te cijeni da
je ista sračunata na izbjegavanje njegove krivično pravne odgovornosti za
navedeno krivično djelo. Okrivljeni je u svojoj odbrani i sam kazao da je imao
i brojeve telefona i D. G. i D. Ž., te je s toga znao sa kim razgovara na
telefon, odnosno kome je poslao poruku, te da punomoćje koje je izdato na ime
D. G. imenovani nije potpisao ,već njegov brat i isto tako je znao da je Č.
Lj. preminuo, te da isti ne može biti označen kao davalac punomoćja.S toga je
ostao pri podnijetom optužnom predlogu i predložio sudu da okrivljenog oglasi
krivim, uzimajući u obzir sve otežavajuće i olakšavajuće okolnosti predvidjene
Zakonom.
Okrivljeni S. D. je u svojoj odbrani iznijetoj na zapisniku dana
30.05.2012.godine i na glavnom pretresu istakao da se pred Osnovnim sudom u C.
vodi parnični postupak P.br.197/09 koji je on pokrenuo kao tužilac u ime S.
etažnih vlasnika stambene zgrade u ul. H.... br. 85 u P. Postupajući sudija u
tom predmetu je na jednom od ročišta zatražila od njega da donese punomoćje od
svih etažnih vlasnika, da bi mogao dalje da vodi postupak i legitimiše se kao
stranka u postupku, pri tom mu je ostavljen neki kratak rok, misli da je bio
rok od 7. ili 15. dana. Njega je kao tužioca zastupala advokatska kancelarija
V. S., i neko od njegovih kolega je sačinio tipska punomoćja za sve etažne
vlasnike na osnovu posjedovnog lista i ove obrasce mu predao kako bi on
prikupio potpise od tih lica. On je punomoćja predao licima koja su označena u
njima kao izdavaoci punomoćja, a konkretno za punomoćje čiji su izdavaoci
označeni Č. Lj. i D. G. Istakao je da mu je poznato da je Č. Lj. preminuo
prije nekoliko godina i da je to punomoćje potpisala njegove kćerka Č.-K. V.,
odnosno da je na punomoćju stavila svoje ime. Što se tiče drugog punomoćja
koje glasi na D. G. kontaktirao je telefonom sa D. Ž., bratom D. G. i odnio mu
punomoćje u banci u kojoj radi, a Ž. ga je tom prilikom pred njim i potpisao.
Nakon toga sva punomoćja je predao postupajućem sudiji, nije ih ni gledao samo
ih je pokupio i predao i mislio je da je to sve u redu. Naveo je da je samo on
taj koji je oštećen po tom postupku za koji se sada tereti, ne osjeća se
krivim i nije mu bila namjera da bilo što falsifikuje.
Branilac okrivljenog Dj. V., adv. iz P. u završnoj riječi je istakao da u
odnosu na falsifikat koji se odnosi na punomoćje Č. Lj., dakle izdavalac ove
isprave nije Č. Lj., kako se to pogrešno predstavlja optužnim predlogom, jer
on nije potpisao, niti je lice koje je potpisalo da predstavi da je to
potpisao Č. Lj. V. K. je potpisala svoje ime i prezime i tako ima njen potpis
u tom punomoćju, pa što god da piše ne može biti falsifikat, jer potiče od
lica koje je naznačeno kao izdavalac punomoćja, a to je V. K. U odnosu na
punomoćje od D. nesporno je da se radi o rodjenoj braći, odnosno da je lice
koje je potpisalo njegovo ime na tom punomoćju njegov rodjeni brat, D. S. nije
ni pravnik ni stručnjak iz ove oblasti i nije znao u suštini bez obzira što je
imao dva telefona i poruke koje je slao telefonima ko je vlasnik, a isto tako
bio je u pravnoj zabludi, smatrajući da nema smetnje da se umjesto odsutnog
lica potpiše njegov rodjeni brat, odnosno brat tog odsutnog lica. To je rekao
za slučaj da sud smatra da je znao da neko drugi potpisuje. Smatra da je i
čudno da lice koje je stavilo potpis umjesto drugog lica nije pod krivičnim
postupkom a D. S. Jeste. Dakle radi se očigledno o jedinoj mogućoj legalnoj
situaciji a to je i da je tužilac smatrao da je lice koje je potpisalo izjavu
nije izvršilo krivično djelo. Ne vidi koji bi drugi razlog bio da ona ne bude
gonjena. Dalje ističe bez obzira što to nije bitan elemenat bića krivičnog
djela da je okrivljeni odnosno punomoćnik koji je angažovan u tom postupku
preduzeo sve radnje u korist tih lica, da im nikakva šteta nije nanesena na
bilo koji način. Naprotiv mogućnosti za ovećanje njihove imovine i
zadovoljenje njihovih interesa su povećani. Na kraju da kada je postojalo
nešto, neznatna društvena opasnost, a činjenica da je postojalo bi trebalo da
uputi svakoga da kada razmišlja o ovakvim stvarima ne razmišlja krajnje
oprezno, jer ovo zaista sve da je to lično uradio okrivljeni nije ta
kriminalna količina koja bi opravdala osudu za krivično djelo, zbog čega je
predložio da se okrivljeni oslobodi.
Radi razjašnjenja ove krivično-pravne stvari sud je u dokaznom postupku na
glavnom pretresu proveo dokaze: saslušao svjedoke K.-Č. V., D. Ž., D. G., V.
S, V J, pročitao punomoćje navodno izdato u P dana 31.10.2011.godine od strane
pok. Č. Lj. i od strane D. G., pročitao izvod iz matičnog registra umrlih MUP
P. jedinice MUP JU zaveden pod tekućim brojem 9398 za 2006.godinu za opštinu
Ž. za sada pok. Č. Lj., pročitao zapisnik o glavnoj raspravi P.197/09 od
23.09.2011.godine, pročitao podnesak punomoćnika tužioca V. S. adv. iz P. u
predmetu P.br.197/09 od 04.11.2011.godine, pročitao zapisnik o glavnoj
raspravi P.br.197/09 od 25.01.2012.godine i 02.04.2012.godine.
Iz iskaza svjedoka K. – Č. V. datog na zapisniku dana 19.06.2012.godine i na
glavnom pretresu, proizilazi da je njen otac, sada pok. Č. Lj. etažni vlasnik
u stambenoj zgradi u ul. H. br. 85 u P., a njegovi zakonski naslednici su ona
i njena majka Č. M.. Ona i njeni roditelji su bili upoznati sa postupkom
izdavanja nove gradjevinske dozvole, projektne dokumentacije, upotrebne
dozvole i svih saglasnosti (elektro, hidro i komunalije) koje je S. D.
finasirao da bi se za predmetni objekat u kojem se nalazi stan njenog oca, i
svih ostalih vlasnika mogla dobiti upotrebna dozvola. Takodje je bila upoznata
sa parničnim postupkom koji se vodi pred Osnovnim sudom u C., po tužbi S. D,
koji je predsjednik S. etažnih vlasnika u naznačenoj stambenoj zgradi, a radi
naplate svih sredstava koje je uložio za pribavljanje prethodno naznačene
dokumentacije. Sporno punomoćje koje glasi na ime njenog oca pok. Č. Lj, kao
izdavaoca istog od 31.10.2011.godine, donio je S. D., a o istom su ona i njena
porodica od ranije bili upoznati, odnosno znali su da mu je potrebno punomoćje
da bi nastavio postupak u toj pravnoj stvari. Sadržina punomoćja je već bila
otkucana, a ona je svoje ime i prezime upisala na mjestu koje je naznačeno za
izdavaoca punomoćja, jer je njen otac prije četiri godine preminuo, a iza
njegove smrti nije vodjen ostavinski postupak, tako da se stan i dalje vodi na
njenog oca. Navela je i to da je potpisala svoje ime, jer je to bilo u
interesu svih njih da bi se dobila upotrebna dozvola i da se konačno taj
objekat legalizuje. D. S. je snosio sve troškove i nikada nije tražio jedan
dinar za to i sve obaveze je preuzeo sam i sve oko završavanja svih papira.
Iz iskaza svjedoka D. Ž. datog na zapisniku dana 19.06.2012.godine i na
glavnom pretresu proizilazi da se stan u stambenoj zgradi u ul. H..... br. 85
u P. vodi na njegovog brata G, ali je stan u njihovoj zajedničkoj svojini.
Vezano za punomoćje koje je izdato na ime njegovog brata G, a kojim on
opunomoćava V. S. i V. J., advokate iz P., da zastupaju stambenu zgradu u ul.
H..... br. 85, koju zastupa upravnik S. D., kod Osnovnog suda u C., u postupku
koji se vodi pod posl.br.P.197/09, po tužbi S. D. kao predsjednika S. etažnih
vlasnika u naznačenoj stambenoj zgradi. Istakao je da je uz saglasnost
njegovog brata G. potpisao to punomoćje. G. je u to vrijeme bio u
inostranstvo, pa ga je pozvao i rekao mu da u njegovo ime potpiše naznačeno
punomoćje, a nakon toga pozvao ga je S. D., donio mu ovo punomoćje na njegovo
radno mjesto, odnosno ispred zgrade u kojoj radi, gdje je on na mjestu
označenom za potpis izdavaoca punomoćja potpisao ime njegovog brata D. G. U
tom momentu S. D. je definitivno znao da je on Ž. iz razloga što je prethodno
kontaktirao G. koji mu je rekao da je službeno odsutan i da se nalazi u
inostranstvu, a da za sve što je potrebno kontaktira njega. Nije čitao
sadržinu punomoćja i nije tačno da mu je S. D. tom prilikom ostavljao bilo
kakvu dokumentaciju koja je vezana za spor koji on vodi pred Osnovnim sudom u
C., već mu je tu dokumentaciju na njegovo traženje tek kasnije dostavio kada
su on i njegov brat shvatili da nemaju ništa sa tim sporom. Na njihovu
inicijativu, kao i ostalih stanara koji su smatrali da nemaju nikakve veze sa
predmetnim slučajem, S. D. je otkazao punomoćje advokatima i angažovao druge,
kojima oni više nijesu davali punomoćje za bilo kakve procesne radnje. Poznato
mu je da porodica Č. posjeduje stan u toj stambenoj zgradi, ali ime Č. Lj. mu
nije poznato i nezna dali je imenovani živ. Potpisao je sporno punomoćje iz
razloga što se radi o njegovom bratu,a sve odluke u vezi sa stanom donosi
zajedno sa njim, ali toga dana je on bio odsutan ,ali bi potpisao isto sve to.
Za ovo punomoćje nije imao ovlašćenje da potpiše umjesto brata.
Iz iskaza svjedoka D. G. datog na zapisniku dana 19.06.2012.godine i na
glavnom pretresu, proizilazi da je on etažni vlasnik u stambenoj zgradi u ul.
H.... br. 85 u P, a za parnicu koja se vodi pred Osnovnim sudom u C. pod
posl.br.P. 197/09 po tužbi S. D., koji je predsjednik S. etažnih vlasnika u
naznačenoj stambenoj zgradi, saznao je nekoliko prije ovog postupka od samog
S. D.. Vezano za punomoćje koje glasi na njegovo ime od 31.10.2011.godine, a
kojim on kao etažni vlasnik opunomoćava V. S. i V. J., advokate iz P. da
zastupaju stambenu zgradu u ul. H..... br. 85, koju zastupa upravnik S. D., a
koje punomoćje se nalazi u parničnom postupku. To punomoćje u njegovo ime i uz
njegovu saglasnost potpisao je njegov rodjeni brat D. Ž.. Naime, u vrijeme
kada je potpisano sporno punomoćje on je bio službeno u inostranstvu, a
telefonom ga je kontaktirao S. D., pa kako je vidio propušten poziv od njega
znao je da je nešto vezano za stan, pa mu je uzvratio porukom u kojoj je naveo
da za sve što je potrebno se obrati njegovom bratu Ž., što je on i uradioi
potpisao ovo punomoćje umjesto njega. On kao i svi članovi njegove porodice
poznaju S. D. od 2003.godine kada su kupili stan u toj zgradi, i S. D. zna da
se stan vodi na njega. U saznanju je takodje da su advokati otkazali punomoćje
i da isto ne važi. Nezna da li je S. D. ovo punomoćje bilo potrebno da podnese
tužbu i inicira parnični postupak, misli da nije jer po njegovom saznanju
tužba je podnijeta 2009.godine, a ovo punomoćje je pribavljeno na traženje
suda. Nije mu poznato da li je Č. Lj. živ, samo zna da se to pitanje postavilo
tokom glavne rasprave pred sudom, kada je i konstatovano da imenovani nije
živ. Navodi i to da je usmeno kazao bratu putem telefona da može potpisati
umjesto njega punomoćje. D. je radio sve oko toga i on je rekao da zove Ž. i
kasnije nijesu više htjeli da se uključuju i da daju punomoćje.
Svjedok V. S. u svojoj izjavi je naveo da on nije lično u direktnom saznanju
na bilo koju činjenicu koja se odnosi na konkretnu stvar, misleći na izdavanje
punomoćja od strane lica koja su po nalogu parničnog suda trebala potpisati
naknadno punomoćje, osim što je u konkretnom slučaju čitajući zapisnike tog
parničnog suda je zaključio da se sumnja u vjerodostojnost potpisa nekih lica
čiji su se potpisi trebali dostaviti sudu radi konvalidacije pravnih radnji
zakonskog zastupnika tužioca S. D. .Lica koja su označena nijesu stranke u
postupku, tako da nijesu ni bile stranke u postupku koja su oni kao advokatska
kancelarija zastupali, tako da su ova punomoćja bila potrebna jedino tužiocu,
odnosno zakonskom zastupniku u sporu- S. D.. Na okolnosti prikupljanja potpisa
nije u mogućnosti da se izjasni, jer je ista punomoćja S. u neposrednoj
komunikaciji sa tim licima obezbedjivao, i dostavio kancelariji po prethodno
prikupljenim podacima sa njegove strane, a obrazac punomoćja je prethodno
sačinio njegov kolega M. J.. Nakon prikupljanja potpisa na punomoćjima S.D. je
lično donio u njihovu advokatsku kancelariju i to kolegi J. o čemu svjedoči
knjiga pošte. Nakon ročišta koje je održano 14.03.2012.godine kolega D. Ć.
koji je prisustvovao ročištu ga je obavijestio da parnični sudija u tom
predmetu iskazuje sumnju u istinitost potpisa nekih lica koja su dala
punomoćje. Zahtijevao je od kolege Ć. da pozove S. i predmet vrati istom uz
sačinjavanje potvrde o primopredaji spisa predmeta. Koleginica V. J. u tom
dijelu ni na koji način nije učestvovala u konkretnim radnjama, osim što je na
isti način kao i on na indirektan način bila upoznata sa sadržinom. Samim
činom otkazivanja punomoćja izrazili su njihovo neslaganje sa radnjama koje se
eventualno stavljaju na teret S. D. Od strane okrivljenog nije upoznat da se
na spornim punomoćjima ne nalaze potpisi lica koja su ih dala, te kada je
saznao za to lično je pozvao okrivljenog i upoznao ga. Da je znao u trenutku
kada su dostavljena punomoćja ili da je bio upozoren od strane okrivljenog
takva punomoćja nebi bila predata sudu ili bi pak bilo dato objašnjenje zašto
su ta lica potpisana a ne druga i nakon toga je uslijedio i otak punomoćja.
Svjedok V. J. u svojoj izjavi je navela da u vezi spornih punomoćja koja glase
na ime D. G. i Č. Lj., kao izdavaoca istih, a u kojima stoji njeno ime nije
bila zadužena sa ovim predmetima, već je predmet bio u radu kod njenih kolega
M. J. i D. Ć., a njeno ime kao i ime kolege Vujačić Saše je na svim
punomoćjima u predmetima koje vodi njihova advokatska kancelarija. Kada su
dobili poziv od Tužilaštva informisala se više o predmetu i tada saznala da je
na ročištu održanom dana 14.03.2012.godine postupajući sudija iskazala sumnju
u istinitost potpisa nekih lica koja su dala punomoćje, i tada je njihova
advokatska kancelarija otkazala punomoćje za zastupanje u toj pravnoj stvari.
Sav način sačinjavanja spornih punomoćja je pretpostavlja tekao na način što
je njen kolega M. J., a na prethodno traženje postupajućeg sudije, sačinio
formu punomoćja za etažne vlasnike čiji je spisak dostavio S. D., zatim je ova
punomoćja predao S., a on je nakon odredjenog vremena vratio potpisana
punomoćja o čemu svjedoči dostavna knjiga pošte. Dodala je i to da se iz
zapisnika sa glavne rasprave u predmetu P.197/09 može zaključiti da je sudija
naznačena punomoćja tražila radi konvalidacije svojstva upravnika zgrade S. D.
Iz punomoćja navodno izdatih u P. dana 31.10.2011.godine od strane pok. Č. Lj.
i od strane D. G., proističe da je jedno punomoćje potpisao navodno Č. Lj. ,a
drugo D. G. sa kojim opunomoćavaju V. S. i V. J., advokate iz P. da zastupaju
stambenu zgradu u ul. H...... br. 85 – koju zastupa upravnik S.D. kod Osnovnog
suda u C. u postupku koji se vodi pod brojem P.197/09 protiv Dj. M. i S. M.,
te da ih isti zastupaju do okončanja postupka.
Iz izvoda iz matičnog registra umrlih MUP Područne jedinice MUP IJU zaveden
pod tekućim brojem 9398 za 2006.godinu za opštinu Ž., za sada pok. Č. Lj.,
proizilazi da je isti preminuo dana 12.08.2006.godine na Ž.
Iz zapisnika o glavnoj raspravi P.197/09 od 02.04.2012.godine, proizilazi da
su punomoćnici tužioca S. D. i to V. S. i V. J. dana 19.03.2012.godine uručili
sudu podnesak kojim su otkazali punomoćje za zastupanje u toj pravnoj stvari.
Takodje se utvrdjuje da D. G. nakon izvršenog uvida u punomoćje koje mu je
prezentovano od strane suda, naveo da punomoćje on nije potpisao.
Iz podneska punomoćnika tužioca V. S, adv. iz P. u predmetu P.br.197/09 od
04.11.2011.godine, proizilazi da tužilac po nalogu suda treba da dostavi
punomoćje potpisano sa strane etažnih vlasnika predmetne zgrade. U vezi
navedenog istakli su da ovo predstavlja pogrešno tumačenje zakonskih odredbi
koje regulišu odnosnu materiju, čime je prouzrokovano dodatno odlaganje u
predmetu, te da su sudu dostavljena punomoćja potpisana od strane označenih
etažnih vlasnika, kao i ostali dokazi koji su potrebni za postupak.
Iz zapisnika o glavnoj raspravi P.br.197/09 od 25.01.2012.godine proizilazi da
je punomoćnik tužioca istakao da je upravnik zgrade ovlašćen da preduzima sve
radnje vezano za korišćenje zgrade, a što svakako spada i podnošenje tužbe
prava vezano za stambenu zgradu, te da nije neophodno punomoćje svakog etažnog
vlasnika za podizanje tužbe.
Analizirajući rezultate provedenog dokaznog postupka, te na osnovu savjesne i
brižljive ocjene svih provedenih dokaza pojedinačno i u svojoj ukupnosti, sud
je utvrdio da su rezultati dokaznog postupka podkrijepili navode optužnog
prijedloga da je okrivljeni S. D. izvršio krivično djelo falsifikovanje
isprave iz čl.412.st.1. KZ-a, činjenično opisano u dispozitivu ove presude, a
ovo iz sledećih razloga:
Utvrđujući činjenice radi pravilnog određenja materijalnog pravnog odnosa u
ovoj krivično pravnoj stvari sud je nesumnjivo utvrdio da je okrivljeni S. D.
dana 07.11.2011 godine pred Osnovnim sudom u C., u parničnom postupku
upotrijebio kao prave, dvije lažne isprave - dva punomoćja, navodno izdata u
P. dana 31.10.2011. godine, od strane sada pok. Č. Lj. i D. G. kao etažnih
vlasnika, koja nijesu izdata od strane lica koja su na njima označeni kao
izdavaoci, te posredstvom advokata iz P. V. S. predao sudiji koji je postupao
u građanskom predmetu, radi njegovog legitimisanja u istom kao upravnika
zgrade i predsjednika S. etažnih vlasnika.
Ovakvo činjenično stanje sud je utvrdio iz iskaza svjedoka K.-Č. V., D. Ž., D.
G., iz punomoćja navodno izdatih u P. od strane pok. Č. Lj. i od strane D. G.,
i zapisnika o glavnoj raspravi P. br.197/09 od 25.01.2012. god i 02.04.2012.
godine.
Za sud je bila neprihvatljiva i odbrana okrivljenog i navodi njegovog
branioca, u kojoj je tvrdio da nije počinio krivično djelo koje mu je
stavljeno na teret, jer je takva njegova odbrana sračunata na izbjegavanje
krivice i krivično pravne odgovornosti okrivljenog, i ista je u suprotnosti sa
svim provedenim dokazima. Okrivljeni je i objašnjavao da je u parničnom
postupku koji se vodio pred Osnovnim sudom u C. koji je on pokrenuo kao
tužilac a koji je vođen po tužbi „S. etažnih vlasnika stambene zgrade u ul.
H..... br 85 u P., koju je on zastupao kao vlasnik radi naknade štete protiv
tuženih Đ. M. i S. M. iz P., trebao da dostavi i punomoćja svih etažnih
vlasnika radi legitimisanja kao upravnika zgrade i predsjednika S. etažnih
vlasnika, a što se potvrđuje i iz sprovedenih dokaza – zapisnika o glavnoj
raspravi P.br.197/09 od 02.04.2012 godine kao i zapisnika P.br. 197/09 od
25.01.2012. godine. Među punomoćjima koja je trebao da dostavi bilo je i
punomoćje koje je trebao da potpiše i Č. Lj. kao i D. G., pa je iz tih razloga
i stupio u kontakt sa K. – Č. V. ,a takođe i sa D. Ž. bratom D. G.. Da ih je
isti kontaktirao potvrđuje i navedeni svjedoci, čije iskaze je sud u
potpunosti prihvatio ,a koji u bitnom i navode da im je okrivljeni S. D. donio
punomoćje koje je trebalo biti potpisano i to kako od strane Č. Lj., tako i od
strane D. G.. Punomoćje koje je trebao da potpiše Č. Lj. potpisala je njegova
kćerka K. Č.V. i kao takvo ga predala okrivljenom koji ga je i uzeo i pored
činjenice što je znao da je Č. Lj. preminuo, a što je i potvrđeno izvodom iz
matičnog registra umrlih Područne jedinice MUP JU pod brojem 9398 za 2006.
godinu, i da takvo punomoćje ne može biti validno. Da je punomoćje koje je
glasilo na ime D. G., potpisao njegov brat D. Ž., utvrđuje se i iz samog
iskaza ovog svjedoka a tokođe i iz odbrane okrivljenog koji je ovo punomoćje
istom odnio u banci gdje radi i potpisao ga pred njim jer je znao da se njegov
brat koji je i naveden u punomoćju nalazi u inostranstvu. Dakle ,nesporno je
utvrđeno da predmetno punomoćje nijesu potpisali etažni vlasnici, i okrivljeni
ga je kao takvo i predao u advokatsku kancelariju V. S., koji u svom iskazu i
potvrđuje ovu činjenicu.
Da svjedok V. S. nije posumnjao u vjerodostojnost ovog punomoćja govori i
činjenica da je isto predao u parničnom postupku koji se vodio po tužbi S. D.,
a kada ga je njegov kolega obavijestio da je u toku postupka parnični sudija
posumnjao u vjerodostojnost istog zahtijevao je od njega da pozove S. i
predmet vrati, pa je samim činom otkazivanja punomoćja izrazio neslaganje sa
radnjama koje se okrivljenom stavljaju na teret,kao i svjedok V. J..
Dakle, u postupku je utvrđeno da punomoćje nijesu potpisali Č. Lj. i D. G. kao
etažni vlasnici, te da ista predstavljaju lažnu ispravu, koja je okrivljeni S.
D. upotrijebio kao prava na način što je posredstvom advokata V. S. predao u
parničnom postupku radi njegovog legitimisanja kao upravnika zgrade i
predsjednika S. etažnih vlasnika.
U ovakvim su radnjama okrivljenog ostvarena sva bitna obilježja krivičnog
djela falsifikovanje isprave iz člana 412. st. 1. Krivičnog zakonika. Ispravom
se smatra svaki predmet koji je po svojoj sadržini određen ili podoban za
dokazivanjem neke činjenice, koja ima vrijednost za pravne odnose. Pod lažnom
ispravom podrazumijeva se isprava koja ne potiče od osobe koja je u njoj
označena kao izdavalac, pa kako je okrivljeni upotrijebio predmetna punomoćja
koja su i predata u parničnom postupku, u kome su se umjesto potpisa etažnih
vlasnika nalazili potpisi drugih lica, to su se u njegovim radnjama ostvarila
sva bitna obilježja bića krivičnog djela falsifikovanje isprave iz čl. 412.
st. 1. Krivičnog zakonika. Okrivljeni je postupao umišljajno jer je bio
svjestan da njegove radnje predstavljaju radnje krivičnog djela, čije
izvršenje je htio.
Prilkom odmjeravanja vrste i visine kazne koju će sud izreći okrivljenom,
cijenjene su okolnosti iz člana 42. KZ -a, pa je sud od olakšavajućih
okolnosti na strani okrivljenog utvrdio okolnost da se radi o porodičnom
čovjeku, ocu dvoje mldb. djece, okolnost pod kojima je došlo do izvršenja ovog
krivičnog djela, dok otežavajućih okolnosti van elemenata bića krivičnog djela
nije bilo. Cijeneći tako utvrđene okolnosti, a imajući u vidu svrhu
kažnjavanja, Sud je okrivljenom utvrdio kaznu zatvora u trajanju od 30
(trideset) dana, pa je istovremeno našao da su ispunjeni uslovi za izricanje
uslovne osude propisani članom 54. KZ-a, određujući da se izrečena kazna neće
izvršiti ukoliko okrivljeni u vremenskom periodu od 1 (jedne) godine od dana
pravosnažnosti ove presude ne počini novo krivično djelo, uz uvjerenje suda da
će se u konkretnom slučaju, a uzimajući u obzir ličnost počinioca, okolnosti
pod kojima je djelo izvršeno i sa tako utvrđenom kaznom postići svrha njenog
izricanja predviđena članom 52.KZ-a.
Sud je odustao od provođenja dokaza -pribavljanja izvoda iz KE za okrivljenog
i vršenje uvida u spise predmeta osnovnog suda u C. P. br. 197/09 kod
činjenice da je predmetna krivično pravna stvar u dovoljnoj mjeri rasvjetljena
za donošenje odluke, pa bi provođenje ovih dokaza samo vodilo odugovlačenju
postupka.
Troškova krivičnog postupka nije bilo, a okrivljeni je, shodno čl. 226 – 229
ZKP-a obavezan na isplatu paušala u iznosu od 30,00 eura, koji iznos je Sud
odredio uzimajući u obzir konkretan slučaj, trajanje postupka i imovne prilike
okrivljenog.
Sa svega izloženog a na osnovu čl. 374. ZKP-a, odlučeno je kao u izreci.
OSNOVNI SUD U CETINJU,
Dana 23.04.2013.godine.
Zapisničar, S U D I J A,
A.M. Marija Ćupić
PRAVNA POUKA: Protiv ovog rješenja dozvoljena je žalba u roku od 8. dana od
prijema istog, Višem sudu u Podgorici, a preko ovog Suda.