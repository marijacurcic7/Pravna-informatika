                                                                                            **K.br. 16/11**


                                **U IME NARODA**



        **OSNOVNI SUD U KOLAŠINU** , kao prvostepeni krivični, po sudiji Mirjani Čepić kao sudiji pojedincu, uz učešće zapisničara Vrhovac Nade, u krivičnom predmetu protiv okrivljenog Š. R. iz K., zbog krivičnog djela ugrožavanje javnog saobraćaja iz čl. 339 st. 1 Kz CG,  postupajući po optužnom predlogu ODT iz Kolašina, Kt.br. 108/10 od 14.03.2011.godine, nakon održanog glavnog javnog pretresa u  odsustvu uredno pozvanog  zastupnika optužnog akta ODT Vojislava Grujića I prisustvu  okrivljenog,  kao I oštećenih, donio je I javno objavio dana 19.05.2011.godine –



                         **P R E S U D U**

           OKRIVLJENI:
Š.R. od oca Z. I majke A. rodjene R., rodjen ….godine u K., gdje je I
nastanjen, …, državnina Crne Gore, razveden, otac jednog djeteta, završio
srednju Likovnu školu, lošeg imovnog stanja, do sada osudjivan,  
                         **K r i v   j e**

      Zato što je:

      Dana 5.11.2010 godine oko 02,25 časova na dijelu regionalnog puta K. – S. C. ,,J.,, u mjestu ,,S.,, - Opština K., upravljajući putničkim vozilom marke ,,A. 100,, reg.br. …., nepridržavajući se saobraćajnih propisa ugrozio saobraćaj I doveo u opasnost život i tijelo ljudi, na način što je vozilom upravljao protivno čl. 31 i 200 ZOBS-a na putevima brzinom od 76,5 km/čas u uslovima ograničenja brzine kretanja vozila na 40 km/čas u pripitom stanju pri koncentraciji od 1,07  promila apsolutnog alkohola u krvi, kojom prilikom je krećući se iz pravca Kolašina pri savladjivanju lijeve nepregledne krivine, izgubio kontrolu nad vozilom, napustio kolovoz po lijevoj ivici puta, prešao preko uske travnate bankine, prošao kroz žičanu ogradu, a nakon toga vozilom udario u kamen bočnom lijevom stranom, te čeonom desnom stranom u stablo drveta, kojom prilikom su T. M. I V. M. zadobili lake tjelesne povrede, kod V. M. u vidu razderotine kože I nagnječine kože čeonog predjela ličnog dijela glave sa lijeve strane  I nagnječine kože lijevog slepočnog predjela glave I nagnječine kože ledja u grudno slabinskom dijelu, a kod T. M.u vidu nagnječine kože prednje strane grudnog koša I nagnječine kože desnog ramena,


čime je izvršio krivično djelo ugrožavanje javnog saobraćaja iz čl. 339 st. 1 Kz.

Pa mu sud primjenom citirane zakonske odredbe I čl. 52, 53 I 54 Kz i čl. 364
ZKP-a,  I z r i č e 
                              USLOVNU OSUDU 
Kojom okrivljenom utvrdjuje kaznu zatvora u trajanju od 6 /šest/ mjeseci i
istovremeno odredjuje da se ista neće izvršiti ukoliko okrivljeni u roku od
jedne godine ne počini novo krivično djelo. 
OBAVEZUJE SE okrivljeni da na ime troškova krivičnog postupka uplati iznos
od 236,50 €ura, te da na ime sudskog paušala uplati iznos od 50,00 €ura,
prednje u roku od 15 dana od dana pravosnažnosti presude pod prijetnjom
prinudnog izvršenja na žiro račun br. 832-196-94 koji se vodi na ime Osnovnog
suda – Kolašin. 
                              O b r a z l o ž e nj e 
ODT iz Kolašina svojim optužnim aktom Kt.br. 108/10 od 14.03.2011 godine
stavio je na teret okrivljenom Š. R. da je počinio krivično djelo ugrožavanje
javnog saobraćaja iz čl. 339 st. 1 Kz. ODT Vojislav Grujić nije prisustvovao
glavnom pretresu I ako je uredno pozvan, pa je sud shodno čl. 454 ZKP-a održao
pretres u odsustvu zastupnika optužnog akta.  
      Okrivljeni je prisustvovao glavnom pretresu i priznao izvršenje krivičnog djela i krivicu, te izrazio kajanje u vezi istog.  U završnoj riječi ostao je pri priznanju datom u toku pretresa.

      Kako je okrivljeni priznao izvršenje krivičnog djela i krivicu, sud je donio rješenje shodno čl. 454 ZKP-a da se ne izvode dokazi predloženi optužnim aktom ODT izuzev onih od kojih zavisi vrsta i težina krivične sankcije, pa je u dokaznom postupku saslušao oštećene T. M. i V. M. koji se nijesu pridružili krivičnom gonjenju protiv okrivljenog, niti su prema istom istakli imovinsko pravni zahtjev.

      Sud je pročitao i izvod iz KE izdat na ime okrivljenog od strane Uprave policije – Ispostave K. br. 245/10-1458/2 iz kojeg je utvrdjeno da je okrivljeni do sada osudjivan i to presudom Osnovnog suda u Kolašinu K.br. 330/09 od 4.02.2010 godine za krivično djelo iz čl. 220 st. 1 Kz CG izrečena mu je kazna zatvora u trajanju od tri mjeseca uslovno na jednu godinu.

      Kako je okrivljeni u cjelosti priznao izvršenje krivičnog djela i prihvatio krivičnu odgovornost za isto, sud nije imao razloga da posumnja u istinitost njegovog priznanja, te je nesumnjivo zaključio da je okrivljeni počinio krivično djelo ugrožavanje javnog saobraćaja iz čl. 339 st. 1 Kz CG bliže opisano izrekom presude.

      Opredjeljujući se za krivičnu sankciju sud je cijenio sve okolnosti od značaja za individualizaciju iste, a tiču se ličnosti okrivljenog i djela stavljenog mu na teret, pa je od olakšavajućih okolnosti na strani okrivljenog našao da je riječ o mladom čovjeku, da je isti priznao izvršenje krivičnog djela i izrazio kajanje zbog istog, kao olakšavajuće cijenio je i činjenicu da se oštećeni nijesu pridružili krivičnom gonjenju, dok otežavajućih okolnosti nije bilo. Činjenicu da je okrivljeni do sada osudjivan sud nije cijenio kao otežavajuću, sa razloga što je riječ o drugoj vrsti krivičnog djela.

      Imajući u vidu naprijed navedene olakšavajuće okolnosti, a pri činjenici da je za ovo krivično djelo predvidjena kazna zatvora do tri godine sud je okrivljenom izrekao uslovnu osudu utvrdjujući mu kaznu zatvora u trajanju od šest mjeseci, i istovremeno odredio rok od jedne godine kao period provjere ponašanja okrivljenog.  Sud je nadalje mišljenja da će se i prijetnjom kazne dovoljno uticati na okrivljenog da ubuduće ne vrši krivična djela, te da je ovakva sankcija adekvatna ličnosti počinioca i djela stavljenog mu na teret.

      Kako je okrivljeni oglašen krivim to ga je sud obavezao na plaćanje troškova krivičnog postupka u iznosu od 236,50 €ura, a koji se odnose na naknadu za dati nalaz i mišljenje vještaku saobraćajne struke Č. M. iznos od 159,50 €ura, vještaku medicinske struke B. dr B. iznos od 77,00 €ura, te obavezao na plaćanje sudskog paušala u iznosu od 50,00 €ura, shodno čl. 202 ZKP-a.

      Sa svega naprijed iznijetog odlučeno je kao u izreci presude.




                         **OSNOVNI SUD U KOLAŠINU,**

                       Dana, 19.05.2011.godine. 
Zapisničar,                                                         S U D I
J A,
Vrhovac Nada s.r.                                           Mirjana Čepić
s.r. 
PRAVNA POUKA:   Protiv ove presude dozvoljena je žalba Višem sudu – Bijelom
Polje i to u roku od 8 dana, od dana prijema pismenog otpravka iste. Žalba se
podnosi preko Ovog suda. 