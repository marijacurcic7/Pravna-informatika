K.br.117/2012
U IME CRNE GORE
VIŠI SUD U PODGORICI, kao prvostepeni krivični, u vijeću sastavljenom od
sudije Vesne Pean, kao predsjednika vijeća, i sudija Vesne Jočić i Branke
Bošković, kao članova vijeća, uz učešće Borke Jelenković kao zapisničara, u
krivičnom predmetu optuženog B.S., koga u postupku brani Čedomir Janjević,
advokat iz Podgorice, zbog krivičnog djela ubistvo u pokušaju iz člana 143 u
vezi člana 20 Krivičnog zakonika, odlučujući po optužnici Višeg državnog
tužioca u Podgorici Kt.br.18/12 od 26.09.2012. godine, koju je na glavnom
pretresu zastupala zamjenik Višeg državnog tužioca u Podgorici Suzana Milić,
nakon održanog glavnog i javnog pretresa, dana 06.12.2012.godine, u prisustvu
zastupnika optužbe, optuženog, njegovog branioca, i puomoćnika oštećenog H.S.,
Novaka Ražnatovića, advokata it Podgorica, a nakon tajnog vijećanja i glasanja
donio je i u prisustvu stranaka dana 11.12.2012. godine javno objavio
P R E S U D U
Optuženi:
B.S., rođen _godine u , živi u ____, državljanin Crne Gore, po
zanimanju zidar, nezaposlen, oženjen, otac petoro djece od kojih jedno
maloljetno, završio četiri razreda osnovne škole, srednjeg imovnog stanja,
neosuđivan, u pritvoru od 17.03.2012. godine do 11.12.2012.godine.
K R I V J E
Što je
Dana 17.03.2012.godine oko 22,30 časova u Podgorici, u kafani "Klub Roma", u
ulici Sandžačkoj br.52, vlasništvo B.S., sa umišljajem pokušao lišiti života
oštećenog H.S., na način što se nakon kraće rasprave i svađe, a potom i tuče
sa oštećenim, mašio noža marke "Columbia", sječiva dužine 9 cm, i sa istim mu,
zamahujući sa svih strana, zadao više udaraca u predjelu glave i tijela,
nanoseći mu lake tjelesne povrede u vidu jedanaest rana ubodina, od kojih tri
rane ubodine u slabinskom zadnjem predjelu tijela, jednu u desnom nizdojkinom
predjelu i jednu u predjelu desnog rebarnog luka, u kojim predjelima tijela se
nalaze vitalni organi, zatim po jednu u predjelu lijeve butine u predjelu
donje usne sa desne strane, po dvije rane ubodine u predjelu desne butine i
predjelu desnog lakta, te dvije ubodno-rezne rane i to na zadnjem-gornjem
dijelu poludesne ušne školjke i na spoljašnjoj strani desne butine u donjoj
trećini i dvije posjekotine u predjelu dlanene strane korijena i palca lijeve
šake, pri čemu je bio svjestan da ubadajući ga nožem u predjelu vitalnih
organa tijela, na taj način može lišiti života, pa je to i htio, za koje svo
vrijeme se oštećeni branio, gurajući ga od sebe i hvatajući ga za sječivo
noža, sprječavajući ga na taj način, u daljim napadima i dovršenju djela,
nakon čega je okrivljeni pobjegao sa lica mjesta,
- čime je izvršio krivično djelo- ubistvo u pokušaju iz člana 143 u vezi
člana 20 Krivičnog zakonika.
Pa ga sud, na osnovu naprijed navedene krivičnopravne odredbe, te članova 2,
4, 5, 15, 32, 33, 36, 42, 45, 46 i 51 Krivičnog zakonika, te člana 226, 229 i
374 ZKP-a.
O S U Đ U J E
NA KAZNU ZATVORA U TRAJANJU OD 2 (DVIJE) GODINE, u koju se ima uračunati
vrijeme koje je optuženi proveo u pritvoru počev od 17.03.2012.godine, do
11.12.2012.g., pa će ostatak kazne optuženi izdržati po pravnosnažnosti
presude.
Dužan je optuženi na ime troškova krivičnog postupka platiti ovom sudu iznos
od 2.250,00 eura za branioca po službenoj dužnosti, a po osnovu sudskog
paušala novčani iznos od 100,00 eura, u roku od 15 dana, po pravnosnažnosti
presude pod prijetnjom prinudnog izvršenja.
Na osnovu člana 67 i 75 Krivičnog zakonika, prema optuženom se izriče:
MJERA BEZBJEDNOSTI ODUZIMANJA PREDMETA
Od optuženog se oduzima jedan nož na rasklapanje oznake na sječivu "Columbia",
dužine sječiva 9 cm, koji potiče od izvršenja krivičnog djela.
O b r a z l o ž e nj e
Optužnicom Višeg državnog tužioca u Podgorici Kt.br.18/12 od 26.09.2012.
godine stavljeno je na teret optuženom B.S.u, da je izvršio krivično djelo
ubistvo u pokušaju iz člana 143 u vezi člana 20 Krivičnog zakonika, činjenično
opisanog kao u izreci presude. Zastupnik optužbe je u završnoj riječi ostao
pri podnijetoj optužnici, smatrajući da je provedenim dokazima nesporno
utvrđeno da je optuženi izvršio krivično djelo stavljeno mu na teret, pa je
predložio sudu da optuženog oglasi krivim i kazni po zakonu.
Optuženi B.S., je negirao izvršenje djela na način naveden u izreci, a u
svojoj odbrani je naveo, da su 4-5 nedjelja, prije kritičnog događaja on, S.,
njegov brat H. i njegov drug F., krenuli u jednu kafanu na Vrela ribnička da
popiju piće, ali vlasnik kafane, koji je takođe Rom, nije dozvolio da u kafanu
uđe F., a kako nijesu htjeli da se razdvajaju otišli su u drugu kafanu. U toj
drugoj kafani su popili dosta pića, sjedjeli su do pola noći i bili svi
pijani, da bi im F. predložio da se vrate u onu kafanu i da pretuku vlasnika.
To su prihvatili i krenuli su prema toj kafani, međutim, nije mogao da se
sjeti što je bilo i kako je došlo do toga, da S., njegov brat H. i ovaj F.
njega istuku. Nanijeli su mu brojne povrede po glavi, slomili nos, povrijedili
rebra, ali nije išao kod ljekara, čak ni kući, jer ga je bilo sramota da ga
ukućani vide takvog i da ne izazove sukob između njihovih porodica. Zbog toga
je iste noći pošao u Ulcinj svojim vozilom, gdje ima kuću, i tamo se
oporavljao dvije nedjelje, a posjećivala ga je samo sestra D.. Kada se vratio
u Podgoricu, nastavio je da se druži sa S.om, izmirili su se tada, pružili
ruku jedan drugom, priznali da su bili pijani, da se to slučajno desilo, i
normalno su nastavili da se druže. Sve je bilo u redu dok mu unazad nekih
nedjelju dana kada je pošao u Ulcinj, rođaci nisu rekli da se S. hvali po
Ulcinju i Baru da ga je pretukao i kada je to čuo sa S.om više nije želio
nikakav kontakt, ni da se druži, ni da mu se javlja na telefon, jer je bio
jako uvrijeđen zbog toga što je pričao. Dana 17.marta 2012.godine, telefon mu
je zvonio nekoliko puta i vidio je da ga je zvao S., čije ime ima memorisano u
telefonu, ali nije htio da odgovara na pozive, a to je bilo nekih pola sata
prije kritičnog događaja u kafani. Kod kuće je imao goste, sa kojima je pio
cijeli dan, a nakon S.ovih poziva pošao je u prodavnicu koja je u blizini
njegove kuće da kupi još pića i vrati se gostima, ali je kod prodavnice sreo
F.a, S.ovog druga, koji mu je rekao da ga je S. zvao, da mu nešto treba i da
ga čeka u kafani koja je nekih 500 metara od njegove kuće. Pošao je onako
pijan prema toj kafani koja se nalazi u privatnoj kući, koju drži jedan Rom,
vidio je da S. sjedi za stolom u samom ćošku pored zida i da sa njim sjedi
njegov unuk i još jedan čovjek kojeg nije poznavao. Sjeo je naspram S.a, S. je
naručio piće i to po pivo, ali nije htio da ga pije, već je odmah S.u rekao da
nema vremena da ga gosti čekaju kući, kao i "zašto jedeš govna i pričaš
ljudima kako si me ti prebio, znaš da nijesi samo ti nego su bili i oni drugi
i da ste me svi tukli a ne samo ti". S. mu je na to odgovorio "mogu da te
bijem i opet ako oćeš" i uhvatio ga desnom rukom za grlo, tada su obojica
ustali i počeli da se udaraju šakama. S. je viši i krupniji od njega, jači, pa
je uspio da ga savije u stranu, pokleknuo je na jedno koljeno, nije znao da li
ga je S. bio pustio ili ne, ali se sjećao da je u jednom trenutku izvadio nož
koji mu se nalazio u džepu od donjeg dijela trenerke, otvorio ga, to jest
rasklopio da izvadi sječivo i udario ga tim nožem. Nije se sjećao kako je to
radio i po kojim djelovima tijela ga je udarao i koliko puta, jer je bio
pijan. Tada je prestala tuča i sjeli su zajedno sa tim stolom i on je tada
rekao "S.e, ovo ti je za onu priču što si pričao", nakon toga je ustao, vidio
je krv po podu, čini mu se da je vido krv i po S.ovom licu, dok po tijelu,
odnosno garderobi nije vidio krv, pa je potom izašao iz kafane i vratio se
kući vozilom. Naveo je da je nož dao sestri Dašoriji ali nije znao što je ona
učinila sa njim, a inače se radilo o nožu na rasklapanje sa kafenom drvenom
drškom, te je sječivo dužine oko 10-12 cm, koji je kupio prethodnog dana u
Tuzima, a potvrdio je da je inače u vozilu imao još jedan mesarski nož koji se
nalazio u originalom pakovanju, a ovaj manji na rasklapanje je zapravo odmah
nakon kupovine stavio u džep od trenerke i tako je ostao kod nje. Naveo je da
ne zna kojom rukom je držao nož kada je udarao S.a, ali zna da mu je nož bio u
lijevom džepu trenerke, da je on zapravo ljevak, da se ne sjeća kojom rukom je
izvadio nož iz džepa, ali je potvrdio da ga je sa obje ruke otvorio. Takođe,
nije bio siguran kako je S., bio okrenut prema njemu kada ga je udarao nožem,
a moguće je da je bio okrenut licem prema njemu. U ovom sukobu i tuči sa S.om
nije zadobio nikakve povrede, a izrazio je žaljenje što je došlo do predmetnog
događaja, te da nije htio da ubije S.a, da shvata da je pogriješio, da je
kriv, te je molio da sud cijeni i da je tada bio u pijanom stanju.
U završnoj riječi branilac optuženog je izjavio, da je optuženi bio u pijanom
stanju i da je tako zadao udarce oštećenom nožem, ali je utvrđeno da se radilo
o lakim tjelesnim povredama, te je smatrao da se i iz iskaza svjedoka može
potvrditi da optuženi nije imao namjeru da ubije oštećenog, već da ga samo
povrijedi, zbog riječi koje su optuženog prethodno povrijedile, pa obzirom na
intenzitet udaraca i blaži oblik umišljaja, prevashodno je tražio da sud
donese oslobađajuću odluku, a ukoliko bi sud bio suprotnog mišljenja, istako
je niz olakšavajućih okolnosti i predlagao da sud izrekne blažu kaznu.
U dokaznom postupku sud je neposredno saslušao svjedoka-oštećenog H.S., te
svjedoka B. S., B. S. i B. D., na saglasan predlog stranaka pročitao iskaz
svjedoka M. F.a, dat na zapisniku pred VDT-om dana 6.7.2012.godine, pročitao
zapisnik o uviđaju Višeg državnog tužilaštva u Podgorici Kt.br.18/12 od
18.3.2012.godine, službenu zabilješka Uprave policije PJ Podgorica br.598/12
od 17.3.2012.godine o lišenju slobode, službenu zabilješku Uprave policije PJ
Podgorica- Filijala Konik, Ku.br.233/12 od 4.8.2012.godine, koju su sačinili
Živković Veljko i Baošić Mile, službenu zabilješku Uprave policije PJ
Podgorica Ku.br.233/12 od 18.3.2012.godine, koju je sačinio ovlašćeni
policijski službenik Murić Mustafa, Izvještaj Uprave policije PJ Podgorica o
kriminalističko-tehničkom pregledu lica mjesta, broj knjige uviđaja 904/12 od
17.3.2012.godine, istoriju bolesti Kliničkog centra Crne Gore u Podgorici na
ime H.S., matičnog broja 5764, 1036, Hirurške klinike, Centra za abdominalnu
hirurgiju, nalaz i mišljenje sudskog vještaka medicinske struke prof. dr
Dragane Čukić, Kti.br.16/12 od 24.4.2012.godine, izvještaj Forenzičkog centra
u Danilovgradu o DNK vještačenju broj 1472/12, zapisnik Uprave policije-
Forenzičkog centra Danilovgrad-Grupe za daktiloskopska ispitivanja broj
371-1/12 od 16.5.2012.godine, izvještaj Forenzičkog centra Danilovgrad o
trasološkom vještačenju broj 1473/12, izvršio uvid u skicu lica mjesta,
izvršio uvid u fotodokumentaciju Uprave policije PJ Podgorica broj
20-28-244-584/904 od 17.3.2012.godine, izvršio uvid u fotodokumentaciju Uprave
policije - Forenzičkog centra u Danilovgradu br.1472/2012 od 15.5.2012.godine
i pročitao izvod iz kaznene evidencije Uprave policije PJ Podgorica,
br.29-245/12-8196/12 od 6.4.2012.godine.
Svjedok oštećeni H.i S. je izjavio, da su kritične prilike u kafani pošli on,
F., I., njegov sestrić i B. S., koji ih je i pozvao i u toj S. kafani F. je
platio turu pića, te su on i F. pili pivo a S.i I. po sok. Kako u kafani nije
bilo ništa za meze, zamolio je F.a da ode i donese nešto za jelo, a nakon toga
je i on narućio po turu pića, pa su on i F. pili pivo a S. i I. sok. U
razgovoru je pitao S. da li može da mu nađe neki "mercedes okaš", da bi F.
tada rekao da će mu on naći takvo vozilo, i dok su razgovarali od F.a je
tražio broj telefona B.S.a kako bi ga nazvao da dođe kod njih da popiju piće.
F. mu nije htio dati broj telefona a onda je on pogledao u imenik svog
telefona i pronašao B.n broj, nazvao ga 2 puta, ali mu B. nije odgovarao na
pozive. Tada su ustali F., S. i I. i otišli u susjednu prostoriju, na
internet, kako bi pokušali da mu pronađu neki mercedes okaš za njega, a on je
ostao sam za stolom. Nakon 20. minuta u kafanu je došao B.S. zajedno sa svojim
sestrićem, kao i još dva momka koje je znao samo kao sinove, jedan nekog B., a
drugi jednog P.. Kada je S. ušao u kafanu prišao je njegovom stolu na metar
ipo-dva, i pitao ga "jesi li me ti to nazvao", na što mu je odgovorio da
jeste, a tada je S.odgovorio "sad ću ti jebat majku", primakao mu se i vidio
je da je izvadio nož. Pitao ga je što će mu to i ustao, a S. je napravio korak
prema njemu i zamahnuo nožem prema njegovoj glavi, on se odmakao u stranu a S.
ga je nožem pogodio dva puta u lakat desne ruke. Uhvatio je za nož svojom
lijevom rukom a tada mu je prišao i S. sestrić koji ga je drugim nožem udario
u desnu nogu tri puta. Pustio je nož koji je S. držao i tada se posjekao na
dva mjesta, a zapravo se svo vrijeme gurao sa S., udarali su se jer je
S.pokušavao da izvuče nož iz njegove ruke, i tada su obarali stolice, a kada
se zapravo umorio pustio je nož. Dok je držao S. nož, njegov sestrić ga je
udario nožem u leđa četiri puta, a nakon što je pustio nož ponovo ga je njegov
sestrić udario nožem u desnu nogu i jednom u leđa. S. je sestriću rekao "pusti
njega, traži F.a M.a". Posebno je objasnio, da ga je B.S. tri puta udario
nožem u predjelu desne strane rebara ispod pazuha, dva puta u predjelu lakta
desne ruke, kada je bio uhvatio B. za nož, a kada je nož pustio B. ga je
ponovo udario u predjelu butine lijeve noge, i pokušao je da mu otkine desno
uho, tako što ga je uhvatio jednom rukom za kosu, a drugom u kojoj je držao
nož je pokušao da mu otkine uho, ali nije uspio nego ga je samo posjekao. Za
svo to vrijeme on i B. su bili okrenuti jedan drugom licem u lice, u stojećem
položaju, takođe, su se za to vrijeme i međusobno udarali pesnicama, dva puta
je pao i na pod, i tada ga je nožem udarao po rebrima. Nakon što je B. prestao
da ga udara nožem i rekao svom sestriću da ide da traži F.a, B. je rekao "evo
ti ruka, nijesam ovo od tebe očekivao a htio sam da te zovem za kuma", a B. je
odgovorio "završio sam s tobom sad čekam F.a", i tada je otišao iz kafane.
Naveo je , da nije vidio odakle je B. izvadio nož ni koliko je sječivo dugo,
niti koje je boje drška, ni kako je držao nož, ali je vidio da je zamahivao
nožem prema njemu odozgo prema dolje. U rukama B.nog sestrića, ni u jednom
trenutku nije vidio nož, ni kada je ulazio i kafanu, ni kada ga je udarao, već
je samo osjećao da ga bole leđa kada ga je udarao. Takođe je objasnio, da je
mjesec dana prije ovog događaja došlo do tuče u kojoj su se potukli, on,
njegov brat H., sestrić I.n, M. F. i B.S., da je S.a najviše udarao njegov
brat H., ali da S. nije bio povrijeđen, te su nakon tog događaja komunicirali
i družili se sve do kritičnog događaja. Tvrdio je, da se on ni pred kim nije
hvalio da je istukao B.S.a u onom ranijem događaju, a nakon tog događaja je
čak, B. vratio 450 eura, koje mu je dugovao i tada su oprostili jedan drugom
što su se tukli. Zbog svega toga je bio začuđen što je B. napravio u kafani
kritičnog dana jer ga je on bio zvao da dođe da sa njima pije a ne da ga tuče.
Potvrdio je i da je nakon ovog kritičnog događaja prihvatio pomirenje koje je
trebalo uslijediti sa optuženim, a posredovanjem Mirovnog vijeća za
predstavnike romske populacije. U završnoj riječi punomoćnik oštećenog je
izjavio da su se porodice optuženog i oštećenog izmirile, da je porodica
optuženog obeštetila oštećenog u određenom iznosu kojim su se zadovoljili, pa
se nijesu pridružili krivičnom gonjenju, niti su postavljali imovinskopravni
zahtjev.
Svjedok B.S., je objasnio, da je kritične večeri oko 21,00 časova, u kafanu
došao gost kojeg zna po imenu S., sa još jednim drugom, te je S.a uslužio
pivom a ovom njegovom drugu je donio sok. Posle nekih pola sata-sat, došao je
B.S. i to sam, te je vidio kako je krenuo prema stolu gdje je sjedio S. sa
svojim drugom.Prilazeći S.ovom stolu S. se S.u obratio riječima "Đe si ti, ja
sam te tražio, vi ste šestoro napali mene a ja san bio sam, a sad ćeš ti da
dobiješ". Vidio je da je S. izvadio nož, koliko je mogao da vidi bio je to
mali nož, i dok je S. još uvijek sjedio, S. je stojeći pored njega brzo počeo
da ga udara, i to je baš bilo brzo, i koliko je mogao da vidi udario ga je
tri-četiri puta po leđima. Sve se odigralo brzo, S. tada nije ništa govorio a
kada je krenuo napolje, rekao je "ovo ti je za ono što ste vi mene šestoro
napali" i izašao je iz kafane. Objasnio je da se lokal sastoji iz dvije
prostorije, jedna je služila kao kafanski prostor i tu se nalazio šank,
stolovi i stolice, a u drugoj prostoriji su se nalazili kompjuteri, pa je to
bio i internet klub. U kafanskom dijelu lokala nalazio se S. i njegov drug, te
on, koji je radio kao konobar, dok je u drugoj prostoriji na kompjuterima bilo
troje-četvoro djece, vidio je da je S. došao sam u kafanu, da je nož izvadio
tek kada je došao do S.a, koji je sjedio za stolom leđima okrenut prema zidu,
a S. mu je prišao sa bočne desne strane i nakon što je izgovorio prve riječi,
počeo ga je udarati nožem, te se sjećao da je S. rekao "molim te nemoj s
nožem", drugog udaranja između njih dvojice nije vidio, a nakon primljenih
udaraca S. je pao pored stola, nagnuo se nad njim, i rekao one riječi prije
nego što je izašao "ovo ti je za ono što ste vas šestoro mene napali a ja sam
bio sam". Takođe je objasnio da kada je S. ušao u lokal on se nalazio u šanku
i bio je na 2-3 metra od njih, vidio je nož koji je S. izvadio iz džepa, da ga
drži u ruci, pa je vidio samo oštricu, koja je po njemu bila dužine oko 10 cm.
Kada je S. počeo nožem da zamahuje sa svih strana prema S.u i da ga udara
vidio je da se S. branio tako što je podigao obje ruke prema licu, malo je
sagao glavu, štiteći se rukama.Takođe je vidio da je S.ov drug, čim je čuo
prve S.ove riječi, odmah ustao i trčeći izašao napolje. Naveo je, da poznaje
M. F.a, koji je tada bio u kafani ali u dijelu gdje je su kompjuteri, sjedio
je za jednim kompjuterom, a vidio je da je on istrčao iz lokala, kada je S.
počeo nožem da udara S.a. Kasnije mu je M., na njegovo pitanje zašto je onako
istrčao iz kafane, odgovorio da je otišao da zove policiju.
Svjedok B. S. je izjavio, da su kritične prilike u kafani sjedjeli on, S., M.
F. i S.ov unuk kojem nije znao ime, popili su po piće a onda su on i M. prešli
u internet prostoriju da isključe kompjutere, sa namjerom da uskoro zatvore
objekat, dok su on i M. gasili kompjutere u kafanu je ušao B.S. kojeg poznaje
od ranije, međutim, to nije vidio, već je čuo galamu, okrenuo se i pošao u
kafanski dio i tada je vidio da je S. bio krvav, da se rukuje sa S.om i čuo je
da je S. rekao "vi ste petoro mene izbili prije neku noć, i evo sad smo sami,
ja sam vadio ono svoje što ste me izbili", a S. mu je odgovorio "nema
problema, mi smo braća od Boga", nakon čega je S. izašao napolje. S. je ostao
i vidio je da je bio malaksao pa ga je nakon toga poveo u bolnicu. Objasnio je
da nakon što je začuo galamu koja je dolazila iz kafanskog dijela, pošao je da
vidi što se dešava, i tada nije vidio S.ovog unuka već samo svog brata
Sefedina koji je bio za šankom, takođe je vidio da je u tom momentu i M. F.
izašao napolje, van kafane. Nije vidio da je S. imao nož u ruci niti bilo što
drugo, ali je vidio da je S. bio krvav i to po ramenu, blizu vrata, i po
majici, na podu je bilo malo krvi koju je očistio S.. Po njemu, sve se
odigralo brzo, ni deset sekundi od momenta kada je čuo lupnjavu, pa do momenta
kada ih je zatekao u stojećem položaju, kada su jedan drugom bili stavili ruku
na rame.
U svojstvu svjedoka M. F. je izjavio, da je H.i S., njegov dobar drug i rade
zajedno, a kritičnog dana su on, S. i B. S., pili piće kod prodavnica koje se
nalaze u Izbjegličkom naselju, u Kampu, kada im je S.rekao da je otvorio
internet klub, pa je S. predložio da pođu tamo i da to vide. Pošli su S.
autom, tamo su naručili piće, a on je pošao i kupio meze, te su pored njih
trojice tu bili i S.ov unuk I.n i S.ov komšija G.. Neko vrijeme su tu pili i
mezili, da bi u jednom trenutku S. bio uporan da zove B.S.a da dođe i da
popiju skupa piće. Od njega je tražio broj ali mu ga on nije htio dati i rekao
mu da ne zove S.a jer je S. veoma nezgodan kada popije. Međutim, S.ov unuk je
u njegovom telefonu pronašao broj i dao ga S.u, ali, S. nije uspio da dobije
S.a jer se ovaj nije javljao na njegove pozive, a zvao ga je tri puta.
Nastavili su da se šale i pričaju, pa je S. rekao da bi htio da proda svoj
"mercedes" i kupi nešto novije, pa su tada on i Sami pošli u drugu prostoriju
gdje se nalaze kompjuteri, dok su u kafanski dio ostali samo S., njegov unuk
I. i konobar B.S., dok je G.bio davno otišao. Dok su on i S. pretraživali po
internetu vozilo za S.a, leđima je bio okrenut kafanskom dijelu i dok je
sjedio odjednom je čuo kako se pomjeraju stolovi i stolice u kafanskom dijelu,
čuo je njihovu lupu i S. glas kada je viknuo "gdje je F., gdje je F. ". Odmah
je ustao i iz internet prostorije pošao u kafanski dio i tamo je vidio da S.u
ide krv iz desnog uva, vidio je da S. svojom desnom rukom drži S.ovu ruku u
kojoj je ovaj držao nož. S. je pokušavao da izvuče ruku u kojoj je držao nož,
ali nije uspio i oni su se tako držali za ruke i gurali. Vidio je da S.ov
sestrić koji je bio tu, udara S.a nožem po leđima i po nogama. To je sve
trajalo 15-tak sekundi, toliko koliko je on istrčao napolje van kafane, te
nije ni pokušavao da ih razdvaja jer je znao da je S. nezgodan kada popije, a
čuo je kako je vikao i tražio njega, pa se bojao da i njega ne napadne. Vratio
se tek posle 20. minuta da vidi šta se desilo i mislio je da je S. mrtav jer
je vidio veliku gužvu ispred kafane, a čuo je od ljudi da je S. poveo S.a u
bolnicu. Kada je pobjegao iz kafane vidio je S.ovog unuka I.na takođe napolje.
Objasnio je da su B.S. i H. i S. unazad dva mjeseca imali jedan sukob, kada je
S. napao S.a udarivši ga pesnicom u lice zbog čega je ovaj pao, a S. je
nastavio da ga udara, pa su tada skočili S.ov brat H. i unuk I.n, koji su
počeli da udaraju S.a, i on je tada bio mnogo izudaran. Međutim, bilo mu je
poznato da su se nakon ovog događaja S. i S. sretali, zajedno pili piće,
izmirili dugove koji su imali i normalno se družili, odnosno da su se već
sjutradan izmirili i izvinili jedan drugom. U kafani kritične prilike on nije
vidio da je S. ubo nožem S.a, a kad je izašao iz internet prostorije gledao je
kako da pobjegne, tračao je prema izlazu i tada vidio da se njih dvojica drže
za ruke, koje su im bile visoko podignute i vidio je da S.u niz onu ruku kojom
je držao S.ovu ruku sa nožem sliva krv. Nije čuo da su S. i S. tada jedan
drugom nešto govorili, dok je trajao taj sukob među njima. Kada je pobjegao iz
kafane zna da su tamo ostali S., S. i S. sin, koji je bio u internet dijelu sa
još nekom djecom.
B. D., sestra optuženog je iskoristila svoje zakonsko pravo, te nije
svjedočila o predmetnom dogadjaju.
Iz zapisnika o uviđaju VDT Podgorica Kt.br.18/12 od 18.03.2012.godine, sud je
utvrdio da su dana 17.03.2012.godine u 23,14 h obaviješteni da je u Urgentni
blok KC doveden H.aj S. sa više ubodnih rana i da je životno ugrožen. Lice
mjesta predmetnog događaja je Romski klub u Sandžačkoj ulici br.52, na Koniku,
vlasništvo B. S.. Dolaskom na lice mjesta utvrđeno je da se radi o kafani
dimenzija 8mX8,40 m, ispred koje je betonirani plato ograđen metalnom ogradom,
naspram ulaznih vrata nalazila se rashladna vitrina, šank i prostor iza šanka
koji se nastavlja na kuhinju, u nastavku kuhinje je WC sa ulaznim vratima iz
hodnika, u koji se ulazi iz kafanske prostorije gdje sjede gosti, i iz tog
hodnika lijevo su vrata WC-a a desno je ulaz u prostoriju sa kompjuterima.
Između kafanske prostorije i prostorije sa kompjuterima nalazi se na zidu
otvor većih dimenzija. U kafanskoj prostoriji lijevo od šanka, jedan za drugim
su zatečena tri stola, a u vrijeme vršenja uviđaja kafana je zatečena
očišćena, bez tragova krvi ili nekih drugih tragova. Iza šanka pored rashladne
vitrine se nalazi element sa policama i na najdonjoj polici pronađen je
zgužvani stolnjak sa tragovima nalik na krv, te je naloženo izuzimanje
stolnjaka radi vještačenja. Takođe je naloženo izuzimanje garderobe H.S. i
garderobe B.S.a radi trasološkog i biološkog vještačenja, naloženo je
izuzimanje noža radi vještačenja, kao i fiksiranje tragova fotografisanje i
sačinjavanje skice lica mjesta. Navedena je konstatacija da su se kao očevidci
prijavili B. S. i M. F., dok je povrijeđeno lice H.i S. oko 22,40 časova,
odveo u bolnicu Bonešta Sami.
Izgled lica mjesta vidljiv je na skici lica mjesta, kao i u fotodokumentaciji
Uprave policije - Područna jedinica Podgorica, broj 20-28-244-584/904 od
17.03.2012.godine.
Iz službene zabilješke Uprave policije PJ Podgorica br.598/12 od
17.03.2012.godine, utvrdjeno je da su ovlašćeni policijski službenici dana
17.03.2012.godine u 23,20 h lišili slobode B.S.a zbog sumnje da je učinio
krivično djelo ubistvo u pokušaju.
Iz službene zabilješke Uprave policije PJ Podgorica- Filijala Konik,
Ku.br.233/12 od 4.8.2012.godine, koju su sačinili Živković Veljko i Baošić
Mile, utvrdjeno je da su po obavještenju dežurne službe da je u Sandžačkoj
ulici, u ugostiteljskom objektu "Romski raj", došlo do tuče u kojoj je jedno
lice povrijedjeno nožem, došli do lica mjesta, do kapije objekta, koja je bila
zaključana. Operativnim radom su došli do podatka da se lice koje je nožem
ubolo H.aj S.a, zove B.S. iz Podgorice, nakon čega su pošli na adresu
stanovanja imenovanog, gdje su ga zatekli, i nakon obavljenog razgovora,
lišili slobode. Prilokom razgovora potvrdio je da je u kafani došlo do tuče sa
H.aj S.om, da mu je zadao nožem više udaraca u predjelu tijela, zbog ranijeg
nesporazuma, kao i da je potom nož dao svom sestriću da ga sakrije u dvorištu
njegove kuće. Na insistiranje da im se pokaže gdje je nož sakriven, sestrić
B.S.a im je pokazao mjesto u dvorištu, iza kuće, gdje ga je zakopao.
Iz službene zabilješke Uprave policije PJ Podgorica Ku.br.233/12 od
18.03.2012.godine, utvrdjeno je da je ekipa za uvidjaj izašla na lice mjesta
radi vršenja uvidjaja povodom kritičnog dogadjaja u kafani "Romski klub" na
Koniku, te su izvršili fotografisanje, fiksiranje i markiranje tragova,
izuzeti su pronadjeni stolnjak sa tragovima crvene boje, iz Prijemnog
odjeljenja KC je izuzeta garderoba povrijedjenog H.S.. Vršenjem uvidjaja je
pronadjen nož na rasklapanje drvenih korica, koji je bio zakopan u dvorištu
kuće vlasništvo B.S.a, koji je izuzet radi vještačenja, a u vozilu marke
"mercedes" pronadjen je i kuhinjski nož plavih gumenih korica, izmedju
sjedišta i ručice mjenjača, koji je takodje izuzet radi vještačenja.
Iz izvještaja Uprave policije PJ Podgorica o kriminalističko-tehničkom
pregledu lica mjesta, broj knjige uviđaja 904/12 od 17.03.2012.godine,
utvrdjeno je da je krim.tehničar na licu mjesta, prilikom vršenja uvidjaja,
pronašao zgužvan stolnjak sa tragovima nalik krvi, u dvorištu kuće B.S.a je
pronadjen nož na rasklapanje umotan u platnenu krpu, a ispred kuće u
parkiranom vozilu "mercedes" pronadjen je nož sa plavom drškom. Iz KC je
izuzet donji dio trenerke oranž boje, gornji dio trenerke crvene boje i majica
kratkih rukava, garderoba H.S., te je uzet bris iz usne duplje za DNK analizu.
Takodje su od B.S.a izuzeli garderobu-donji dio trenerke crvene boje i majica
plavo-bež boje dugih rukava, te bris iz usne duplje radi DNK analize.
Iz istorije bolesti Kliničkog centra Crne Gore u Podgorici na ime H.S.,
matičnog broja 5764, 1036, Hirurške klinike, Centra za abdominalnu hirurgiju,
utvrdjeno je da je H.i primljen u tu ustanovu 18.03.2012.godine, kao hitan
slučaj zbog više ubodnih rana nožem, a otpušten 19.03.2012. godine uz otpusnu
listu sa epikrizom u kojoj je opisano zdravstveno stanje oštećenog.
Iz nalaza i mišljenja sudskog vještaka medicinske struke prof. dr Dragane
Čukić, Kti.br.16/12 od 24.4.2012.godine, kojeg je dala na osnovu medicinske
dokumentacije i neposrednog pregleda oštećenog, kao i sačinjene
fotodokumentacije, utvrđeno je da je u predmetnom događaju H.i S. zadobio
sljedeće povrede: rane ubodine i to, 11. rana ubodina: jedna u predjelu donje
usne, sa desne strane - probodina, jedna u desnom nizdojkinom predjelu, jedna
u predjelu desnog rebarnog luka, tri u slabinskom zadnjem predjelu, dvije u
predjelu desnog lakta, dvije u predjelu desne butine, i jedna u predjelu
lijeve butine, takođe da je zadobio ubodno-rezne rane i to, dvije: na
zadnjegornjem polu desne ušne školjke i na spoljašnjoj strani desne butine u
donjoj trećini, a zadobio je i dvije sjekotine i to u predjelu dlanene strane
korijena i palca lijeve šake. Sve navedene povrede vještak je pojedinačno i
zbirno kvalifikovala kao lake tjelesne povrede. U pogledu mehanizma nastanka
istih, je utvrđeno da su sve ubodine nastale direktnim djelovanjem šiljka
mehaničkog oruđa, najvjerovatnije nožem, da su ubodno-rezne rane nastale
djelovanjem šiljka i sječiva mehaničkog oruđa, najvjerovatnije nožem, dok su
sjekotine u predjelu dlanene strane lijeve šake nastale kao "odbrambene
povrede", dok je H.i pokušavao da se odbrani od noža, hvatajući ga. Prema
rasporedu i lokalizaciji ustanovljenih povreda vještak je navela da se
pouzdano može zaključiti da se radilo o ubodima nožem u različite predjele
tijela, kada je tijelo H.ija mijenjalo položaj u odnosu na onoga koji nanosi
povrede, ili je napadač mijenjao položaj, ili je postojalo više od jednog
napadača.
Iz izvještaja Forenzičkog centra u Danilovgradu o DNK vještačenju broj 1472/12
od 15.05.2012.g., sa fotodokumentacijom Forenzičkog centra u Danilovgradu
istog broja i datuma, utvrdjeno je da je vještak forenzične genetike na osnovu
izvršenih DNK i seroloških analiza, provjere podudarnosti DNK profila i bio-
statističkog proračuna zaključio da se na garderobi B.S.a (donji dio trenerke
sive boje i majica dugih rukava plavo-bež boje), garderobi H.S. (gornji dio
trenerke crvene boje, donji dio trenerke oranž boje, majica kratkih rukava
crne boje), kao i na stolnjaku, nalaze tragovi krvi porijeklom od H.S.. Na
spoljašnjoj strani noža na rasklapanje vještak nije utvrdio prisustvo krvi,
dok je na unutrašnjoj strani utvrdjeno prisustvo biološkog materijala NN
osobe, za koji se ne može eliminisati da je krv, dok na kuhinjskom nožu nije
utvrdjeno prisustvo krvi, dok je na pakovanju noža utvrdjena manja količina
biološkog materijala, za koju se ne može eliminisati da je krv, medjutim zbog
male količine biološkog materijala DNK profil nije moguće interpretirati u
smislu identifikacije lica od kojeg potiče.
Iz zapisnika Uprave policije- Forenzičkog centra Danilovgrad-Grupe za
daktiloskopska ispitivanja broj 371-1/12 od 16.5.2012.godine, utvrdjeno je da
su vršena ispitivanja na dostavljenim uzorcima i to na nožu na rasklapanje sa
kafenom drškom, umotanom u krpu žute boje i kuhinjskom nožu sa plavom drškom
upakovan u PVC kutiju i nakon izvršene DKT pretrage konstatovali su da na
dostavljenim uzorcima nisu pronadjeni tragovi papilarnih linija.
Iz izvještaja Forenzičkog centra Danilovgrad o trasološkom vještačenju broj
1473/12, utvrdjeno je da je na vještačenje dostavljena garderoba H.S.,
garderoba B.S.a, stolnjak i dva noža.Vještačenjem garderobe H.S. i to
dukserice sa kapuljačom uočena su na prednjoj strani četiri mehanička
oštećenja i to; na 7 cm, od donje ivice dukserice i 27,5 cm od lijevog šava
desne i lijeve pole. relativna veličina ovog mehaničkog oštećenja je 1,1 cm i
mogla je nastati usled rezanja, na 27,5 cm od donje ivice dukserice i 17 cm od
desnog šava prednje i zadnje pole, relativna veličina mehaničkog oštećenja je
1,2 cm, na 28,5 od donje ivice dukserice i 6,5 cm od desnog šava prednje i
zadnje pole, relativna veličina mehaničkog oštećenja je 1,5 cm i na desnom
rukavu na 36 cm od donje ivice rukava, relativna veličina mehaničkog oštećenja
je 1,2 cm, te su na prednjoj strani uočeni intenzivni tragovi tečnosti tamno-
braon boje, nalik na krv. Na zadnjoj strani predmetne dukserice uočena su dva
mehanička oštećenja i to, na 23 cm od donje ivice dukserice i 27 cm od lijevog
šava prednje i zadnje pole, relativna veličina mehaničkog oštećenja je 1,1 cm
i na desnom rukavu na 33 cm od donje ivice rukava, relativna veličina ovog
mehaničkog oštećenja je 0,6 cm, te se i na zadnjoj strani dukserice uočavaju
tragovi tečnosti tamno- braon boje nalik na krv. Na majici kratkih rukava koja
je razrezana vertikalno po sredini, zatim horizontalno po lijevoj strani pa
preko lijevog rukava, najvjerovatnije u medicinskoj ustanovi, uočena su na
prednjoj strani majice tri mehanička oštećenja i to; na 10 cm od donje ivice
majice i 29 cm od zamišljenog lijevog šava prednje i zadnje pole, relativne
veličine mehaničkog oštećenja je 1,2 cm i moglo je nastati usled rezanja,
obzirom da se nalazi u neposrednoj blizini vertikalnog rezanja majice, na 26
cm od donje ivice majice i 15 cm od zamišljenog desnog šava prednje i zadnje
pole, relativna veličina mehaničkog oštećenja je 1,1 cm, i na 30 cm od donje
ivice majice i 6 cm od zamišljenog desnog šava prednje i zadnje pole,
relativna veličina ovog mehaničkog oštećenja je 1,3 cm. Na zadnjoj strani
majice uočeno je jedno mehaničko oštećenje i to, na 23 cm od donje ivice
majice i 28 cm od zamišljenog lijevog šava prednje i zadnje pole, relativna
veličina mehanikog oštećenja je 1 cm, te sa obje strane majice u očavaju
tragovi tečnosti tamno-braon boje nalik na krv. Pregledom donjeg dijela
trenerke uočeno je na prednjoj strani trenerke, na desnoj nogavici jedno
mehaničko oštećenje na samom spoljašnjem šavu desne nogavice, na visini od 54
cm od donje ivice desne nogavice, relativna veličina ovog mehaničkog oštećenja
je 1,5 cm, a na zadnjoj strani trenerke, ista je razrezana vertikalno po
desnoj nogavici, najvjerovatnije u medicinskoj ustanovi, a na zadnjoj strani
trenerke na desnoj nogavici uočava se jedno mehaničko oštećenje na 60 cm od
donje ivice nogavice i 5 cm od spoljašnjeg šava desne nogavice, relativna
veličina ovog mehaničkog oštećenja je 1 cm, te se sa obje strane donjeg dijela
trenerke uočavaju tragovi tečenosti tamno-braon boje nalik na krv.
Vještačenjem garderobe B.S.a, i to majice dugih rukava i donjeg dijela
trenerke nije uočeno ni jedno mehaničko oštećenje, osim po jedno mehaničko
oštećenje ovalnog oblika, tipa rezanja, nastalo najvjerovatnije prilikom
uzimanja uzoraka za DNK analizu. Vještačenjem stolnjaka, takođe je uočeno samo
mehaničko oštećenje ovalnog oblika, tipa rezanja, nastalo najverovatnije
prilikom uzimanja uzoraka za DNK analizu. Vještačenjem noža na sklapanje sa
natpisom "Columbija", utvrđeno je da je ukupna dužina noža 20 cm, da je dužina
sječiva 9 cm, dok je širina 1,2 cm, a vještačenjem kuhinjskog noža sa natpisom
"Kitchen prince", utvrđeno je da je ukupna dužina noža 27,5 cm, dužina sječiva
je 15 cm, dok je širina 2 cm. Vještačenjem je utvrđeno da su mehanička
oštećenja na odjevnim predmetima izuzeta od H.S. nastala usled prolaska tvrdog
i oštrog predmeta sa sječivom, nalik na nož, te su opisana oštećenja mogla
nastati i sa nekim od dostavljenih noževa.
Iz izvoda iz kaznene evidencije Uprave policije PJ Podgorica,
br.29-245/12-8196/12 od 06.04.2012.godine. utvrdjeno je da B.S. ranije nije
osudjivan.
Na osnovu naprijed izložene činjenične građe, koja proizilazi iz sadržine
provedenih dokaza, sud je na nesumnjiv način utvrdio da su se u radnjama
optuženog B.S.a ostvarili svi bitni elementi bića krivičnog djela ubistvo u
pokušaju iz člana 143 u vezi člana 20 Krivičnog zakonika.
Optuženom B.S.u je optužnicom stavljeno na teret da je dana 17.03.2012. godine
oko 22,30 časova u Podgorici, u kafani "Klub Roma" u ulici Sandžačkoj broj 52,
vlasništvo B.S.a, umišljajno pokušao lišiti života oštećenog H.S., tako što je
nakon kraće rasprave i svađe, a potom i tuče sa oštećenim mašio se noža
sječiva dužine 9 cm, i sa istim mu, zamahujući sa svih strana, zadao više
udaraca u predjelu glave i tijela, kojom prilikom mu je nanio lake tjelesne
povrede u vidu jedanaest rana ubodina, pobrojanih i opisanih u izreci odluke.
Optuženi B.S., je potvrdio da je kritične prilike došao u kafanu u kojoj se
nalazio oštećeni H.i, da je prethodno bio "jako uvrijeđen", zbog priče
oštećenog da ga je pretukao, pa je potvrdio da se oštećenom obratio riječima
"zašto jedeš govna i pričaš ljudima kako si me ti prebio, znaš da nisi samo
ti, nego su bili i oni drugi i da ste me svi tukli, a ne samo ti". Potvrdio
je, da je tada došlo do fizičkog sukoba sa oštećenim i da je pri tome on
izvadio nož iz donjeg dijela trenerke, rasklopio ga da izvadi sječivo, sa obje
ruke, i potom ga udario tim nožem. Tvrdio je da se ne sjeća kako je udarao
oštećenog, po kojim djelovima tijela ga je udarao i koliko puta, jer je bio
pijan, a kada je tuča prestala S.u je rekao "ovo ti je za onu priču što si
pričao". Optuženi je takodje potvrdio da je, prije nego što je izašao iz
kafane, vidio krv i po podu kafane i po S.ovom licu, a nož koji je koristio te
prilike je nakon povratka kući dao sestri, ali nije znao šta je učinila sa
njim. Potvrdio je da se radilo o nožu na rasklapanje sa kafenom, drvenom
drškom, dužine sječiva oko 10-12 cm. Odbranu optuženog, da se ne sjeća
udaranja oštećenog nožem, odnosno načina kako je to radio i koliko puta, jer
je bio pijan, sud nije mogao prihvatiti, jer je očigledno smišljena na
ublažavanje krivice, pogotovo što je objašnjavao sudu što se predhodno
dogadjalo (počev od "uvrijedjenosti" zbog priče oštećenog, pa pozivanja
telefonom od strane oštećenog i odlučivanja da podje u kafanu gdje je bio
oštećeni, zatim riječi koje je govorio oštećenom i na početku i na kraju
sukoba), kao i objašnjenje dogadjaja nakon izvršenja djela (kada je dao sestri
nož, što je očigledno bilo u namjeri da ga sakrije, obzirom da je nož,
prilikom uvidjaja, pronadjen zamotan u krpu i zakopan u dvorištu optuženog).
Da je optuženi učinio krivično djelo na način kako je opisan u izreci odluke,
nesporno proizilazi iz provedenih dokaza. Naime, oštećeni H.i je objašnjavao,
da je prije kritičnog događaja pozivao optuženog B., kako bi došao u kafanu da
piju piće, a kada je optuženi ušao u kafanu, odmah je prišao njegovom stolu,
pitajući "jesi li me ti to nazvao", a kada je odgovorio da jeste, optuženi je
rekao da će mu sad "jebati majku", primakao se i izvadio nož. Oštećeni je
potvrdio da je optuženi napravio korak prema njemu i zamahnuo nožem prema
njegovoj glavi, zbog čega se odmakao u stranu, ali ga je ipak udario dva puta
u lakat desne ruke, da je on tada uhvatio za nož svojom lijevom rukom, da se
svo vrijeme gurao sa optuženim, da su se udarali, jer je optuženi pokušavao da
izvuče nož iz njegove ruke, da su tada obarali stolice, da ga je nakon što je
pustio nož optuženi tri puta udario i u predjelu desne strane rebara ispod
pazuha, u predjelu butine lijeve noge, a pokušao je i da mu otkine uho, tako
što ga je uhvatio jednom rukom za kosu, a drugom u kojoj je držao nož je
pokušao da mu otkine uho, ali nije uspio nego ga je samo posjekao. Potvrdio
je, da su bili u stojećem položaju, da su se za to vrijeme međusobno udarali
pesnicama, da je on dva puta pao i na pod i tada ga je optuženi udarao nožem
po rebrima. U ovom dijelu sud je poklonio vjeru iskazu oštećenog.
Oštećeni je pominjao da ga je i sestrić optuženog, te prilike takođe napao,
udarajući ga nožem u leđa i u desnu nogu, s tim što je potvrdio da u njegovim
rukama ni u jednom trenutku nije vidio nož, ni kada je ulazio u kafanu, ni
kada ga je udarao, koji dio navoda sud nije mogao prihvatiti, jer je suprotan
iskazu svjedoka B.S.a, koji se nalazio u šanku i vidio je da je optuženi B.S.
u kafanu došao sam. Iskaz svjedoka B.S.a, je potvrđivao da je optuženi odmah
nakon što je ušao u kafanu prišao stolu oštećenog i obratio mu se riječima "đe
si ti, ja sam te tražio, vi ste šestoro napali mene, a ja sam bio sam, a sad
ćeš ti da dobiješ", vidio je da nakon toga optuženi vadi nož i da oštećenog
stojeći pored njega brzo udara i vidio je da ga je udario 3-4 puta po leđima,
da mu je zapravo prišao sa bočne desne strane, da je nakon primljenih udaraca
oštećeni pao pored stola, a vidio je i da se oštećeni prethodno branio tako
što je bio podigao obje ruke prema licu, sagnuo glavu, štiteći se rukama.
Takođe je čuo da je optuženi rekao "ovo ti je za ono što ste vas šestoro mene
napali, a ja sam bio sam", kada je izlazio iz kafane. Sud je prihvatio iskaz
ovog svjedoka jer je u bitnom saglasan sa iskazom oštećenog. Što se tiče
odredjenih razlika oštećenog i ovog svjedoka u pogledu položaja oštećenog i
redosljeda nanošenja povreda, sud je smatrao da su te razlike stvar
individualnog zapažanja i prenošenja zapaženog, pa su i logične, jer se ne
može očekivati da svjedok, kao posmatrač, kao ni oštećeni kao jedan od aktera
dogadjaja, zapamte sve detalje u trenutku dešavanja.
Svjedok B. S., nije vidio kritični događaj, jer se nalazio u prostoriji gdje
su kompjuteri, međutim, čuo je galamu u kafanskom dijelu, zbog čega je pošao
tamo i tada je vidio oštećenog koji je bio sav krvav, da se rukuje sa S.om, a
da S. govori "vi ste petoro mene izbili prije neku noć, evo sad smo sami, ja
sam vadio ono svoje što ste me izbili". Potvrdio je, da nije vidio da optuženi
ima nož u ruci, međutim, vidio je da je oštećeni bio krvav po ramenu, blizu
vrata, po majici, a i na podu je bilo malo krvi. Svjedok M. F. se nalazio u
prostoriji gdje su kompjuteri, ali je potvrdio da je čuo da se u kafanskom
dijelu pomjeraju stolovi i stolice, čuo je njihovu lupu i glas optuženog kada
je viknuo "gdje je F., gdje je F.". Potvrdio je da je tada krenuo da izlazi iz
kafane i vidio je da oštećenom ide krv iz desnog uva, da oštećeni svojom
desnom rukom drži ruku optuženog u kojoj je ovaj držao nož, da optuženi
pokušava da izvuče ruku u kojoj je držao nož, i da su se tako držali za ruke i
gurali. Ovaj svjedok je tvrdio da je vidio i sestrića optuženog gdje udara
oštećenog nožem po leđima i nogama, ali ovaj dio njegovih navoda sud nije
mogao prihvatiti jer je očigledno smišljen kako bi potvrdio navode oštećenog,
da je bio prisutan i sestrić optuženog, kojeg inače niko drugi nije ni vidio,
ni pominjao, te sud sa sigurnošću nije mogao utvrditi njegovo prisustvo i
učešće u izvršenju djela.
Na osnovu zapisnika o uviđaju, skice lica mjesta i fotodokumentacije,
izvještaja o krim.tehničkom pregledu lica mjesta, sud se uvjerio da se
kritični događaj dogodio u predmetnoj kafani "Klub Roma", a iz službenih
zabilješki Uprave policije sud se uvjerio da su operativnim radom na terenu
došli do podatka o licu koje je povrijedilo oštećenog, te je identifikovan kao
B.S.a, da su potom pronašli nož koji je nakon izvršenja djela bio sakriven u
dvorištu kuće optuženog, i to, zakopan, nakon čega su garderobe optuženog i
oštećenog, stolnjak pronađenog u predmetnoj kafani i pronađena dva noža
izuzeli radi vještačenja.
Iz trasološkog vještačenja garderobe oštećenog nesumnjivo je prozilazilo da su
na dukserici sa kapuljačom, na prednjoj strani bila 4. mehanička oštećenja, na
zadnjoj strani 2. mehanička oštećenja, takođe i na majici kratkih rukava su
bila 3. mehanička oštećenja sa prednje strane i jedno sa zadnje strane, a na
donjem dijelu trenerke na prednjoj strani je bilo 1. mehaničko oštećenje, kao
i na zadnjoj strani trenerke 1. mehaničko oštećenje. Vještačenjem je utvrđeno
da su mehanička oštećenja bila veličine od 1 cm do najviše 1,5 cm, a takođe su
uočeni i tragovi tečnosti tamno-branon boje. Iz DNK vještačenja je nesumnjivo
utvrdjeno da su se na garderobi H.S., kao i na izuzetom stolnjaku, nalazili
tragovi krvi porijekla od H.S..
Trasološkim vještačenjem dva dostavljena noža nesporno je utvrđeno da je jedan
sa natpisom "Columbia", bio dužine sječiva 9 cm, a širine 1,2 cm, dok je
vještačenjem drugog noža sa natpisom "Kitchen prince", utvrđeno da je dužina
sječiva 15 cm, a širina 2 cm, kao i da su mehanička oštećenja na odjevnim
predmetima H.S. nastala usled prolaska tvrdog i oštrog predmeta sa sječivom
nalik na nož, te da su i nađena oštećenja na garderobi oštećenog mogla nastati
i sa nekim od ovih noževa.
Shodno ovim vještačenjima sud je zaključio, da je optuženi upravo nožem sa
natpisom "Columbia", koji ima dužinu sječiva 9 cm, izvršio predmetno krivično
djelo, pa je u tom djelu preciziran i činjenični opis djela u izreci, jer je
iz odbrane okrivljenog i svega provedenog na pretresu ukazivalo da se radilo o
tom nožu, a ne o drugom (kuhinjskom). Ova vještačenja su u saglasnosti i sa
nalazom i mišljenjem vještaka medicinske struke iz kojeg je nesporno
proizilazilo da je kritične prilike optuženi zadobio 11. rana ubodina, 2.
ubodno-rezne rane i 2. sjekotine. Nesporno je proizilazilo da su ubodine
nastale direktnim djelovanjem šiljka mehaničkog oruđa, najvjerovatnije noža,
da su i ubodno-rezne rane nastale djelovanjem šiljka i sječiva mehaničkog
oruđa, najvjerovatnije nožem, dok su rane sjekotine, obzirom da su se nalazile
u predjelu dlanene strane lijeve šake, nastale kao "odbrambene povrede", dok
je oštećeni pokušavao da se odbrani od noža, hvatajući ga. Iz ovog vještačenja
se pouzdano moglo zaključiti da se radilo o ubodima nožem u različite predjele
tijela, kada je tijelo oštećenog mijenjalo položaj.
Nalaze i mišljenja vještaka (trasologa, medicinske struke, i vještaka
forenzičke genetike), sud je prihvatio kao stručne, objektivne i jasne,
bazirane na pravilima struke i nauke, a pismene dokaze kao istinite i
precizne, i istima je poklonio punu vjeru, koji dokazi su saglasni bitnim i
odlučnim činjenicama mjesta izvršenje krivičnog djela i sredstva kojim je isto
izvršeno. To što daktiloskopskim vještačenjem noža na rasklapanje sa drvenom
drškom, umotanog u krpu, i kuhinjskog noža sa plavom drškom, nisu pronadjeni
tragovi papilarnih linija, nije bilo od uticaja na presudjenje u ovom
postupku.
Kod utvrđenih i nespornih činjenica – o mjestu gdje se predmetni događaj
odigrao, o povredama koje je oštećeni zadobio i sredstvu kojim su povrede
oštećenom nanesene, kritični događaj se desio na način kako je to činjenično
opisano u izreci ove presude.
Sud je zaključio, da je u predmetnoj kafani došlo prvo do kraće rasprave i
svađe između optuženog i oštećenog, obzirom da su nešto više od mjesec dana
prije kritičnog događaja imali fizički sukob u kojem je "deblji kraj" izvukao
optuženi, koji je priznao da ga je pogodilo kada je čuo priču da se oštećeni
hvalio kako ga je istukao, te je nesporno to bio motiv zbog kojeg je kritične
prilike optuženi postupao, a imajući u vidu i riječi koje je uputio na početku
sukoba oštećenom, kao i na kraju, očigledno je htio da mu se "osveti", zbog
prethodno dobijenih batina. Te prilike nesporno je da je optuženi izvukao nož
dužine sječiva 9 cm, da ga je rasklopio i da je sa njim, zamahujući sa svih
strana oštećenom nanio lake tjelesne povrede, a radilo se o 11. rana ubodina,
o 2. ubodno-rezne rane i o 2. posjekotine, sve bliže opisane u izreci odluke,
a iz rana ubodina koje su bile u slabinskom zadnjem predjelu tijela, u desnom
nizdojkinom predjelu i u predjelu desnog rebarnog luka, nesumnjivo proizilazi
da se radilo o predjelima tijela gdje se nalaze vitalni organi. Nesporno je i
da se te prilike oštećeni branio, gurajući ga od sebe i hvatajući ga za
sječivo noža, što potvrđuju dvije rane sjekotine u predjelu dlanene strane
korijena i palca lijeve šake, pa je na taj način oštećeni spriječio optuženog
u daljim napadima i dovršenju predmetnog krivičnog djela. Takodje je nesporno,
da je oštećeni pokušavajući da se odbrani i pri njihovom međusobnom guranju,
mijenjao svoj položaj tijela, kao i optuženi u pokušajima da ga ubode nožem, i
da je tako došlo do povreda koje je oštećeni imao i sa prednje i sa zadnje
strane tijela, a imao je i dvije ubodno-rezne rane na zadnje-gornjem dijelu
poludesne ušne školjke, dakle, na glavi.
Na osnovu ovakvog postupanja optuženog prema oštećenom, sud zaključuje, da je
optuženi ispoljio naročitu upornost u izvršenju djela, zadajući oštećenom
ukupno 15 udaraca nožem, u čemu je bio spriječen aktivnom odbranom oštećenog,
te je nakon izvršenja djela, u njegovom dvorištu, sakriven-zakopan nož kojim
je izvršio djelo, pa je očigledno postupao u namjeri oštećenog lišiti života,
a ne nanijeti mu lake tjelesne povrede. Sve radnje optuženi je svjesno i
voljno preduzeo, dakle, bio je svjestan da preduzimajući opisane radnje može
oštećenog lišiti života, što je i htio, zadajući oštećenom udarce nožem i u
vitalne predjele tijela. Ove činjenice u potpunosti rasvjetljavaju njegov
subjektivni odnos prema izvršenom krivičnom djelu odnosno da je postupao sa
direktnim umišljajem.
Sa ovih razloga nesumnjiv je zaključak suda da je optuženi izvršio krivično
djelo u svemu kako je to činjenično opisano u izreci ove presude, no, kako
krajnja posljedica nije nastupila, to se radnje optuženog imaju kvalifikovati
kao krivično djelo ubistvo u pokušaju iz člana 143 u vezi člana 20 Krivičnog
zakonika.
Odlučujući o kazni za optuženog, sud je u smislu člana 42 Krivičnog zakonika
Crne Gore, cijenio sve okolnosti koje utiču da kazna bude veća ili manja, pa
je od olakšavajućih okolnosti na strani optuženog cijenio da je porodičan
čovjek, otac petoro djece od kojih jedno maloljetno, da je nezaposlen, slabog
obrazovanja, da nije sklon vršenju krivičnih djela obzirom da ranije nije
osudjivan, te činjenicu da se izmirio sa oštećenim, pa se ovaj nije pridružio
krivičnom gonjenju, niti je postavljao imovinsko pravni zahtjev, pri čemu
otežavajućih okolnosti na strani optuženog sud nije našao, pa cijeneći
navedene olakšavajuće okolnosti u svom zbiru, kao naročito olakšavajuće, sud
je optuženom izrekao kaznu za predmetno krivično djelo ispod zakonskog
minimuma, osudivši ga na kaznu zatvora u trajanju od 2 godine, sa uvjerenjem
suda da će se sa ovom kaznom u okviru opšte svrhe izricanja krivičnih sankcija
po članu 4 KZ, postići svrha kažnjavanja odnosno uticati na optuženog da
ubuduće ne vrši ovakva ili slična krivična djela.
Kako je sud optuženog oglasio krivim, to ga je obavezao na plaćanje troškova
krivičnog postupka, koji se odnose na troškove branioca po službenoj dužnosti,
dok je paušal u iznosu od 100 eura, odmjeren srazmjerno složenosti predmeta,
imovinskim prilikama optuženog, te trajanju postupka.
Shodno članu 51 KZ optuženom se u kaznu zatvora uračunalo vrijeme provedeno u
pritvoru od 17.03.2012. godine do 11.12.2012. godine, pa će ostatak kazne
izdržati po pravosnažnosti presude.
Na osnovu člana 67 i člana 75 stav 1 Krivičnog zakonika, sud je od optuženog
oduzeo nož na rasklapanje, marke "Columbia", ukupne dužine 9 cm, kao sredstvo
koje je optuženi upotrijebio u izvršenju krivičnog djela.
Sa izloženog, a na osnovu člana 374 Zakonika o krivičnom postupku, odlučeno je
kao u izreci presude.
VIŠI SUD U PODGORICI,
Dana, 11.12.2012. godine
ZAPISNIČAR, PREDSJEDNIK VIJEĆA-SUDIJA,
Borka Jelenković, s.r. Vesna Pean,s.r.
PRAVNA POUKA;
Protiv ove presude može se izjaviti žalba Apelacionom sudu CG, u roku od 15
dana, od dana prijema pismenog otpravka presude, a preko Višeg suda u
Podgorici.
Tačnost otpravka, tvrdi i
o v j e r a v a ;
Namještenik suda,
Borka Jelenković