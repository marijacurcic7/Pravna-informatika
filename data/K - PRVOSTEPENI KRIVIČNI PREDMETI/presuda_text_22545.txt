HYPERLINK
"http://sr.wikipedia.org/wiki/%D0%A1%D0%BB%D0%B8%D0%BA%D0%B0:Coat_of_arms_of_Montenegro.svg"
HYPERLINK
"http://sr.wikipedia.org/wiki/%D0%A1%D0%BB%D0%B8%D0%BA%D0%B0:Coat_of_arms_of_Montenegro.svg"
K.br.25/13
U IME CRNE GORE
OSNOVNI SUD U CETINJU, kao prvostepeni, krivični, po sudiji Ćupić Mariji, uz
učešće Martinović Aleksandre kao zapisničara, u krivičnom predmetu protiv
okrivljenog V. R. iz D. zbog krivičnog djela ugrožavanje javnog saobraćaja iz
čl. 339 st.1 Krivičnog zakonika, rješavajući po optužnom predlogu ODT Cetinje
Kt. br. 207/12 od 25. 02. 2013. godine, nakon održanog glavnog i javnog
pretresa, u prisustvu zastupnika optužbe Đ. M. i okrivljenog dana 19. 04.
2013. godine, donio je i istog dana javno objavio
P R E S U D U
Okrivljeni
V. R. od oca N. i majke M. rođene S. rođen .... godine u ... gdje i prebiva,
selo „K.“ b.b., državljanin Crne Gore, službenik, oženjen, otac troje djece,
pismen, sa završenom srednjom školom, lošeg imovnog stanja, neosuđivan.
Kriv je
Što je:
Dana 21. 09. 2012. godine, oko 17,55 časova, na magistralnom putu Cetinje –
Budva, u mjestu zv. „Obzovica“, opština Cetinje, upravljajući u saobraćaju
sopstvenim putničkim vozilom marke „VW Golf“, reg. oznaka DG … ne
pridržavajući se saobraćajnih propisa iz čl. 29 st. 2 i čl. 182. st. 2. Zakona
o bezbjednosti saobraćaja na putevima, ugrozio saobraćaj i doveo u opasnost
život i tijelo ljudi, na način što, iako je znao da vozilo u kretanju treba da
drži što bliže desnoj ivici kolovoza i na tolikoj udaljenosti od nje da, s
obzirom na brzinu kretanja vozila, uslove saobraćaja i na stanje i
karakteristike puta, ne ugrožava druge učesnike u saobraćaju i ne izlaže sebe
opasnosti, te znao da u alkoholisanom stanju ne smije upravljati vozilom u
saobraćaju na putu, obzirom da može izazavati saobraćajnu nezgodu, odnosno
dovesti u opasnost živote i tijela ljudi, pa je pristao na takvu posljedicu,
time što je preduzeo radnju upravljanja i kretanja vozilom u alkoholisanom
stanju, pri koncentraciji od 1,06 ‰ ( pro milla ) apsolutnog alkohola u krvi,
iz pravca Budve u pravcu Cetinja, da bi dolaskom u mjesto zv. „Obzovica“,
krećući se vozilom desnom saobraćajnom trakom desne kolovozne trake, ne držeći
vozilo u kretanju na bezbjednoj udaljenosti od desne ivice kolovoza, u
odsustvu adekvatne pažnje, prilikom savlađivanja kritičnog poteza puta, koji
se prostire u obliku desne krivine, skrenuo preko desne ivice kolovoza puta, i
udario u kosinu zasjeka brda, po desnoj strani puta u smjeru njegovog
kretanja, od kojeg udara je došlo do odbijanja vozila od stijene i prevrtanja
istog po kolovoznoj površini i njegovog zaustavljanja na bočnoj lijevoj
strani, na prostoru desne kolovozne trake u pravcu kretanja vozila, kojom
prilikom su saputnici u njegovom vozilu: njegova supruga – oštećena V. M. i
njegov sin, maloljetni – oštećeni V. V. oboje iz D. zadobili lake tjelesne
povrede i to oštećena V. M. laku tjelesnu povredu u vidu oguljotine desnog
lakta i blage kontuzije, a oštećeni – maloljetni V. V. laku tjelesnu povredu u
vidu pliće kontuzije sa oguljotinom donje lijeve lumbalne regije
- čime je izvršio krivično djelo ugrožavanje javnog saobraćaja iz čl. 339 st.
1 Krivičnog zakonika.
Pa mu Sud za navedeno krivično djelo primjenom čl. 4 st. 2,13,15, čl. 42 st.
1, čl. 52 st. 2, čl. 53 i 54 Krivičnog zakonika i čl. 226, 229, i 374 Zakonika
o krivičnom postupku, izriče
USLOVNU OSUDU
Kojom okrivljenom utvrdjuje kaznu zatvora u trajanju 30 dana i istovremeno
odredjuje da se navedena kazna neće izvršiti u koliko okrivljeni u vremenskom
periodu od jedne godine od dana pravosnažnosti presude ne počini novo krivično
djelo.
Obavezuje se okrivljeni da plati na ime troškova krivičnog postupka iznos od
132,00 eura te na ime paušala iznos od 30,00 eura u roku od 15 dana po
pravosnažnosti presude pod prijetnjom prinudnog izvršenja.
O b r a z l o ž e nj e
Optužnim predlogom ODT Cetinje Kt.br. 207/13 od 25. 02. 2013. godine,
satavljeno je na teret okrivljenom V. R. izvršenje krivičnog djela ugrožavanje
javnog saobraćaja iz čl. 339 st.1 Krivičnog zakonika, pa je zastupnik optužbe
Đ. M. u završnoj riječi izmjenio činjenični opis optužnog akta, i konačno
predložio da sud okrivljenog oglasi krivim za predmetno krivično djelo i da se
isti osudi po zakonu, te da mu se prilikom odmjeravanja vrste i visine
krivične sankcije uzmu u obzir sve olakšavajuće i otežavajuće okolnosti.
Okrivljeni V. R. je u svojoj odbrani kod ODT-a u Cetinju je naveo da je
kritičnog dana bio na slavi „Mali Gospođindan" kod familije njegovog brata u
Kotoru. Tu je bilo nekoliko prijatelja i popio je dvije čaše vina poslije
ručka. Sa njim su bili njegova supruga V. M. i maloljetni sin V. V. Predveče,
oko 17,55 časova, kada su se vraćali kući iz pravca Budve u pravcu Cetinja u
mjestu Obzovica u jednom momentu, pošto ga je pretekao jedan mladić vozilom
marke „Golf II“ sive boje, u namjeri da se pomjeri skrenuo je vozilom malo
više u desno i prednjim desnim točkom zakačio kamen – teg koji pričvršćuje
zaštitnu pletenu mrežu na kosini brda pored puta u njegovom pravcu kretanja.
Kako je zakačio ovaj teg – kamen pukla mu je guma i prednjim desnim dijelom
vozila je udario u gomilu pijeska pored puta ali da se nije prevrnuo. Tom
prilikom njegova supruga i sin su zadobili nekoliko manjih ogrebotina. Na
glavnom pretresu je dodao da su tačni navodi optužnog predloga i da prihvata
svoju krivicu i krivičnopravnu odgovornost.
Sud je u dokaznom postupku, pročitao zapisnik o uvidjaju saobraćajne nezgode
UP Ispostave Cetinje PJ broj 109/12 od 27. 09. 2012. godine i izvršio uvid u
skicu lica mjesta saobraćajne nezgode, na saglasan predlog stranaka pročitao
nalaz i mišljenje sudskog vještaka medicinske struke dr R. S. dat na zapisniku
kod ODT-a u Cetinju dana 25. 12. 2012. godine, sa pratećom dokumentacijom u
spisima predmeta o vrsti i težini tjelesnih povreda za oštećene M. V. i mldb.
V. V. na saglasan predlog stranaka pročitao nalaz i mišljenje sudskog vještaka
saobraćajne struke ing. Š. M. od januara 2013. godine, pročitao izvještaj o
alkoholisanosti KC CG od 27. 09. 2012. godine, te pročitao izvještaj UP
Ispostave Danilovgrad broj 13-03-245/13-1249/2 od 13.03.2013.godine iz KE na
ime okrivljenog.
Iz uvidjajne dokumentacije - zapisnika o uvidjaju saobraćajne nezgode UP
Ispostave Cetinje PJ broj 109/12 od 27. 09. 2012. godine i skice lica mjesta
utvrđeno je da je lice mjesta saobraćajne nezgode magistralni put Cetinje –
Budva, mjesto Obzovica. Kolovozni zastor je asvaltni, glatke površine bez
konstruktivnih nedostataka, odvojen na tri kolovozne trake od kojih su dvije
namjenjene za odvijanje saobraćaja u pravcu Budve razdvojene isprekidanom
linijom, dok je jedna kolovozna traka namjenjena za odvijanje saobraćaja u
pravcu Cetinja odvojena punom uzdužnom linijom. Ograničenje brzine na ovoj
dionici puta gledano iz smjera kretanja vozila je 60 km/h. Na licu mjesta je
zatečeno jedno putničko motorno vozilo marke „Golf II“ reg. oznaka DG ...
prednjom desnom stranom okrenuto prema desnoj ivici kolovoza gledano iz pravca
njegovog kretanja (BD-CT). Takođe su zatečeni tragovi zanošenja po pijesku van
kolovoza kao i mjesto kontakta sa stijenom sa desne strane kao i tragovi
stakla rasuti po kolovozu.
Iz nalaza i mišljenja sudskog vještaka medicinske struke dr R. S. dat na
zapisniku kod ODT–a u Cetinju dana 25. 12. 2012. godine sa pratećom
medicinskom dokumentacijom utvrđeno je da je oštećeni V. V. nakon kritičnog
događaja imao postavljenu dijagnozu: plića kontuzija sa oguljotinom donje
lijeve lumbalne regije, do koje povrede je došlo prilikom prevrtanja
automobila u kojem je V. V. bio saputnik i kojom prilikom je zbog inercije
došlo do udaranja o unutrašnjost putničke kabine, a koja povreda predstavlja
laku tjelesnu povredu. Nakon istog događaja oštećena V. M. je imala
postavljenu dijagnozu: oguljotina desnog lakta i blaga kontuzija, do koje
povrede je došlo prilikom saobraćajnog udesa i udara vozila, u kojem je
oštećena bila saputnik, u stijenu i prevrtanje vozila, a koja povreda
predstavlja laku tjelesnu povredu.
Iz nalaza i mišljenje sudskog vještaka saobraćajne struke ing. Š. M. od
januara 2013. godine, utvrdjeno je da je do nezgode došlo usled propusta u
vožnji od strane vozača putničkog motornog vozila marke „VW Golf“ reg. oznaka
DG .... Ovaj se propust ogledao u tome što isti nije održavao bezbjedni smjer
kretanja vozila, desnom stranom kolovoza u smjeru kretanja vozila, na
bezbjednoj distanci od desne ivice puta u smjeru kretanja, već je u odsustvu
adekvatne pažnje prilikom savlađivanja kritičnog poteza puta, koji se prostire
u obliku desne krivine, sa vozilom kojim je upravljao skrenuo preko desne
ivice kolovoza puta, zahvatajući priputno zemljište, a zatim kosinu zasjeka
puta, po desnoj strani u smjeru kretanja, nakon čega je nastupilo prevrtanje
vozila na bočnu lijevu stranu, na prostor desne kolovozne trake u smjeru
kretanja, kojom prilikom su: V. M. i V. V. koji su se nalazili kao saputnici u
vozilu, zadobili lake tjelesne povrede.
Iz izvještaja o alkoholisanosti KC CG od 27. 09. 2012. godine na ime
okrivjenog utvrđeno je kritičnog dana okrivljeni V. R. imao koncentraciju 1,06
promila apsolutnog alkohola u krvi, što se karakteriše kao pripito stanje.
Iz izvještaja UP Ispostave Danilovgrad broj 13-03-245/13-1249/2 iz KE na ime
okrivljenog, utvrdjeno je da okrivljeni V. R. nije osuđivan.
Cijeneći sve provedene dokaze, kako pojedinačno tako i u njihovoj međusobnoj
vezi, i dovodeći ih u vezu sa odbranom okrivljenog, sud je na nesumnjiv način
utvrdio da je okrivljeni izvršio krivično djelo ugrožavanje javnog saobraćaja
iz čl.339.st. 1 Krivičnog zakonika, i to upravo na način, u vrijeme i mjesto
kako je to predstavljeno izrekom presude.
Činjenično stanje sud je utvrdio iz nalaza i mišljenja vještaka saobraćajne i
medicinske struke i izvještaja o alkoholisanosti KC CG od 27. 09. 2012. godine
na ime okrivjenog, te uviđajne dokumentacije, kojima je utvrđeno da je
okrivljeni kritičnom prilikom upravljao putničkim motornim vozilom marke „VW
Golf“ reg. oznaka DG ... magistralnim putem od Budve prema Cetinju, te da je u
mjestu zv. „Obzovica“, pošto nije održavao bezbjedni smjer kretanja vozila,
desnom stranom kolovoza u smjeru kretanja vozila na bezbjednoj distanci od
desne ivice puta, u smjeru kretanja, u odsustvu adekvatne pažnje prilikom
savlađivanja kritičnog poteza puta, koji se prostire u obliku desne krivine,
sa vozilom kojim je upravljao skrenuo preko desne ivice kolovoza puta,
zahvatajući priputno zemljište, a zatim kosinu zasjeka puta po desnoj strani u
smjeru kretanja, nakon čega je nastupilo prevrtanje vozila na bočnu lijevu
stranu, na prostoru desne kolovozne trake u smjeru kretanja. Sa nalazom i
mišljenjem vještaka saobraćajne struke koji je Sud cijenio kao objektivan i
dat saglasno pravilima struke i kao takvog ga u cjelosti prihvatio, saglasan
je i zapisnik o uvidjaju saobraćajne nezgode UP Ispostave Cetinje PJ broj
109/12 od 27. 09. 2012. godine, koji je upotpunjen skicom lica mjesta. Ovom
prilikom okrivljeni je upravljao vozilom pod dejstvom alkohola, pri
koncentraciji 1,06 promila apsolutnog alkohola u krvi, a što je utvrđeno iz
izvještaja o alkoholisanosti KC CG od 27. 09. 2012. godine na ime okrivjenog.
Postupajući na ovaj način okrivljeni je ugrozio saobraćaj i doveo u opasnost
život i tijelo ljudi, usled čega su oštećeni V. M. i V. V. zadobili lake
tjelesne povrede. Vrstu i težinu tjelesnih povreda kod oštećenih, Sud je
utvrdio iz nalaza i mišljenja vještaka medicinske struke, koji je dat na
osnovu medicinske dokumentacije na ime okrivljenih, a koji nalaz i mišljenje
je Sud cijenio kao stručan, objektivan i u cjelosti ga prihvatio.
Dakle, sud je utvrdio da je okrivljeni postupao protivno čl. 29 st. 2 Zakona o
bezbjednosti saobraćaja na putevima, kojim je propisano da je vozač dužan da
vozilo u kretanju drži što bliže desnoj ivici kolovoza i na tolikoj
udaljenosti od te ivice da, s obzirom na brzinu kretanja vozila, uslove
saobraćaja i na stanje i karakteristike puta ne ugrožava druge učesnike u
saobraćaju i ne izlaže sebe opasnosti, te protivno čl. 182. st. 2 Zakona o
bezbjednosti saobraćaja na putevima, kojim je propisano da vozač pod dejstvom
alkohola ne smije upravljati vozilom u saobraćaju na putu.
Prilikom izvršenja krivičnog djela okrivljeni je postupao sa eventualnim
umišljajem, dakle, bio je svjestan da dovodeći sebe u pripito stanje, a zatim
u takvom stanju upravljajući vozilom, i nepropisnim postupanjem u saobraćaju
na opisan način, može ugroziti javni saobraćaj u dovesti u opasnost život i
tijelo ljudi, na što je upuštajući se u vožnju i pristao, dok je u odnosu na
posledicu djela postupao iz nehata, jer je očigledno olako držao da neće
nastupiti ili da će je moći izbjeći, čime su se pored objektivnih stekli i
subjektivni elementi krivičnog djela ugrožavanje javnog saobraćaja iz čl. 339
st. 1 Krivičnog zakonika.
Kod nesumnjivo utvrđenog činjeničnog stanja sud je prihvatio predlog
zastupnika optužbe, da se na glavnom pretresu ne saslušavaju svjedoci oštećeni
V. M. i V. V. nalazeći da je činjenično stanje u ovoj krivično pravnoj stvari
u dovoljno mjeri razjašnjeno,odn.da saslušanje istih nebi uticalo na donošenje
drugačije odluke.
Prilikom utvrđivanja krivične sankcije Sud je na strani okrivljenog, u smislu
čl. 42 st. 1 Krivičnog zakonika, kao olakšavajuće okolnosti cijenio njegovo
ranije dobro vladanje i s tim u vezi raniju neosudjivanost, što je Sud utvrdio
iz izvoda iz kaznene evidencije na ime okrivljenog, porodičnost, činjenicu da
je otac troje djece,da se ošt.nijesu pridružili krivičnom gonjenju i da nijesu
postavili imovinskopravni zahtjev, dok otežavajućih okolnosti na strani
okrivljenog Sud nije našao, pa je cijeneći prednje olakšavajuće okolnosti,
primjenom čl. 53 i 54 Krivičnog zakonika, okrivljenom izrekao uslovnu osudu
kao u izreci presude, nalazeći da će se i sa prijetnjom izvršenja utvrdjene
kazne zatvora, te vremenom provjeravanja u periodu od jedne godine, na
okrivljenog u dovoljnoj mjeri uticati da u buduće ne vrši krivična djela, čime
će se sa uspjehom ostvariti svrha uslovne osude iz čl. 52 st. 2 Krivičnog
zakonika u okviru opšte svrhe izricanja krivičnih sankcija u smislu čl. 4 st.
2 Krivičnog zakonika.
Odluka o troškovima krivičnog postupka donijeta je na osnovu čl. 226 i 229
Zakonika o krivičnom postupku a isti se, u iznosu od 38,50 eura odnose na
troškove nastale povodom medicinskog vještačenja,te u iznosu od 93,50 eura na
troškove saobraćajnog vještačenja, dok je paušal u iznosu od 30,00 eura
odmjeren, shodno dužini trajanja postupka složenosti predmeta i imovnim
prilikama okrivljene.
Na osnovu izloženog, shodno čl. 374 Zakonika o krivičnom postupku, odlučeno je
kao u izreci presude.
OSNOVNI SUD U CETINJU,
dana 19. 04. 2013. godine
ZAPISNIČAR:
|
S U D I J A:  
---|---  
Martinović Aleksandra
|
Ćupić Marija