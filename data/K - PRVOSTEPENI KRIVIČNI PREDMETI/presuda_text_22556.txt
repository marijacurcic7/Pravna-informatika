![](http://upload.wikimedia.org/wikipedia/commons/thumb/2/23/Coat_of_arms_of_Montenegro.svg/520px-
Coat_of_arms_of_Montenegro.svg.png)
U IME CRNE GORE
OSNOVNI SUD U PODGORICI, kao prvostepeni, krivični, po sudiji Jovović Željki,
uz učešće Rajković Danijele kao zapisničara, u krivičnom predmetu protiv
okrivljenog H.S. iz Podgorice, zbog krivičnog djela teška kradja iz čl. 240
st. 1 tač. 1 u vezi čl. 23 Krivičnog zakonika, rješavajući po optužnici ODT
Podgorica Kt. br. 1/13 od 21. 01. 2013. godine, nakon održanog glavnog i
javnog pretresa, u prisustvu zastupnika optužbe P. I. zamjenika ODT Podgorica,
branioca okrivljenog J. S., adv. iz Podgorice i okrivljenog, dana 02. 04.
2013. godine donio je, a dana 03. 04. 2013. godine javno objavio
P R E S U D U
Okrivljeni:
H. S., od oca E. i majke H., rođene F., rođen 06. 11. 1964. godine u T. - BiH,
sa prebivalištem u Podgorici, ul. Aleksandra Puškina br. xx, raseljeno lice,
po zanimanju bravar, udovac, otac dvoje djece, lošeg imovnog stanja, osuđivan
presudom Osnovnog suda u Podgorici K. br. 07/737 od 03. 10. 2009. godine zbog
krivičnog djela iz čl. 248 st. 1 KZ (30 dana zatvora) i presudom Osnovnog suda
u Podgorici K. br. 834/12 od 06. 02. 2013. godine, zbog krivičnog djela iz čl.
241 st. 6 u vezi st. 1 u vezi čl. 23 Krivičnog zakonika 4 (četiri) mjeseca
zatvora
Kriv je
Što je:
Dana 22. 12. 2012. godine, oko 04:00h, u Podgorici, u Bulevaru Ivana
Crnojevića, svjestan svog djela čije izvršenje je htio iako je znao da je
njegovo djelo zabranjeno, zajedno i po prethodnom dogovoru sa nepoznatim
licem, obijanjem tuđu pokretnu stvar oduzeo drugom u namjeri da njenim
prisvajanjem sebi pribavi protivpravnu imovinsku korist, na način što je
podesnim sredstvom - kamenom, polomio staklo izloga trgovinskog objekta "O.",
vlasništvo oštećenog S. O., potom polomio registar kasu tražeći novac, pa
pošto novac nije našao izvršio premetačinu objekta i sa rafova oduzeo dvije
flaše lozove rakije "13 jul", dvije flaše lozove rakije "Kruna", tri pakovana
paste za brijanje, dva afteršejva "Nivea", dva afteršejva "Denim", tri stika
"Nivea", pet paketa žvaka "Orbit", 10 komada hanzaplasta, 10 baterija marke
"Dunlop", 10 čokoladica "Kinder" i 10 komada čokoladica "Euro blok" ukupne
vrijednosti 215,00 €, a zatim oduzete stvari dodao nepoznatom licu koje ga je
čekalo ispred objekta, nakon čega su se zajedno udaljili sa lica mjesta,
- čime je kao saizvršilac izvršio krivično djelo teška krađa iz čl. 240 st. 1
tač. 1 u vezi čl. 23 Krivičnog zakonika.
Pa ga sud na osnovu čl. 4 st. 2, 32, 36, 42 st. 1, čl. 45, 46 i 51 st. 1,
Krivičnog zakonika, te čl. 226, 229 i 374 Zakonika o krivičnom postupku,
O S U Đ U J E
Na kaznu zatvora u trajanju od 8 (osam) mjeseci, u koju kaznu mu se uračunava
vrijeme provedeno u pritvoru od 04. 01. 2013. godine od 12:00 časova.
Na osnovu člana 72 Krivičnog zakonika prema okrivljenom se izriču:
MJERE BEZBIJEDNOSTI
OBAVEZNO LIJEČENJE ALKOHOLIČARA
Koje će se izvršiti u ustanovi za izvršenje kazne - Zavodu za izvršenje
krivičnih sankcija u Podgorici. Navedena mjera će trajati dok postoji potreba
za liječenjem, ali ne duže od izrečene kazne zatvora.
Obavezuje se okrivljeni da po osnovu troškova krivičnog postupka plati iznos
od 272,00 €, u roku od 15 dana po pravosnažnosti presude, pod prijetnjom
prinudnog izvršenja, dok će sud o troškovima koji se odnose na nagradu
braniocu postavljenom po službenoj dužnosti, odlučiti posebnim rješenjem
shodno čl. 227 st. 2 Zakonika o krivičnom postupku.
O b r a z l o ž e nj e
Optužnicom ODT Podgorica Kt. br. 1/13 od 21. 01. 2013. godine, stavljeno je na
teret okrivljenom H. S., da je kao saizvršilac izvršio krivično djelo teška
kradja iz čl. 240 st. 1 tač. 1 u vezi čl. 23 Krivičnog zakonika.
Zastupnik optužbe je u završnoj riječi izjavio, da su provedenim dokazima na
glavnom pretresu potvrdjeni navodi optužbe da je okrivljeni izvršio krivično
djelo koje mu se stavlja na teret pa je predložio da sud okrivljenog oglasi
krivim i kazni po zakonu.
Okrivljeni H. S. je u svojoj odbrani, datoj na zapisniku o saslušanju
osumnjičenog pred ODT-om Podgorica od 04. 01. 2013. godine naveo da se
polovinom decembra 2012 godine, u ranim jutarnjim časovima, izmedju 2-3 sata
kretao pješice iz pravca naselja Blok V prema centru grada. Nakon što je
prešao most "Milenijum", stigao do Njegoševog parka, na klupi odmah pored
spomenika zatekao je dva njemu nepoznata momka životne dobi od po oko 20
godina. Ponudili su ga da sjedne sa njima na klupu, kod sebe su imali 4 ili 5
flaša crnog vina "Vranac" i to u bocama od po 1 litra, pa je prihvatio da sa
njima popije vino. U njihovom društvu zadržao se oko dva sata, odnosno do
momenta kada su popili svo vino. Pošto im je nestalo alkohola, ta dva momka su
mu predložila da podju do jedne prodavnice, koja se nalazi kod semafora u
blizini ulice koja vodi prema Zlatici. Pristao je na to pa su se sva trojica
pješice uputila prema prodavnici. Nije mu poznato kako se zove prodavnica,
osim da se nalazi pored objekta u kojem se prodaje pecivo, voće, povrće i
novine, a ime tog objekta je koliko se sjeća "Dunja". Jedan od momaka je pošao
iza prodavnice i tamo pronašao veći kamen, dok ga je on za to vrijeme čekao
ispred, pa mu je taj momak dao kamen, kojim kamenom je sa razdaljine od
najviše pola metra gadjao prema prozoru prodavnice, gledano iz pravca ulice.
Od udarca kamenom staklo prozora se prosulo, pa je kroz takav otvor ušao
unutra i sa rafa koji se nalazio gledano pravo od prozora, uzeo dvije boce
rakije i to jednu lozu "13. Jul" od 1 litra i jednu flašu rakije "Kruna" od
0,75 litara. Siguran je da ništa osim te dvije flaše rakije nije uzeo iz
prodavnice. Nakon što je sa rafa uzeo dvije boce rakije, dodao ih je jednom od
momaka, koji ga je čekao ispred, dok je drugi bio iza objekta, a zatim su sva
trojica otišli u Njegošev park. Sa njima je još pola sata sjedio u Njegoševom
parku, gdje su popili pola flaše "krune" nakon čega je otišao kući na Konik, a
rakija je ostala kod ta dva momka. Naveo je da je 1993. godine došao u
Podgoricu iz Trebinja i dobio izbjegličku legitimaciju i rješenje o statusu
raseljenog lica. Nema državljanstvo Crne Gore već status raseljenog lica.
Inače, sa dvije maloljetne kćerke koje su stare 12 i 14 godina, živi u kući
porodice K., čiji donji dio koristi bez nadoknade. Zaposlen je na otpadu na
Koniku kod izvjesnog B., radi poslije podne dvije godine i ima platu 350,00
eura. Prozor od prodavnice je polomio jer je bio pod dejstvom alkohola, a
prije nego što je sreo momke u Njegoševom parku, popio je sigurno pet piva a
zatim sa njima oko pet litara crnog vina. Izjavio je da se kaje zbog
učinjenog. Pojasnio je da su, za vrijeme dok je bio u unutrašnjosti
prodavnice, nakon što je kamenom razbio prozor, dvojica momaka bili napolju,
dakle nijesu ulazili unutra, a on je najviše bio minut u prodavnici, onoliko
koliko mu je bilo potrebno da uzme dvije boce rakije sa rafa i doda ih jednom
od momaka. Na glavnom pretresu održanom dana 27.02.2013. godine je naveo da
već 15 godina koristi sintetičke droge i to ekstazi, a koristi i druge
sintetičke droge, u zavisnosti od toga što može nabaviti. Predmetnom prilikom,
kada je iz prodavnice uzeo alkohol, popio je dvije tablete ekstazija a pio je
i crno vino. U završnoj riječi je izjavio da ga je sramota što je izvršio
krivično djelo, i što je svoju djecu doveo u situaciju da im u školi govore da
im je otac lopov. Tvrdi da više neće vršiti krivična djela, da je u zatvoru
već tri mjeseca na liječenju i da sigurno, prije svega zbog svoje djece, neće
vršiti krivična djela. Takodje je izjavio da prihvata odbranu svog branioca.
Branilac okrivljenog, S. J. je u završnoj riječi naveo da je tačno da je
okrivljeni sam sebe doveo u stanje privremene duševne poremećenosti, kada je
njegova sposobnost da shvati značaj svog dijela bila bitno smanjena, a sve
zbog konzumiranja velike količine alkohola i droge, neposredno prije
dogadjaja, pa je ukazao na to, da sud treba da zna, da je okrivljeni bolesna
osoba sa dijagnozom kao u nalazu ZIKS-a i predmetnog vještaka te da je
okrivljeni sebe doveo u takvo stanje upravo zbog zavisnosti od upotrebe
alkohola i droge. S obzirom, da je okrivljeni, sva krivična djela počinio
usled zavisnosti od upotrebe alkohola i droga, mišljenja je da prema istom
treba primijeniti u skladu sa čl. 66 Krivičnog zakonika neku od mjera
bezbjednosti u smislu obaveznog liječenja alkoholičara i narkomana a sve u
skladu sa čl. 71 i 72 Krivičnog zakonika. Ukoliko sud nadje da okrivljenom
treba izreći kaznu, predložio je da sud, obzirom na naprijed navedeno i na to
da se oštećeni nije pridružio krivičnom gonjenju, ublaži kaznu ispod zakonom
propisanog minimuma, a sve u smislu čl. 46 st. 1 tač. 4 KZ.
Sud je u dokaznom postupku pročitao zapisnik o uvidjaju Uprave policije PJ
Podgorica Ku. br. 1/2013 od 04. 01. 2013. godine, na saglasan predlog stranaka
pročitan je nalaz i mišljenje sudskog vještaka komercijalne struke D. Dj. od
14. 01. 2013. godine, saslušao svjedoka - oštećenog S. O., na saglasan predlog
stranaka pročitan je nalaz i mišljenje vještaka neuropsihijatra prof. dr S. M.
od 14. 03. 2013. godine, izvršen je uvid u CD snimak sa sigurnosne kamere
objekta "O.", pročitan je izvještaj Uprave policije PJ Podgorica iz kaznene
evidencije na ime okrivljenog H. S. od 07. 02. 2013. godine i izvršen uvid u
spise predmeta Osnovnog suda u Podgorici K. br. 834/12 od 20. 07. 2012.
godine.
Ocjenom navoda optužbe, odbrane kao i svih provedenih dokaza sud je na
nesumnjiv način utvrdio da je okrivljeni izvršio krivično djelo stavljeno mu
na teret, na način, u vrijeme i na mjestu, kako je to predstavljeno izrekom
ove presude, pa ga je sud oglasio krivim i osudio na kaznu iz izreke presude,
iz sledećih razloga:
Svjedok - oštećeni S. O. je u svom iskazu naveo da je vlasnik dragstora
"Ogmi", koji se nalazi na Bulevaru Ivana Crnojevića u Podgorici, kod semafora.
Što se tiče provalne kradje, o istoj je obaviješten telefonskim putem od
strane policije dana 22. 12. 2012. godine, negdje oko 4,45 časova. Ubrzo nakon
toga oko 0,5 časova došao je na lice mjesta, gdje je zatekao dva službenika
policije koji su mu kazali da ne dira ništa dok se ne obavi uvidjaj. Na
objektu je pet dana ranije, prije provale, instaliran video nadzor, a tog
istog jutra je službenicima policije preko USB memorije sačinio jedan
primjerak zapisa, dok je dva dana nakon kradje sačinjen i snimak CD-a.
Policiji je dostavio popisnu listu sa spiskom robe koja mu je otudjena tom
prilikom, a na licu mjesta je konstatovao, da je u objektu oštećena i registar
kasa koju je zatekao na podu objekta rastavljenu na djelove. Takodje vidio je
tragove premetačine, žvake koje su stajale pored kase bile su prosute po podu.
Na kraju je izjavio da zna šta mu od robe gdje stoji u objektu, a i na snimku
koji traje 20 minuta jasno se vidi vrsta i količina robe koja je oduzeta, pa
je na osnovu oba parametra i sastavljena popisna lista. Nije se pridružio
krivičnom gonjenju i nije postavio imovinsko pravni zahtjev.
Iz zapisnika o uvidjaju Uprave policije PJ Podgorica Ku. br. 1/2013 od 04. 01.
2013. godine se utvrdjuje da je isti sačinjen navedenog dana od strane
ovlašćenih službenih lica Uprave policije PJ Podgorica, a povodom provalne
kradje u dragstor "O.", vlasništvo S. O., koji je lociran na Bulevaru Ivana
Crnojevića, koja je izvršena dana 22. 12. 2012. godine u 04,00 časova. U
zapisniku je konstatovano da je staklo izloga koje se nalazi sa prednje
strane, dimenzija 127 x 150 cm zatečeno polomljeno i isto se u potpunosti
prosulo. U unutrašnjost kioska, ispod naplatnog pulta, zatečen je veći kamen i
premetačina. Dana 22. 12. 2012. godine oko 04,15 h NN izvršilac ili više njih
su većim kamenom polomili izlog staklo na dragstoru, ušli u unutrašnjost,
odakle su otudjili izvjesne količine žvaka, lizalica, sokova i alkoholnog
pića. Objekat je pod video nadzorom. Kriminalistički tehničar je izvršio
kriminalističko tehnički pregled lica mjesta, ali tom prilikom nije pronašao
tragove podobne za identifikaciju počinioca.
Iz nalaza i mišljenja sudskog vještaka komercijalne struke D. Dj. od 14. 01.
2013. godine utvrdjena je vrijednost protivpravno oduzetih i prisvojenih
pokretnih stvari na dan izvršenja krivičnog djela, što u ukupnom iznosi 215,00
eura, koji nalaz je sud u potpunosti prihvatio kao jasan, stručan i precizan.
Iz nalaza i mišljenja vještaka neuropsihijatra prof. dr S. M. od 14. 03. 2013.
godine proizilazi, da je okrivljeni H. S. osoba ispod prosječnih
intelektualnih kapaciteta, sa simptomima poremećaja ličnosti (asocijalne
psihopatije). Pokazuje politoksikomanski tip zavisnosti od upotrebe
psihoaktivnih supstanci povremeno heroina, marihuane, a pretežno ekstazija
(amfetamina), uz toksikomansku zavisnost o alkoholu. Okrivljeni je u razgovoru
priznao krivično djelo kojim se tereti. U vrijeme izvršenja krivičnog djela
bio je zavisnik o alkoholu i sintetičkim drogama - ekstaziju, artanu. U
vrijeme izvršenja krivičnog djela usled akutne intoksikacije alkoholom i
djelovanjem artana sposobnost shvatanja značaja krivičnog djela i upravljanja
svojim postupcima je bila smanjena, ali ne bitno. Obzirom da je okrivljeni
zavisnik o ekstaziju (amfetaminu) i alkoholu (politoksikomanska zavisnost)
mišljenja je da je potrebno primjeniti mjere obaveznog liječenja zavisnosti o
alkoholu, koja se može provesti po bolničkom tipu u Specijalnoj bolnici
Dobrota Kotor ili penalnoj ustanovi, zavisno od stava suda. Ovako dati nalaz i
mišljenje sudskog vještaka medicinske struke sud je u potpunosti prihvatio kao
stručan, jasan i zasnovan na pravilima struke.
Uvidom u CD snimak sa sigurnosne kamere objekta "O." proizilazi da se na
snimku vidi jedno lice koje prolazi pored izložbenog prostora, za koje je
okrivljeni izjavio da je to on, zatim se vidi lice koje u naručju nosi neki
predmet, odnosno da u ruci nosi kamen. Vidi se da u 04:17:20 časova lice baca
kamen u pravcu izloga, zatim da ispred objekta stoje lica i preuzimaju nešto
od lica koje se nalazilo u objektu, ne vidi se ko je to lice, za koje
okrivljeni izjavljuje da je on lice u objektu. Na kameri br. 2 se vidi kako
lice stoji ispred izloga, za koje je okrivljeni izjavio da je on lice sa
kapuljačom. Vidi se kako lica iz više navrata oduzimaju predmete. Dalje se
vidi da lice iz objekta, koje se ne vidi, licu koje se nalazi van objekta a
koje je obučeno u crnu jaknu lice sa kapuljačom, dodaje u nekoliko navrata
predmete iz prodavnice, koje dodaje drugom licu, koje se ne vidi na snimku ali
se vide ruke, vidi se da je u pitanju paket žvaka. U 4:17:23 časova sa
pozicije druge kamere vidi se kako jedno lice baca predmet u izlog, za koje
okrivljeni izjavljuje da je on polomio izlog, zatim se vidi da lice u braon
kožnoj jakni pored polomljenog prozora uzima predmete-kutijice i iste odnosi.
Vidi se da lice u crnoj jakni i dukserici sa bijelom kapuljačom u više navrata
uzima predmete ali se ne vidi sadržina. Vidi se da jedno lice ulazi u objekat,
obučeno u crnoj kožnoj jakni sa bijelom kapom, za koje okrivljeni izjavljuje
da je on to lice. Lice u braon kožnoj jakni stoji ispred izloga, lice iz
prodavnice mu dodaje predmet, ne vidi se jasno sadržina, vidi se da lice u
kožnoj jakni u ruci drži flašu. U 4:25:14 časova lice u crnoj kožnoj jakni
izlazi iz objekta i napušta lice mjesta, za koje okrivljeni izjavljuje da je
on to lice.
Iz izvještaja Uprave policije PJ Podgorica iz kaznene evidencije na ime
okrivljenog H. S. od 07. 02. 2013. godine je utvrdjeno da je okrivljeni
osudjivan presudom Osnovnog suda u Podgorici K.br.07/737 od 03.10.2009. godine
za krivično djelo iz čl. 248 st.1 KZ CG - trideset dana zatvora, dok je uvidom
u spise predmeta Osnovnog suda u Podgorici K.br.834/12, utvrdjeno, da je
okrivljeni H. S., dana 05.02.2013. godine, osudjen na kaznu zatvora u trajanju
od četiri mjeseca za krivično djelo razbojnička kradja iz čl. 241 st.6 u vezi
st.1 u vezi čl. 23 Krivičnog zakonika, i da je odluka pravosnažna dana 13. 03.
2013. godine.
Na osnovu savjesne i brižljive ocjene dokaznog materijala, svakog dokaza
posebno i svih u cjelini, kao i na osnovu rezultata cjelokupnog postupka, uz
savjesnu provjeru odbrane okrivljenog, sud je na nesumnjiv način utvrdio da je
okrivljeni H. S. dana 22. 12. 2012. godine, oko 04:00 časova, u Podgorici na
Bulevaru Ivana Crnojevića, sa nepoznatim licem, zajedno i po predhodnom
dogovoru, a sve u namjeri pribavljanja protivpravne imovinske koristi, obio
trgovinski objekat "O.", na način što je polomio staklo izloga kamenom, od
razdaljine od pola metra gadjao kamenom prema prozoru, od čega se staklo
prozora prosulo, pa je kroz takav otvor ušao unutra, potom polomio registar
kasu tražeći novac i izvršio premetačinu objekta, te sa rafova uzeo dvije
flaše lozove rakije "13 jul", dvije flaše lozove rakije "Kruna", tri pakovana
paste za brijanje, dva afteršejva "Nivea", dva afteršejva "Denim", tri stika
"Nivea", pet paketa žvaka "Orbit", 10 komada hanzaplasta, 10 baterija marke
"Dunlop", 10 čokoladica "Kinder" i 10 komada čokoladica "Euro blok" ukupne
vrijednosti 215,00 €, da bi nakon što je naprijed navedene stvari oduzeo iste
dodao nepoznatom licu, koje ga je čekalo ispred objekta, nakon čega su se
zajedno udaljili sa lica mjesta.
Okrivljeni u svojoj odbrani priznaje da je predmetnom prilikom kamenom polomio
staklo izloga trgovinskog objekta "O." a zatim, kada se staklo izloga prosulo
kroz takav otvor ušao unutra i sa rafa koji se nalazio pravo, gledano od
prozora uzeo dvije flaše rakije i to jednu lozu "13. jul" od 1 litra i jednu
flašu rakije "Kruna" od 0,75 litara, negirajući da je tom prilikom išta više
uzeo osim te dvije flaše rakije iz prodavnice. Brani se, da je na predlog dva
njemu nepoznata momka, koje je sreo u Njegoševom parku i sa kojima je sjedio
na klupi u parku i pio vino, kada im je ponestalo alkohola pošao do jedne
prodavnice koja se nalazi kod semafora u blizini ulice koja vodi prema
Zlatici, da je prozor od prodavnice polomio, jer je bio pod dejstvom alkohola
i da je prije nego što je sreo te momke u Njegoševom parku popio sigurno pet
piva, a zatim sa njima oko pet litara crnog vina. Ovakva odbrana okrivljenog
opovrgnuta je iskazom svjedoka oštećenog S. O., koji je u svom iskazu potvrdio
da je policiji dostavio popisnu listu sa spiskom robe koja mu je otudjena tom
prilikom, da je znao šta mu od robe i gdje stoji u objektu, i da se na video
snimku jasno vidi vrsta i količina robe koja je oduzeta, i da je policiji
dostavio popisnu listu sa spiskom robe koja mu je oduzeta, a da je na licu
mjesta vidio da je u objektu oštećena i registar kasa, koju je zatekao na podu
objekta rastavljenu u djelove, da je vidio tragove premetačine, da su žvake
koje su stajale pored kase bile prosute po podu, zatim iz zapisnika o uvidjaju
UP PJ Podgorica, iz koje se utvrdjuje da je staklo izloga, koje se nalazi sa
prednje strane polomljeno i da se u potpunosti prosulo, da je u unutrašnjosti
objekta ispod naplatnog pulta zatečen veći kamen i tragovi premetačine,
nalazom i mišljenjem vještaka komercijalne struke D. Dj., iz kojeg je
utvrdjena vrijednost protivpravno oduzetih i prisvojenih pokretnih stvari na
dan izvršenja krivičnog djela i uvidom u CD snimak sa sigurnosne kamere
objekta "O.", iz kojeg se vidi da da lice iz objekta, za koje okrivljeni
potvrđuje da je on to lice, licu koje se nalazi van objekta dodaje u nekoliko
navrata predmete iz prodavnice, među kojim se vide i kutijice, i vidi se da je
u pitanju i paket žvakaća, i vidi se da ovo lice u više navrata uzima predmete
i odnosi ih, zbog čega je ovakvu odbranu okrivljenog cijenio kao sračunatu na
izbjegavanje i eventualno umanjenje krivice, pa je istu kao neosnovanu
odbacio.
Pri ovome sud je cijenio navode odbrane okrivljenog, da već petnaest godina
koristi sintetičke droge i to ekstazi a koristi i druge sintetičke droge, u
zavisnosti od toga šta može nabaviti, da je prozor od prodavnice polomio jer
je bio pod dejstvom alkohola i da je prije nego što je sreo momke u Njegoševom
parku popio sigurno pet piva i da je sve što je uradio uradio usled
alkoholisanog stanja, kao i navode branioca da je sposobnost okrivljenog da
shvati značaj svog dijela bila bitno smanjena, pa je našao da su isti bez
uticaja na drugačiju odluku suda, a ovo imajući u vidu nalaz i mišljenje
vještaka neuropsihijatra prof dr. Stanka Milića, čiji nalaz je sud u
potpunosti prihvatio, a iz kojeg je utvrdjeno da je okrivljeni osoba ispod
prosječnih intelektualnih kapaciteta, sa simptomima poremećaja ličnosti
(asocijalne psihopatije), da pokazuje politoksikomanski tip zavisnosti od
upotrebe psihoaktivnih supstanci povremeno heroina, marihuane, a pretežno
ekstazija (amfetamina), uz toksikomansku zavisnost o alkoholu, i da je u
vrijeme izvršenja krivičnog djela bio zavisnik o alkoholu i sintetičkim
drogama - ekstaznim, aktanium, te zaključka da je u vrijeme izvršenja
krivičnog djela sposobnost shvatanja značaj krivičnog djela i upravljanja
postupcima od strane okrivljenog bila smanjena, ali ne bitno. U prilog
prednjeg zaključka suda je i činjenica da se okrivljeni događaja sjeća, o
njemu do detalja priča a sjeća se čak i naziva objekta koji se nalazi u
blizini objekta na kome je polomio staklo i oduzeo stvari.
Dakle, na osnovu naprijed izloženog, sud je na nesumnjiv način utvrdio da su
se u radnjama okrivljenog stekli svi bitni objektivni i subjektivni elementi
bića krivičnog djela teška kradja iz čl. 240 st. 1 tač. 1 u vezi čl. 23
Krivičnog zakonika.
Naime, okrivljeni je postupajući na naprijed opisani način, u namjeri da sebi
pribavi protivpravnu imovinsku korist zajedno i po predhodnom dogovoru sa
nepoznatim licem obijanjem, oduzeo tudju pokretnu stvar, na način što je
podesnim sredstvom - kamenom, polomio staklo izloga trgovinskog objekta "O.",
vlasništvo oštećenog S. O., potom polomio registar kasu tražeći novac, pa
pošto novac nije našao izvršio premetačinu objekta i sa rafova oduzeo dvije
flaše lozove rakije "13 jul", dvije flaše lozove rakije "Kruna", tri pakovana
paste za brijanje, dva afteršejva "Nivea", dva afteršejva "Denim", tri stika
"Nivea", pet paketa žvaka "Orbit", 10 komada hanzaplasta, 10 baterija marke
"Dunlop", 10 čokoladica "Kinder" i 10 komada čokoladica "Euro blok" ukupne
vrijednosti 215,00 €, a zatim oduzete stvari dodao nepoznatom licu koje ga
čekalo ispred objekta, nakon čega su se zajedno udaljili sa lica mjesta, što
je u konkretnom slučaju i htio, pa se njegov psihički odnos prema krivičnom
djelu manifestuje kao direktni umišljaj.
Odlučujući o kazni za okrivljenog sud je najprije, u smislu čl. 42 Krivičnog
zakonika, cijenio sve okolnosti od kojih zavisi izbor i visina krivične
sankcije (olakšavajuće i otežavajuće okolnosti), u okviru zakonom propisanog
minimuma i maksimuma za predmetno krivično djelo, pa je od olakšavajućih
okolnosti na strani okrivljenog cijenio njegove porodične i materijalne
prilike u kojima živi, da je udovac, otac dvoje djece, da je lošeg imovnog
stanja, iskreno kajanje zbog izvršenja krivičnog djela i obećanje da ih više
neće vršiti, te stav oštećenog koji se nije pridružio krivičnom gonjenju, a od
otežavajućih okolnosti raniju osudjivanost, pa je prednje olakšavajuće
okolnosti sud cijenio kao naročito olakšavajuće, i shodno čl. 45 i čl. 46
Krivičnog zakonika, okrivljenom ublažio kaznu ispod zakonskog minimuma i
osudio ga na kaznu zatvora u trajanju od osam mjeseci, nalazeći da će se
ovakvo odmjerenom kaznom zatvora u svemu ostvariti ciljevi specijalne i
generalne prevencije, te da će se istom u dovoljnoj mjeri uticati na
okrivljenog da u buduće ne vrši krivično djelo.
Na osnovu čl. 72 Krivičnog zakonika, okrivljenom je izrečena mjera
bezbjednosti - obavezno liječenje alkoholičara, a ovo imajući u vidu nalaz i
mišljenje vještaka neuropsihijatra prof. dr S. M., iz koga je sud utvrdio da
je okrivljeni zavisnik o eskstaziju (amfetaminu) alkoholu (politoksikomanska
zavisnost), i da je mišljenja da je u konkretnom slučaju potrebno primijeniti
mjere obaveznog liječenja zavisnosti o alkoholu, sa kojih razloga, je sud
nalazeći da postoji ozbiljna opasnost da će okrivljeni i dalje vršiti krivična
djela usled ove zavisnosti, okrivljenom izrekao predmetnu mjeru bezbjednosti
koja će se izvršiti u ustanovi za izvršenje kazne - Zavodu za izvršenje
krivičnih sankcija u Podgorici, koja će trajati dok postoji potreba za
liječenjem ali ne duže od izrečene kazne zatvora. Ovo i kod činjenice da je
okrivljeni u zatvoru već tri mjeseca podvrgnut liječenju, kako to sam navodi u
svojoj odbrani.
Na osnovu čl. 51 st. 1 Krivičnog zakonika, okrivljenom je u izrečenu kaznu
zatvora uračunato vrijeme privedeno u pritvoru od 04. 01. 2013. godine od
12:00 časova.
Kako je okrivljeni oglašen krivim, sud ga je shodno odredbi čl. 226 Zakonika o
krivičnom postupku obavezao na plaćanje troškova krivičnog postupka, koji se
odnose, na ime troškova vještačenja po vještaku medicinske struke u iznosu od
181,50 eura, troškove vještaćenja po vještaku komercijalne struke u iznosu od
60,50 eura, dok je paušal u iznosu od 30,00 eura odredjen shodno trajanju i
složenosti postupka, kao i imovinskom stanju okrivljenog. O troškovima koji se
odnose na nagradu braniocu postavljenom po službenoj dužnosti, sud će odlučiti
posebnim rješenjem, shodno čl. 227 st. 2 Zakonika o krivičnom postupku.
Na osnovu izloženog a shodno čl.374 Zakonika o krivičnom postupku odlučeno je
kao u izreci presude.
OSNOVNI SUD U PODGORICI, dana 03. 04. 2013. godine
ZAPISNIČAR:
|
SUDIJA:  
---|---  
Rajković Danijela
|
Jovović Željka  
DN-a: Po primjerak presude dostaviti:
- ODT Podgorica,
- Okrivljenom,
- Braniocu
- A/a.
Postupljeno dana __
Radnik suda ______
ZAPISNIČAR:
|
SUDIJA:  
---|---  
Rajković Danijela,s.r.
|
Jovović Željka, s.r.  
PRAVNA POUKA:
|
Protiv ove presude dozvoljena je žalba u roku od 15 dana od dana prijema
pismenog otpravka iste, preko ovog suda Višem sudu u Podgorici.  
---|---  
ZTO Danijela Rajković