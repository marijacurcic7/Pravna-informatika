
K.br. 21/11-10 
                              U IME NARODA 
           OSNOVNI SUD U KOLAŠINU, kao prvostepeni krivični, u vijeću
sastavljenom od sudije Mirjane Čepić kao predsjednika vijeća I članova vijeća,
sudija porotnika M. T. I L. S., uz učešće zapisničara Vrhovac Nade, u
krivičnom predmetu protiv optuženog Š. R. iz K., zbog krivičnog djela
nedozvljeno držanje oružja I eksplozivnih materija iz čl. 403 st. 2 KZ CG ,
postupajući po optužnici ODT – Kolašin, Kt.br. 88/10 0d 28.03.2011.godine,
nakon održanog glavnog javnog pretresa u prisustvu zastupnika optužnice ODT
Vojislava Grujića I optuženog, donio je i javno objavio dana 30.05.2011.godine
–  
                         **P R E S U D U**

           OKRIVLJENI: 
           Š. R. od oca D. I majke I.  rodjene S., rodjen …. godine u P.,
nastanjen u K. selo S. g. državljanin Crne Gore, radnik, neoženjen, otac dvoje
djece, pismen, završio srednju školu, srednjeg imovnog stanja, do sada
osudjivan, 
                              K r i v  j e 
           Zato što je: 
      U periodu do 23.09.2010.godine u porodičnoj kući u mj.,,S. g.,, - Opština K., protivno čl. 12 Zakona o oružju Crne Gore neovlašćeno držao rasprskavajuće oružje – ručnu bombu ,,M-75,, serijskog broja 8820 čije držanje je gradjanima zabranjeno, te protivno čl. 37 Zakona o eksplozivnim materijama, bez odobrenja za nabavku neovlašćeno držao jedan kg privrednog eksploziva ,, dinamit,,


čime je izvršio krivično djelo nedozvoljeno držanje oružja  i eksplozivnih materija iz čl. 403 st. 2 KZ CG.

Pa mu sud primjenom citirane zakonske odredbe, te čl. 52, 53,  54 KZ CG i čl.
364 ZKP-a , I z r i č e 
                              USLOVNU OSUDU 
Kojom okrivljenom utvrdjuje kaznu zatvora u trajanju od 6 /šest/ mjeseci I
istovremeno odredjuje da se ista neće izvršiti ukoliko okrivljeni u roku od 1
/jedne/   godine ne počini novo krivično djelo. 
Na osnovu čl. 68 st. 4 u vezi st. 1 i čl. 75 KZ okrivljenom se izriče– 
                              MJERA BEZBIJEDNOSTI
                                         ODUZIMANJE PREDMETA, 
pa se od istog oduzimaju ručna bomba ,,M-75,, serijskog broja 8820 i jedan
kg privrednog eksploziva – dinamita. 
           OBAVEZUJE SE okrivljeni da na ime sudskog paušala uplati iznos od
50,00 €ura, prednje u roku od 15 dana od dana pravosnažnosti presude, pod
prijetnjom prinudnog sudskog izvršenja na žiro račun br. 832-196-94 koji se
vodi na ime Osnovnog suda – Kolašin. 
                                       O b r a z l o ž e nj e 
      ODT iz Kolašina svojim optužnim aktom Kt.br. 88/10 od 28.03.2011.godine stavio je na teret optuženom Š. R. da je počinio krivično djelo nedozvoljeno držanje oružja I eksplozivnih materija iz čl. 403 st. 2 KZ CG. Pri podignutoj optužnici ODT Vojislav Grujić ostao je do okončanja glavnog pretresa i predložio u završnoj riječi da sud okrivljenog oglasi krivim i osudi po Zakonu.

      Okrivljeni je prisustvovao glavnom pretresu, i u cjelosti negirao izvršenje krivičnog djela, navodeći da niti je posjedovao, niti je znao za navedenu bombu, obzirom da se ista nalazila u porodičnoj kući koju koristi i on, ali njegova rodjena braća, kao i braća od strica. Za bombu je saznao tek što mu je stiglo rješenje o sprovodjenju istrage da ju je njegov brat M. Š. donio sa ratišta i dao drugom bratu B., tačnije da mu je prodao bombu. Naveo je da je više od 20 godina boravio u inostranstvu, a da se zadnjih sedam godina nalazi na imanju u S. g.. Bomba je pronadjena u njegovom dijelu podruma koji koristi on i njegov brat od strica i  koji je uvijek otvoren. U ostalom dijelu iskaza ostao je pri navodima datim pred istražnim sudijom od 24.12.2010.godine, gdje navodi da je u septembru 2010 godine došla policija i izvršila pretres, pitali su ga da li posjeduje oružje i tada im je okrivljeni saopštio da je pored rijeke S. našao sirovi dinamit, da ga je donio u kuću u kojoj živi i ostavio ga ispod terase. Policajci su pogledali ispod terase i nijesu našli dinamit, a zatim je okrivljeni sišao i našao ga na mjestu na kom ga je ostavio predajući im to prilikom dinamit. Potom su ga pitali da li ima još nešto od oružja našta je on odgovorio da nema, tada su pretresli staru porodičnu kuću u kojoj okrivljeni živi i koja je zajednička sa braćom od strica,  njegova braća od strica kao i rodjena braća svakog ljeta dolaze tu. Kada su policajci ušli u izbu stare kuće pronašli su ručnu bombu, a okrivljeni je ostao zaprepašćen odakle je  bomba tu. Naveo je da je uvijek bio protivnik oružja i nikada nije u životu upotrebljavao oružje. U završnoj riječi istakao je da se ne osjeća krivim za djelo koje mu se stavlja na teret, sa razloga što bomba koja je pronadjena nije njegovo vlasništvo, da za istu nije znao da postoji,  a dinamit je stariji od tri godine I datira još iz vremena kada je probijan put.  Izrazio je žaljenje što je došlo do uništenja ovog oružja i eksplozivne materije, jer bi se u konkretnom slučaju mogla utvrditi starost dinamita.  Naveo je da se ne može pomirit sa činjenicom da se osudi za nešto što nije ni posjedovao, tačnije za nešto što nije njegovo vlasništvo.  Smatra da mu je bomba podmetnuta od strane rodjenog brata zbog medjusobnih sukoba. Ocjenu svoje krivično pravne odgovornosti prepustio je na odluku sudu.

      U dokaznom postupku sud je pročitao naredbu Osnovnog suda u K. Kri. br. 78/10 od 22.10.2010.godine, zapisnik o pretresanju stana I drugih prostorija sačinjen od Uprave policije – Ispostave K. od 23.09.2010.godine, potvrdu o privremenom oduzimanju predmeta na ime okrivljenog izdatu od strane Uprave policije – Ispostave K. od 23.09.2010.godine, foto elaborat Uprave policije Ispostave K. br. 19/3-129/10 od 23.09.2010.godine, nalaz vještaka M. N. od 17.03.2011.godine, pročitao izvod iz KE Uprave policije PJ Podgorica od 12.10.2010.godine, pročitao je iskaze svedoka Š.R. , D. P., L. S. i V. R., te saslušao svjedoka Dj. N..

      Iz naredbe Osnovnog suda Kolašin Kri.br. 78/10 od 22.10.2010.godine proizilazi da je ovaj sud izdao naredbu za pretres stambenih prostorija držaoca Š. R. ovdje okrivljenog, te da je za izvršavanje naredbe nadležna Uprava Policije – Ispostava K.

Iz zapisnika o pretresanju stana i drugih prostorija utvrdjeno je da je kod
držaoca Š. R. izvršen pretres porodične kuće sa dvije prostorije podruma i
terasom kao i jedan pomoćni objekat, da je pronadjena izvjesna količina
eksploziva i jedna ručna bomba, da je eksploziv pronadjen u podrumu pomoćnog
objekta, a bomba u podrumu porodične kuće, te da okrivljeni nije imao prigovor
na zapisnik o pretresanju.  
Iz potvrde o privremenom oduzimanju predmeta na ime okrivljenog izdate od
strane Uprave policije -  Ispostave K. od 23.09.2010.godine utvrdjuje se da je
od okrivljenog oduzeta odredjena količina eksploziva, riječ je o manjoj
količini i ručna bomba ,,M-75,, reg.br. 8820 u zelenoj zaštitnoj kutiji.  Iz
foto elaborata Uprave policije – Ispostave K. od 23.09.2010.godine utvrdjuje
se mjesto pronalaženja bombe i njen izgled kao i izgled eksploziva koji je
pronadjen.  
Iz  nalaza vještaka iz oblasti zaštite od požara i eksplozija M. N. utvrdjeno
je da  ručna bomba koja je pronadjena predstavlja vrstu vojnog naoružanja i
namijenjena je za uništavanje žive sile u svim uslovima bliske borbe. Spada u
grupu rasprskavajućih bombi vremenskog dejstva i može eksplodirati i u vodi,
snijegu i blatu. Vezano za dinamit vještak se izjasnio da ista predstavlja
privredni eksploziv, odnosno spada u grupu eksplozivnih smješa, koje su našle
primjenu u rudarstvu, poljoprivredi, gradjevinarstvu i sl. Te da su eksplozivi
srednje razorne moći. Rok trajanja privrednog eksploziva po preporuci
proizvodjača je šest mjeseci od dana proizvodnje, pod uslovom da se isti
adekvatno skladišti u prostorijama bez prisustva vlage. Vještak se nije mogao
izjasniti o ispravnosti ručne bombe i eksploziva sa razloga što su i predmetna
bomba i eksploziv uništeni.  
Iz izvoda iz KE na ime okrivljenog izdatog od strane Uprave policije – PJ
Podgorica utvrdjuje se da je okrivljeni do sada osudjivan presudom Osnovnog
suda – P. K.br. 06/475 od 10.01.2009.godine na tri mjeseca zatvora.  
Iz iskaza svjedoka Š. R. utvrdjeno je da je isti bio rukovodilac tima koji
je   vršio pretresanje stambenih prostorija i pomoćnih objekata držaoca Š. R.,
da je tom prilikom pronadjen  jedan kilogram privrednog eksploziva  -
dinamita I jedna ručna bomba., da je ista pronadjena u podrumu kuće na kamenom
zidu ispod dasaka u medjup rostoru, te da su mu ove eksplozivne materije
oduzete uz uredno izdatu potvrdu.  
      Svjedoci D. P., V. R. I L. S. na istovjetan način opisuju predmetni dogadjaj kao svjedok Š. R., obzirom da su isti bili u patroli koja je vršila pretres stambenog objekta I pomoćnih objekata okrivljenog, stim što je V. R. u okviru svog dijela posla sačinio I foto elaborat lica mjesta I nadjenih eksplozivnih materija.

      Svjedok **Dj. N.** saslušan je na okolnosti posjedovanja ručne bombe, I isti se izjasnio da je pred Novu godinu 2010 u hodniku Osnovnog suda – K., gdje je bio prisutan zbog imovinskog spora koji imaju braća od stričeva okrivljenog, čuo da je brat okrivljenog Š.- M. rekao da je predmetnu bombu donio sa ratišta, svjedok se nije mogao izjasniti odnosno nije čuo da je M. rekao da je ovu bombu nekom prodao, stim što je jasno čuo da je bomba donešena sa ratišta.

      Cijeneći sve izvedene dokaze kako pojedinačno tako I unjihovom medjusobnom odnosu sud je našao da su se u radnjama okrivljenog Š. R. stekli svi elementi bića krivičnog djela nedozvoljeno držanje orućja I eksplozivnih materija iz čl. 403 st. 2 u vezi st. 1 KZ CG. Naime, nesporno je utvrdjeno da je okrivljeni u periodu do 23.09.2010.godine u porodičnoj kući u mj.,,Sreteška gora,, - Opština Kolašin, protivno čl. 12 Zakona o oružju Crne Gore neovlašćeno držao rasprskavajuće oružje – ručnu bombu ,,M-75,, serijskog broja 8820 čije držanje je gradjanima zabranjeno, te protivno čl. 37 Zakona o eksplozivnim materijama, bez odobrenja za nabavku neovlašćeno držao jedan kg privrednog eksploziva ,, dinamit,,. Ovakav zaključak suda proizilazi iz svih provedenih dokaza, dakle zapisnika o pretresanju stana, potvrde o privremenom oduzimanju oružja I eksplozivnih materija, iz kojih se jasno vidi gdje su pronadjeni predmetni eksploziv I ručna bomba, te da su isti oduzeti od okrivljenog, nesporna je I činjenica da na ove dokaze okrivljeni prilikom njihovog potpisivanja nije imao prigovora. U prilog ovog zaključka idu I iskazi svjedoka radnika Uprave policije – Ispostave K., čije su izjave istovjetne u pogledu  pronadjenih eksplozivnih materija, te mjesta gdje su nadjene. Nalazom vještaka M. N.utvrdjeno je da je riječ o rasprskavajućem oružju I eksplozivnim materijama iz čega očigledno proizilazi da prema Zakonu o oružju I Zakonu o eksplozivnim materijama iste se ne mogu nabavljati bez dozvole koju daje nadležno Ministarstvo.

      Cijeneći posebnu odbranu okrivljenog koji navodi da je eksploziv našao I donio ga kod svoje kuće, te da je na traženje policije isti uredno predao, a da za ručnu bombu nije znao sud je odbacio kao neosnovanu I očigledno sračunatu na izbjegavanje krivične odgovornosti, bez obzira na činjenicu što je svjedok odbrane Dj. N. navodno čuo da je brat okrivljenog Š. M. ovu bombu donio sa ratišta, sud je I ovaj iskaz svjedoka odbacio kao usmjeren na pomaganje okrivljenog u cilju umanjenja krivično pravne odgovornosti, ovo tim prije što I sam okrivljeni u svojoj odbrani navodi da se on zadnjih sedam godina neprekidno nalazi na ovom imanju I u kući gdje je pronadjena bomba, te ne spori činjenicu da je ista pronadjena u podrumskim prostorijama koje on koristi.

      Opredjeljujući se za krivičnu sankciju kod okrivljenog sud je cijenio se okolnosti od značaja za individualizaciju iste, a tiču se ličnosti okrivljenog I djela stavljenog mu na teret pa je od olakšavajućih okolnosti na strani okrivljenog našao da je riječ o porodičnom čovjeku, ocu dvoje djece, dok činjenicu da je do sada osudjivan sud nije cijenio kao otežavajuću, sa razloga što je riječ o drugoj grupi krivičnog djela, te je očigledno da je ranija osudjivanost bila za krivično djelo koje je okrivljeni počinio iz nehata. Obzirom da je za ovo krivično djelo predvidjena kazna zatvora od šest mjeseci do pet godina, sud je mišljenja da će se prijetnjom kaznom dovoljno uticati na okrivljenog da ubuduće ne vrši krivična djela, te da je uslovljeni period od jedne godine dovoljno dug u cilju provjere počinioca, te da će se sa ovakvom vrstom krivične sankcije postići svrha kako specijalne tako I generalne prevencije. Obzirom na činjenicu da je sud usvojio predlog tužioca da se prema okrivljenom izrekne mjera bezbijednosti oduzimanja predmeta I to ručne bombe ,,M-75,, serijskog broja 8820 I jedan kilogram privrednog eksploziva – dinamita odlučeno je shodno čl. 75 KZ.

      Kako je okrivljeni oglašen krivim to ga je sud obavezao na plaćanje sudskog paušala u iznosu od 50,00 €ura koji je srazmjeran dužini trajanja postupka I imovinskim prilikama okrivljenog prednje shodno čl. 202 u vezi sa čl. 199 ZKP-a.

      Sa svega naprijed iznijetog odlučeno je kao u izreci presude.


                         **OSNOVNI SUD U KOLAŠINU,**

                                 Dana, 30.05.2011.godine. 
Zapisničar,                                                  Predsjednik
vijeća-sudija,
Vrhovac Nada s.r.                                           Mirjana Čepić
s.r. 
PRAVNA POUKA: Protiv ove presude dozvoljena je žalba Višem sudu – Bijelo
Polje I to u roku od 15 dana od dana prijema iste. Žalba se podnosi preko Ovog
suda. 