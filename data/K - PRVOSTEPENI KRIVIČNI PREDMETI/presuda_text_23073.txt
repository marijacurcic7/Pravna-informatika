Posl.br.K.130/12
U I M E C R N E G O R E
OSNOVNI SUD U CETINJU, kao prvostepeni, po sudiji pojedincu Ćupić Mariji, uz
sudjelovanje namještenika suda Aleksandre Martinović, kao zapisničara, u
krivičnom predmetu okr. R. A. iz Cetinja, zbog krivičnog djela nasilničko
ponašanje iz čl.399 KZ-a, po Optužnom predlogu Osnovnog Državnog Tužilaštva u
Cetinju, Kt.br.64/12 od 05.06.2012.godine, nakon održanog glavnog i javnog
pretresa 18.04.2013.godine u prisustvu savjetnika ODT-a Dj. M. i okr. R. A. sa
braniocem V. V. adv. iz Cetinja, donio je dana 24.04.2013.godine i javno
objavio, ovu
P R E S U D U
Okr. R. A. od oca M. i majke M. rodjene P. rodjena ... .godine u Cetinju, gdje
i prebiva državljanka Crne Gore, po zanimanju trgovac, udata,majka troje
mldb.djece, pismena, sa završenom srednjom školom, neosudjivana
K r i v a j e
Što je:
Dana 19.aprila 2012.godine, oko 17,50 časova, u ul. C. k. u Cetinju, vršenjem
nasilja prema oštećenom mldb. K. A. iz Cetinja, ugrozila spokojstvo gradjana i
remetila javni red i mir, na način što je, zbog prethodnog fizičkog sukoba,
koji je oštećeni imao sa njenom kćerkom mldb. R. M. istom prišla i zadala mu
dva udarca nogama u predjelu nogu, istovremeno mu govoreći: » ako ti se ovo
ponovi vidjećeš kako ćeš proć drugi put«, kojom prilikom je oštećenom
maloljetnom K. A. nanijela laku tjelesnu povredu u vidu krvnog podliva
veličine 2 x 2 cm na desnom koljenom zglobu, i krvnog podliva veličine 3 x 3
cm u predjelu ispod lijevog koljena
-čime je kao izvršila krivično djelo nasilničko ponašanje iz čl.399 KZ-a
pa joj sud primjenom citiranih zakonskih propisa i primjenom čl. 5, 13, 15,
32, 42, 52, 53 i 54 KZ-a i čl. 226-229, 239 i 374 ZKP-a, izriče
U S L O V N U O S U D U
Kojom okrivljenoj utvrđuje kaznu zatvora u trajanju od 6 (šest) mjeseci i
istovremeno određuje da se navedena kazna neće izvršiti ukoliko u periodu od 1
(jedne) godine, po pravosnažnosti presude, ne počini novo krivično djelo.
Shodno čl. 239 ZKP-a oštećeni mldb. K. A. se radi ostvarenja imovinsko pravnog
zahtjeva, upućuje na redovnu parnicu.
Obavezuje se okrivljena da na ime troškova krivičnog postupka u korist budžeta
Crne Gore uplati iznos od 38,50 eura, te na ime paušala iznosu od 30,00 eura,
u roku od 15 dana, po pravosnažnosti presude, a pod prijetnjom prinudnog
izvršenja
O b r a z l o ž e n j e
Osnovno Državno Tužilaštvo u Cetinju podnijelo je sudu optužni predlog Kt.br.
64/12 od 05.06.2012.godine protiv okr. R. A. iz Cetinja, zbog krivičnog djela
nasilničkog ponašanja iz čl. 399 KZ-a. U završnoj riječi na glavnom pretresu
zastupnik optužbe je istakao da ostaje pri podnijetom optužnom predlogu i
predložio sudu da se okr. R. A. oglasi krivom za predmetno krivično djelo i
osudi po zakonu.
Okrivljena R. A. je u svojoj odbrani u prisustvu branioca V. V. adv. iz
Cetinja, istakla da nijesu tačni navodi optužnog akta da je počinila krivično
djelo koje joj je stavljeno na teret. Žao joj je što se ponašala tom prilikom
na neprimjeren način, pojašnjavajući da je dana 19.04.2012.godine oko 18
časova zajedno sa suprugom i svoje dvoje djece kolima otišla da sretne kćerku
M. koja je u to vrijeme izlazila iz škole »LPO«. Dolaskom u ulicu C. k.
primijetila je kćerku sa grupom od 15-oro djece kako se kreće, te kako je bila
voda mogla je da vidi kako je djevojčica J. A. poprskala K. A. i nije mogla da
čuje da li je njeno dijete nešto reklo. U jednom trenutku vidjela je K. A.
kako udara bez prestanka njeno dijete. Zaustavili su vozilo, izašla je iz
njega da vidi o čemu se radi, i kada je K. pitala što se dešava, isti i dalje
nije prestajao da udara njenu djevojčicu, čak nju nije ni pogledao, već je
morala da je odvuče. Nakon toga pitala je K. što je bilo, je li mu što rekla,
što mu je ona napravila,a isti je negirao da bilo što kaže što mu je ona
napravila, a na pitanje iz kojeg razloga je udara rekao je da je nije udarao.
Bio je malo nepristojan, čak je krenuo i u njenom pravcu, dakle imala je
osjećaj da će i nju da udari, tako da je istog udarila nogom jedanput u
predjelu njegove lijeve noge ispod koljena. Istakla je i to da joj je žao što
je udarila tudje dijete, da je mislila da sjutradan ide u školu da se raspita
ko su roditelji istog, da bi im rekla iz kojeg razloga je to uradila. Nakon
dva sata je već davala izjavu u Stanicu policije. Roditelji K. su već bili
izvadili ljekarsku potvrdu, a ona je pored svega toga sjutradan otišla u školu
da bi učiteljicu upoznala sa cijelim dogadjajem. Dodala je i to da taj udarac
nije bio jak, da je bio samo kao opomena da ne kreće na nju i da ako je već
izbio dijete da ne bije i nju. Izrazila je spremnost da sa oštećenom porodicom
stupi u kontakt i da se izvinu već od prvog trenutka. Maloljetnog K. A. je
udarila samo jednom i to u predjelu lijeve noge, kako je i navela.
Branilac okrivljene adv. V. V. adv. Iz Cetinja je u završnoj riječi istakao da
biće krivičnog djela nasilničko ponašanje iz čl. 399 KZ-a podrazumijeva da se
radi o obijesnom, nemotivisanom i bezrazložnom ponašanju. U svijetlu činjenica
konkretnog slučaja može se dakle zaključiti da je okrivljena reagovala u
afektu, a kod činjenice da je bila očevidac, kako je to istakla u svojoj
odbrani, vidjela dogadjaj u kome je oštećeni došao u konflikt sa njenom
maloljetnom kćerkom, nakon čega je okrivljena i zadala oštećenom jedan udarac
u predjelu noge. Medjutim i kod činjenice da je oštećeni u ovom postupku
maloljetno dijete, koje u svakom postupku, pa i u ovom uživa posebnu zaštitu
pred sudom u zakonom, smatra da su radnje okrivljene prestrogo kvalifikovane
kao nasilničko ponašanje iz čl. 399 KZ-a iz razloga što po njegovom mišljenju
posledice iz čl. 399 KZ-a nijesu nastupile, nema narušavanja javnog reda ili
mira ili ugrožavanja spokojstva gradjana u mjeri koja bi odgovarala ovoj
inkriminaciji i preuzete radnje u konkretnom slučaju nijesu takve prirode i
karaktera, da bi odgovarale elementu bića krivičnog djela iz čl. 399. Pri
svemu tome umišljaja optužene po njegovom mišljenju nema. Ista nikada ranije
nije osudjivana, tako da po njegovom mišljenju ,a hipotetički gledano djelo sa
ovakvim obilježjima koje se tiče radnje i posledice bi moguće bilo
kvalifikovati samo kao laka tjelesna povreda, a za koje bi se gonjenje
eventualno moralo preduzimati po privatnoj tužbi . Konačno je predložila sudu
da nakon ocjene svih relevatnih činjenica i dokaza okrivljenu oslobodi od
optužbe za navedeno krivično djelo.
Radi razjašnjenja ove krivično-pravne stvari, Sud je u dokaznom postupku na
glavnom pretresu proveo dokaze: saslušao ošt. mldb. K. A. u prisustvu
zakonskog zastupnika oca K. K. svjedoka R. N. svjedoka R. M. J. A. pročitao
nalaz i mišljenje sud.vještaka medicinske struke dr. R. S. datog na zapisniku
od 13.05.2012.godine sa izvještajem ljekara Jedinice za hitnu medicinsku pomoć
Cetinje br. 2433 od 19.04.2012.godine o vrsti i težini tjelesnih povreda za
oštećenog mldb. K. A. i pročitao izvještaj iz kaznene evidencije za
okrivljenu.
Svjedok R. N. u svojoj izjavi je naveo da je dana 19.aprila 2012.godine
zajedno sa suprugom i dvoje djece vozilom otišao da sretne kćerku M. koja je u
to vrijeme završavala sa školom. U ul. C. k. je vidio grupu djece, potom
gužvu, te je prepoznao svoje dijete koje je udarao jedan dječak za kojeg nije
znao u tom trenutku ko je. Njegova supruga je izašla iz vozila, bukvalno
odvojila njihovo dijete od tog dječaka, pitala istog što mu je napravila, jeli
mu nešto rekla, te kako je isti odrečno odgovarao, pitala ga je zašto je onda
bije, a ovaj je odgovorio da nije, nakon čega je njegova supruga iznervirana
zbog ovakvog ponašanja dječaka za kojeg je kasnije saznao da se preziva K.
istog udarila u predjelu njegove noge i zaprijetila mu da više ne smije da
dira njihovu djevojčicu. Nakon toga K. je otišao sa J. A. kući,a ostala je
grupa djece išla odvojeno ka svojim kućama. Dodao je i to da je njegova
supruga udarila samo jednom to dijete i da je udarac po njegovom mišljenju bio
jači. Izjavio je da se pridružuje supruzi da se zajedno izvinu oštećenim za
takvo ponašanje.
Mldb. K. A. u prisustvu zakonskog zastupnika oca K. K. i predstavnika Centra
za socijalni rad Cetinje G. D. je istakao da se vraćao sa drugaricom A. J. iz
škole i ona ga je slučajno naprskala ,pa je krenuo da joj vrati i da nju malo
naprska i došla je M. uhvatila ga za uho i počupala ga i on je htio da joj
vrati, a onda je došla M. majka, pribila ga uza zid i četiri – pet puta ga je
išutirala nogama i rekla da ako se to još jednom ponovi da će proći još gore.
Njega su boljele jako noge i plačući je došao kući.
Zakonski zastupnik oštećenog mldb. K. A. K. K. se pridružio krivičnom gonjenju
i postavio imovinsko pravni zahtjev, jer to nije prvi put da se dešava, već
drugi put.
Svjedok R. M. u svom iskazu je navela da joj je okrivljena majka i da se
navedenog dana vraćala sa puno drugarica iz škole kada je u jednom trenutku
pored nje proletio K. A. te da nebi pala pridržala se za njega, a on je počeo
da gundja u smislu ja sam nju poprskao i nakon toga da je udara, a zatim su u
jednom trenutku naišli vozilom njeni roditelji, majka je izašla iz vozila,
odvojila K. A. od nje i pitala ga zašto je udara. Isti je odgovorio da nije, i
počeo nedolično da se ponaša i izgledalo je kao da će nju da udari, kada je
njena majka jedan put u predjelu koljena udarila nogom K. A. Njena majka je
bila u patikama.
Svjedok J. A. u svojoj izjavi je navela da se ne sjeća što se desilo, tako da
ne može govoriti o onome čega se ne sjeća.
Iz nalaza i mišljenja vještaka medicinske struke dr. R. S. datog na zapisniku
od 13.05.2012.godine sa izvještajem ljekara Jedinice za hitnu medicinsku pomoć
Cetinje br. 2433 od 19.04.2012.godine o vrsti i težini tjelesnih povreda za
oštećenog mldb. K. A. proizilazi da je maloljetni K. A. kritične prilike
zadobio lake tjelesne povrede. Iste su nanijete sa najmanje dva udarca, a
nikako obje povrede nijesu mogle biti nanijete jednim udarcem, dok se iz
izvještaja vidi da je mldb. K. A. pregledan dana 19.04.2012.godine.
Iz izvoda iz KE za okrivljenu R. A. utvrđuje se da ista ranije nije osuđivana.
Analizirajući rezultate provedenog dokaznog postupka, te na osnovu savjesne i
brižljive ocjene svih provedenih dokaza pojedinačno i u svojoj ukupnosti Sud
je utvrdio da su rezultati dokaznog postupka potkrijepili navode optužnog akta
da je okr. R. A. počinila krivično djelo nasilničko ponašanje iz čl. 399 KZ-a,
činjeno opisano u dispozitivu ove presude, a ovo iz sledećih razloga:
Utvrdjujući činjenice radi pravilnog odredjenja materijalno pravnog odnosa u
ovoj krivičnopravnoj stvari Sud je nesumnjivo utvrdio da je okr. R. A. dana
19.aprila 2012.godine, oko 17,50 časova, u ul. C. k. u Cetinju, vršenjem
nasilja prema oštećenom mldb. K. A. iz Cetinja, ugrozila spokojstvo gradjana i
remetila javni red i mir, na način što je, zbog prethodno fizičkog sukoba,
koji je oštećeni imao sa njenom kćerkom mldb. R. M. istom prišla i zadala mu
dva udarca nogama u predjelu nogu, istovremeno mu govoreći: » ako ti se ovo
ponovi vidjećeš kako ćeš proć drugi put«, kojom prilikom je oštećenom
maloljetnom K. A. nanijela laku tjelesnu povredu u vidu krvnog podliva
veličine 2 x 2 cm na desnom koljenom zglobu, i krvnog podliva veličine 3 x 3
cm u predjelu ispod lijevog koljena.
U ovakvim se radnjama okrivljene, koje se sastoje u vršenju nasilja prema
oštećenom, kao i nastupjelim posledicama manifestovanim u ugrožavanju
spokojstva gradjana i remećenju javnog reda i mira, jer se sporni dogadjaj
odigrao na mjestu na kojem je prisutan veći broj djece ,te manifestovanoj
lakoj tjelesnoj povredi kod oštećenog stiču sva objektivna obilježja bića
krivičnog djela nasilničko ponašanje iz čl. 399 KZ-a, pri čemu je Sud
odredjujući subjektivan odnos okrivljene prema djelu utvrdio umišljaj, jer je
okrivljena bila svjesna svog djela i htjela njegovo izvršenje.
Ovo sa razloga jer je jasno utvrđeno da je ovakvo nasilničko ponašanje
okrivljenoj bilo cilj ,odn.činjenica da je okrivljena primjetila da je
oštećeni udarao njeno dijete, ne može biti opravdanje za ovakvo njeno
ponašanje,samim tim kada se uzme u obzir uzrast oštećenog ,mjesto na kojem je
vršila djelo i broj djece koja su sve to gledala,pa je očigledno da je htjela
izvršenje konkretnog krivičnog djela.
Sud je punu vjeru poklonio iskazu ošt. mldb. K. A. koji je na jasan, detaljan
i po ocjeni suda istinit i uvjerljiv način predstavio radnje okrivljene, pa je
takav njegov iskaz od presudne važnosti za razjašnjenje ove krivičnopravne
stvari.
Sud je vjeru poklonio i datom nalazu i mišljenju vještaka medicinske struke i
postojećoj medicinskoj dokumentaciji za ošt. mldb. K. A.
Svjedoci R. N. R. M. potvrđuju da je okrivljena navedenog dana zadala udarac
oštećenom.
Medjutim ,sud nije prihvatio navode njihovog iskaza u kojem su prije svega
dali svoje viđenje dogadjaja, pa je očigledno da nijesu objektivno prikazali
predmetni dogadjaj iako su bili u prilici da vide sve što se dešavalo
konkretnom prilikom,te je jasno da slijede odbranu okrivljene, sa kojih
razloga je sud odbacio predmetne iskaze kao neuvjerljive, neistinite i
pristrasne, usmjerene na ublažavanje krivice i krivičnopravne odgovornosti
okrivljene.
Takodje u prilog vjerodostojnosti iskaza svjedoka-oštećenog da je zadobio
povrede i to sa više udaraca ide u prilog i medicinska dokumentacija o
zadobijenim tjelesnim povredama sa nalazom i mišljenjem vještaka medicinske
struke, kojim dokazima je Sud poklonio punu vjeru.
Iskaz svjedoka J. A. sud je takodje cijenio, ali taj iskaz nije bio od bitnog
uticaja na rarešenje ove krivično pravne stvari, a samim tim što se svjedok ne
sjeća što se toga dana dogodilo.
Predmet posebne ocjene suda bila je i odbrana okr. R. A. koja i ne poriče da
je malodobnog K. A. udarila. Sve to prethodilo je dogadjaju koji se odigrao
izmedju njihove djece. Medjutim dijelu odbrane okrivljene gdje je ista navela
da je imala osjećaj da će maloljetni K. A. nju da udari, odn.da je istog
udarila samo jedanput u predjelu njegove lijeve noge ispod koljena,u afektu
sud je cijenio kao usmjerenu na ublažavanje njene krivice i krivično pravne
odgovornosti, a samim tim što je njena odbrana u suprotnosti sa iskazom
svjedoka-oštećenog, kao i nalazom i mišljenjem vještaka medicinske struke.Sud
nije mogao prihvatiti ni navode odbrane okrivljene da je djelo počinila u
afektu ,jer je posve nejasno o kakvom se afektu radilo ,odn.činjenica što je
vidjela da drugo dijete udara njeno maloljetno dijete,u svakom slučaju ne može
biti polazni osnov za toliki stepen afektivnosti ,a posebno kako je naprijed
navedeno kada se uzme u obzir starost oštećenog i prisutnih lica .
Sa prednje navedenih razloga stanovište odbrane je za sud bilo neprihvatljivo.
Prilikom utvrdjivanja vrste i visine krivične sankcije koju će sud izreći
okrivljenoj, cijenjene su okolnosti iz člana 42 KZ -a, pa je sud od
olakšavajućih okolnosti na strani okrivljene utvrdio: da se radi o porodičnoj
osobi, majci troje mldb. djece, izraženo žaljenje i kajanje zbog počinjenog
djela, raniju neosudjivanost, okolnosti pod kojima je došlo do izvršenja ovog
krivičnog djela, dok od otežavajućih okolnosti van elemenata krivičnog djela
nije bilo, pa je istoj izrekao uslovnu osudu, kojom joj je prethodno utvrdio
kaznu zatvora u trajanju od šest mjeseci i odredio da se ista neće izvršiti
ukoliko okrivljena u roku od jedne godine od pravosnažnosti presude ne učini
novo krivično djelo, nalazeći da se izrečenom krivičnom sankcijom postići
svrha iz čl.52. KZ-a.
Prilikom izricanja uslovne osude sud je posebno imao u vidu ponašanje
okrivljene nakon izvršenog krivičnog djela,odn.njen društveno pozitivan
odnos,odn.nesaglašavanje sa izvršenim djelom koje se izražava kroz iskreno
izraženo žaljenje i kajanje I upućeno izvinjenje porodici oštećenog.
Shodno čl. 239 ZKP-a oštećeni mldb. K. A. je radi ostvarenja imovinsko pravnog
zahtjeva, upućen na redovnu parnicu.
Okrivljena je, shodno čl.226-229 ZKP-a obavezana da plati troškove krivičnog
postupka u iznosu od 38,50 eura, a koji se troškovi odnose na ime datog nalaza
i mišljenja vještaka medicinske struke u iznosu od 38,50 eura, te na ime
paušala iznos od 30,00 eura, a koji je odredjen shodno trajanju postupka,
složenosti predmeta i imovinskim prilikama okrivljene, a sve u roku od 15
dana, po pravosnažnosti presude u korist budžeta Crne Gore, a pod prijetnjom
izvršenja.
Sa svega izloženog a na osnovu čl. 374. ZKP-a, odlučeno je kao u izreci
presude.
OSNOVNI SUD U CETINJU
Dana 24.04.2013.godine,
Zapisničar, Sudija,
Aleksandra Martinović Marija Ćupić
PRAVNA POUKA:
Protiv ove presude može se izjaviti žalba
Višem sudu u Podgorici, a preko ovog Suda
u roku od 8 dana, od dana prijema.