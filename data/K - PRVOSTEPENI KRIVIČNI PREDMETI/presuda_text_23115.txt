K.br. 39/12
U IME CRNE GORE
Viši sud u Bijelom Polju, sudija Vukomir Bošković, uz učešće namještenika suda
Radmile Duborije, kao zapisničara, u krivičnom predmetu optuženog B.S. iz
Berana, zbog krivičnog djela neovlašćena proizvodnja, držanje i stavljanje u
promet opojnih droga iz čl. 300 st. 1 Krivičnog zakonika Crne Gore (Kz), po
optužnici Višeg državnog tužilaštva Kt.br. 21/12 od 21.09.2012 godine, nakon
održanog usmenog, javnog i glavnog pretresa u prisustvu zamjenika Višeg
državog tužioca Milice Rmandić, optuženog B. S.a i njegovog branioca, advokata
S.J. iz Bijelog Polja, postavljenog po službenoj dužnosti, donio je i javno
objavio 20.11.2012 godine,
P R E S U D U
Optuženi B. S., rođen ... godine, u B., sa prebivalištem u mjestu D.L, B,
državljanin Crne Gore, neoženjen, nezaposlen, sa završenom srednjom školom,
osuđivan.
K r i v j e
Što je:
Dana, 02.08.2012 godine, oko 23,00 h. u Beranama, u parku ispred hotela
"Berane", P.B za iznos od 10,00 €, neovlašćeno prodao 2,34 g. opojne droge -
marihuane, supstancu koja je Rješenjem o utvrđivanju opojnih droga (Sl. list
SRJ, br. 44/02), proglašena za opojnu drogu, upakovanu u zamotuljak od papira,
oblijepljen selotejp trakom, koju su istog dana ovlašćena službena lica Uprave
policije - Grupe za suzbijanje ddroga Berane, Bijelo Polje i Pljevlja,
pronašla kod P. B. i oduzela,
-Čime je izvršio krivično djelo neovlašćena proizvodnja, držanje i stavljanje u promet opojnih droga iz čl. 300 st. 1 Kz, 
Pa ga sud primjenom citiranih zakonskih propisa te čl. 14, 15, 32, 36, 42, 45
i 46, 66, 75 st. 3 i 4 i 300 st. 7 Kz i čl. 226, 227 i 374 Zkp,
O s u đ u j e
Na kaznu zatvora u trajanju od 6 (šest) mjeseci.
Optuženi se obavezuje da na ime paušala plati iznos 50,00 €, na žiro račun br.
530-12927-32, u roku od 15 dana po pravosnažnosti presude pod prijetnjom
prinudnog izvršenja.
O troškovima postupka biće odlučeno posebnim rješenjem kada budu pribavljeni
potpuniji podaci.
Privremeno oduzeta droga-marihuana u količini od 2,34 g. od P.B, trajno se
oduzima iz razloga zaštite zdravlja i ista se ima uništiti.
O b r a z l o ž e n j e
Više državno tužilaštvo u Bijelom Polju podnijelo je ovom sudu optužnicu
Kt.br. 21/12 od 21.09.2012. godine, protiv B. S. iz Berana, zbog krivičnog
djela neovlašćena proizvodnja, držanje i stavljanje u promet opojnih droga iz
čl. 300 st. 1 Kz.
U završnoj riječi zamjenik Višeg državnog tužilaštva je istakao da izvedeni
dokazi tokom postupka na nesumljiv način ukazuju da je optuženi izvršio
krivično djelo stavljeno mu na teret optužnicom, pa je zatražio da se optuženi
oglasi krivim i kazni na kaznu po zakonu.
Optuženi B. S. tokom postupka priznaje izvršenje krivičnog djela i krivicu.
U izjavi datoj tužiocu predočio je da je, obzirom da povremeno uživa drogu -
marihuanu, dana, 31.07.2012 godine, u Beranama, od lica kojeg zna po nadimku
"Vrhunski" kupio oko 5 g. droge - marihuane, koju je platio 10,00 €. Noći
02.08.2012 godine, bio je prisutan na koncertu "Ivangrad fest" i ponio je sa
sobom tu drogu, sa namjerom da istu uživa. Između 22,30 h. i 23,00 h. do njega
i njegovog društva došao je jedan muzičar kojeg je prethodno primijetio da
prilazi do više grupa, i da je po njegovom zapažanju tražio drogu. To lice je
od njega zatražilo da mu proda drogu-marihuanu. Drogu mu je prodao za iznos od
10,00 €. U momentu kada je to lice uzelo drogu i stavilo je u donji veš,
prišli su ovlašćeni policijski službenici i od istog je oduzeli.
Tvrdi da se ranije nije bavio prodajom droge, a da je istu povremeno kupovao
radi uživanja.
Na pretresu se izjasnio u potpunosti kao u istrazi.
U završnoj riječi branilac optuženog je istakao da je optuženi svojim
priznanjem u značajnoj mjeri doprinio da se ovaj događaj pravilno i do kraja
rasvijetli. Po nalaženju branioca optuženi je na taj nači pokazao odnos koji
odražava svijest da je izvršena nedozvoljena radnja, te da istu ne želi ponovo
izvršiti. Dalje navodi da se radi o mladom čovjeku, koji je kritičnom prilikom
bio pod dejstvom alkohola, što ga je učinilo nekritičnim.
Optuženi je prihvatio završnu riječ svog branioca.
Sud je u dokaznom postupku na glavnom pretresu izveo dokaze - pročitao: iskaz
svjedoka P.B dat na zapisniku pred tužiocem dana 03.08.2012 godine, potvrdu o
privremeno oduzetim predmetima Uprave policije - Odsjeka za borbu protiv droga
Sektora kriminalističke policije grupe Bijelo Polje, Berane, Pljevlja, br.
03/04-240/12-40-96 od 02.08.2012 godine, koja potvrda je izdata na ime P. B.
izvješaj o vještačenje Forenzičkog Centra iz Danilovgrada, pod brojem 3378/12
sačinjen od strane vještaka dipl. hem. N.G, izvršio uvid u: izvod iz kaznene
evidencije za optuženog B. S. izdat od strane Područne jedinice Berane, dana
11.10.2012 godine, pod brojem 03/3-245-577, foto-dokumentaciju Forenzičkog
Centra iz Danilovgrada, pod istim brojem kao označeni izvještaj od 31.08.2012
godine, pa je cijeneći iste i u kontekstu dovodeći ih u vezu sa odbranom
optuženog utvrdio činjenično stanje kao u izreci presude.
Kao nesporno u ovoj krivično-pravnoj stvari utvrđeno je sledeće činjenično
stanje:
Optuženi B. S. se noći 02.08.2012 godine, nalazio na koncertu zv. "Ivangrad
fest" u Beranama. Negdje između 22,30 h. do 23,00 h. kod društva gdje se on
nalazio došao je P. B. i zatražilo da mu proda drogu - marihuanu. Drogu mu je
prodao za iznos od 10,00 €. Nakon preuzimanja droge, P. je stavio drogu u
donji veš, a odmah nakon toga prišli su policijski službenici i drogu oduzeli
od P.a.
Svjedok P. B. potvrđuje da je od optuženog kupio drogu - marihuanu za iznos od
10,00 €. Preuzetu drogu je stavio u donji veš, nakon čega su odmah prišli
policijski službenici i zatražili da im preda drogu. Pošto je negirao da
posjeduje drogu, na njihovo insistiranje istu im je predao, shvatajući da su
posmatrali momenat primopredaje.
Po nalaženju suda, optuženi je priznanje dao svojom voljom, potpuno i jasno,
do u detalje opisujući radnje koje je preduzeo i svjestan činjenice da je
preduzeo zabranjenu radnju. Njegovo priznanje je potvrđeno iskazom svjedoka P.
Optuženi i svjedok do u detalje u pogledu bitnih činjenica, identično i po
nalaženju suda tačno, opisuju kako se događaj desio, sa čime osnažuju svoja
kazivanja.
Da se radi o opojnoj drogi - marihuani, potvrđuje se izvještajem o vještačenju
vještaka N.G, kao i foto-dokumentacijom.
Da je droga oduzeta od svjedoka P., potvrđuje se potvrdom o privremeno
oduzetim predmetima.
Iz izvoda iz kaznene evidencije za optuženog proizilazi da je isti osuđivan
presudom Osnovnog suda iz Berana, K. br. 510/07 od 27.11.2007 godine, zbog
krivičnog djela iz čl. 153 st. 1 Krivičnog zakonika, na kaznu zatvora od
četiri mjeseca uslovno za jednu godinu.
Sadržina izvedenih dokaza ničim nije dovedena u sumnju, pa je sud iste u
potpunosti prihvatio.
Iz svega iznijetog da se izvesti sasvim pouzdan zaključak da je optuženi B. S.
drogu - marihuanu neovlašćeno prodao svjedoku P. B, u kojim radnjama su
sadržana sva obilježja krivičnog djela, zbog čega je kriv i krivično-pravno
odgovaran.
Pravno kvalifikujući činjenično stanje, odnosno radnju optuženog, zaključuje
se da je optuženi izvršio krivično djelo neovlašćena proizvodnja, držanje i
stavljanje u promet opojnih droga iz čl. 300 st. 1 Kz. Zabranjena radnja
sastoji se u neovlašćenoj prodaji 2,34 g. opojne droge - marihuane. Označena
opojna droga je supstanca koja je Rješenjem o utvrdjivanju opojnih droga
(Sl.list SRJ br.44/02) proglašena za opojnu drogu. Naznačeni propis je donijet
na osnovu ovlašćenja nadležnog organa po zakonu o proizvodnji i prometu
opojnih droga kojim zakonom je propisano da niko ne smije posjedovati ili
prodavati opojne droge bez dozvole nadležnog organa. U konkretnom slučaju
optuženi je neovlašćeno prodao 2,34 g. opojne droge - marihuane P. B. od kojeg
su ovlašćeni policijski službenici drogu oduzeli.
Optuženi je postupao sa direktnim umišaljem kako u pogledu preduzete radnje,
tako i u pogledu posledica koje su nastupile. Optuženi je istakao da je znao
da je supstanca koju je držao radi prodaje droga, znao je da je njeno držanje
i prodaja zabranjena u Crnoj Gori. Znao je za njena štetna dejstva ali je bez
obzira na to označenu količinu droge - marihuane neovlašćeno prodao P. B.
Prilikom odlučivanja o vrsti i visini kazne optuženom sud je cijenio sve
okolnosti iz čl. 42 Kz, pa je kao olakšavajuće našao da se radi o mladom
čovjeku, nezaposlenom, koji je priznao izvršenje krivičnog djela, svjestan
izvršenja nedozvoljene radnje i obećanja da istu ne želi ponovo izvršiti, a
kao otežavajuću okolnost cijenio je njegovu raniju osuđivanost za nesrodno
krivično djelo. Označene olakšvajuće okolnosti sud je cijenio kao osobito
olakšavajuće, pa je primjenom odredaba o ublažavanju istom izrekao kaznu od 6
(šest) mjeseci, cijeneći da je ista srazmjerna težini izvršenog krivičnog
djela i društvoj opasnosti počinioca, te da će se sa istom postići svrha
kažnjavana u okviru opšte svrhe izricanja krivičnih sankcija i uticati kako na
optuženog, tako i na druge da ubuduće ne vrše krivična djela.
Shodno čl. 226 Zkp-a, optuženi se obavezuje da na ime paušala plati iznos od
50,00 €, koji paušal je određen obzirom na trajanje i složenost postupka i
imovno stanje optuženog, a ovo u roku od 15 dana po pravnosnažnosti presude.
O troškovima postupka biće odlučeno posebnim rješenjem kada se pribave
potpuniji podaci, a ovo shodno čl. 227 Zkp-a.
Shodno čl. 66, čl. 75 st. 3 i čl. 300 st. 6 Kz, privremeno oduzeta droga -
marihuana u količini od 2,34 g. od svjedoka P. B, trajno se oduzima sa razloga
zaštite zdravlja i ista se ima uništiti.
Sa iznijetog odlučeno je kao u izreci presude.
VIŠI SUD U BIJELOM POLJU
Dana, 20.11.2012 godine.
Zapisničar, SUDIJA,
Radmila Duborija s.r. Vukomir Bošković s.r.
PRAVNA POUKA :
Protiv ove presude može se izjaviti žalba
Apelacionom sudu RCG Podgorica u roku
od 15 dana od dana prijema a preko ovog
suda.