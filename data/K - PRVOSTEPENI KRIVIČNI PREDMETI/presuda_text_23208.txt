K.br. 25/12-08
U IME CRNE GORE
Viši sud u Bijelom Polju, u vijeću sastavljenom od sudije Vukomir Bošković,
kao predsjednika vijeća, stalnih sudija Jokana Varagića i Šefkije Đeševića, uz
učešće namještenika suda Radmile Duborije, kao zapisničara, krivičnom predmetu
protiv optuženog V.P iz B, zbog krivičnog djela neovlašćena proizvodnja,
držanje i stavljanje u promet opojnih droga iz čl. 300 st. 2 Krivičnog
zakonika Crne Gore, po optužnici Višeg državnog tužioca iz Podgorice, Kt. br.
209/06 od 03.04.2008 godine, nakon održanog usmenog i javnog pretresa u
prisustvu zamjenika Višeg državnog tužilaštva Milice Rmandić, optuženog V.P i
njegovog branioca S.J, adv. iz Bijelog Polja, donio je 26.09.2012 godine, a
javno objavio 01.10.2012 godine,
P R E S U D U
Prema optuženom V. P., rođen ... godine, u B., sa stalnim boravkom u mjestu
rođenja Z, ul. T, državljanin S, student, neoženjen, završio gimnaziju, vojsku
nije služio, ne vodi se u vojnoj evidenciji, srednjeg imovnog stanja,
neosuđivan.
Na osnovu čl. 430 st. 3 Zakonika o krivičnom postupku (Zkp-u)
OSTAVLJA SE NA SNAZI presuda ovog suda K. br. 56/08 od 23.02.2009 godine,
kojom je optuženi V. P. oglašen krivim da je izvršio krivično djelo
neovlašćena proizvodnja, držanje i stavljanje u promet opojnih droga iz čl.
300 st. 2 Krivičnog zakonika Crne Gore za koje je osuđen na kaznu zatvora u
trajanju od 6 (šest) mjeseci.
O b r a z l o ž e nj e
Optužnicom Višeg državnog tužioca iz Podgorice, Kt. br. 209/06 od 03.04.2008
godine, optuženom V. P. iz Beograda, stavljeno je na teret izvršenje krivičnog
djela neovlašćena proizvodnja, držanje i stavljanje u promet opojnih droga iz
čl. 300 st. 2 Krivičnog zakonika Crne Gore.
U postupku po toj optužnici pred Višim sudom u Bijelom Polju, sudilo se u
odsustvu optuženom V. P., jer je isti bio nedostižan državnim organima i
donijeta je presuda K. br. 56/08 od 23.02.2009 godine, kojom je optuženi
oglašen krivim i osuđen na kaznu zatvora u trajanju od 6 (šest) mjeseci, a
koja presuda je potvrđena presudom Apelacionog suda Kž. br. 282/09.
Krivično vanraspravno vijeće ovog suda, rješeavajući o zahtjevu branioca
osuđenog V. P., uvažilo je zahtjev istog za ponavljanje krivičnog postupka
okončanog pravosnažnom presudom K. br. 56/08 od 23.02.2009 godine.
U ponovnom postupku, glavni pretres je održan i zaključen u prisustvu
zamjenika VDT-a Milice Rmandić, optuženog P. V.a i njegovog branioca, advokata
S.J.
Zamjenik VDT-a je tokom ponovljenog postupka u potpunosti ostao pri
činjeničnom i pravnom opisu optužnice.
U završnoj riječi je istakao da izvedeni dokazi tokom postupka su na jasan
način ukazali da je optuženi izvršio krivično djelo stavljeno mu na teret, te
stoga tražio da se optuženi oglasi krivim i kazni na kaznu po zakonu. Tužilac
je dalje naveo da se u ponovnom postupku činjenično stanje se nije
promijenilo, te da se stoga ne može primijeniti blaži zakon.
Optuženi V. P., u svojoj odbrani pred ovlašćenim polciijskih službenicima
Područne jedinice Budva, istakao da je predmetnu drogu kupio u Beogradu za
lične potrebe, te da je istu u Crnu Goru preko graničnog prelaza "Dobrakovo",
neznajući da time čini krivično djelo. Došao je u Budvu, gdje ga je policija
kontrolisala i našla kod njega drogu - kokain i marihuanu, koja je bila
pomiješana sa duvanom.
U istražnom postupku je naveo da je drogu kupio u Budvi kod kafića "M" u
Starom gradu. Drogu - marihuanu je pomiješao sa duvanom. Inače, često puši
duvan, koji nabavlja u refuzi, te povremeno sa tim duvanom miješa marihuanu.
Tvrdi da je sve to nabavio radi zadovoljavanja svojih potreba. Marihuanu
povremeno uživa, dok je kokain probao samo jedan put.
Pojašnjavajući razlike je predočio da je u policiji neposredno prije davanja
iskaza procijenio da je bolje da kaže da je drogu nabavio u Beogradu, jer se
plašio da će ga ukoliko kaže da je istu nabavio u Crnoj Gori, pitati od koga
je nabavio, te pošto isti ne bi određeno mogao ukazati kod kojeg lica je drogu
nabavio, da bi policijski službenici mogli protumačiti da laže, a obzirom da
je čuo da policijski službenici galame nekom licu, te da je čuo viku,
posumnjao je da tuku to lice, pa je plašeći se da se i njemu to ne desi, istim
izjavio da je drogu kupio u Beogradu, a ne u Budvi, kako se to stvarno i
desilo. Tvrdi da je drogu kupio isključivo radi zadovoljavanja svojih potreba.
Na pretresu je ponovio odbranu datu u istrazi, sa pojašnjenjem razlika kao u
istrazi.
U završnoj riječi branilac optuženog je istakao da je od donošenja presude po
kojoj je dozvoljeno ponavljanje krivičnog potupka došlo do izmjene Krivičnog
zakona, tako što je radnja iz čl. 300 st. 2 KZ, dekriminizovana, odnosno da ne
sadrži elemente krvičnog djela, pa je predložio da sud optuženog oslobodi.
Sud je u dokaznom postupku izveo dokaze: pročitao službenu zabilješku Uprave
policije Područne jedinice Budva, br. 02-240/06-8069 od 08.08.2006 godine,
pročitao potvrdu Uprave policije P Ku. br. 300/06 od 07.08.2006 godine, o
privremenom oduzimanju predmeta za optuženog V. P., pročitao izvještaj o
vještačenju Uprave policije Sektora kriminalističke policije – Odsjeka za
kriminalističko tehnička vještačenja, br. 2933/06 sa foto-elaboratom i nalazom
i mišljenjem vještaka hemijske struke T.Đ, pa je cijeneći iste pojedinačno i u
kontekstu dovodeći ih u vezu sa odbranom optuženog utvrdio činjenično stanje
kao u izreci presude.
Da je označena droga nađena kod optuženog, ne spori optuženi, međutim, isti se
različito izjašnjavao u pogledu mjesta gdje je drogu nabavio. Prvo se izjasnio
da je drogu nabavio u Beogradu i istu unio u Crnu Goru, da bi se u istrazi
izjasnio da je drogu kupio u Starom gradu u Budvi. Odbranu iz istrage je
ponovio na pretresu.
Sadržinom izvještaja o vještačenju pod brojem 2933/06 vještaka T.Đ,
diplomiranog hemičara, koji izvještaj sadrži i foto-tehničku dokumentaciju, se
utvrđuje da dostavljeni uzorak sadrži smješu biljke boje i mirisa duvana i
biljke tamno zelene boje, karakterisitčnog opojnog mirisa, čija je ukupna
količina 9,69 g. i gdje je srazmjeran odnos ove dvije biljne vrste, stim što
naznačena supstanca sadrži opojnu drogu THC u koncentraciji iznad 0,3 %. Drugi
zamotuljak PVC-e kesice sa sadržajem praškaste supstance bijele boje
predstavlja drogu kokain u količini od 0,36 g. Kokain i THC su supstance koje
djeluju na centralni nervni sistem čovjeka, izazivaju stanje zavisnosti i
nalaze se na listi opojnih droga.
Iz potvrde o privremeno oduzetim predmetima od 07.08.2006 godine, na ime
optuženog V. P., utvrđeno je da je od njega oduzet jedna nailon kesa za duvan
sa natpisom «domingo» sa sadržajem zelene biljne materije pomiješane sa
duvanom i jedan zamotuljak nailon kese sa bijelom praškastom materijom.
Iz službene zabilješke ovlašćenih policijskih službenika Područne jedinice
Budva br. 02-240/06-8069 od 08.08.2006 godine, utvrđeno je da je kod optuženog
pronađena droga marihuana upakovana u kesi za duvan i jedan bijeli zamotuljak
sa kesom sa opojnom drogom kokain.
Sud je cijenio odbranu optuženog sa sadržinom prethodno označenih dokaza, pa
je utvrdio da je optuženi izvršio krivično djelo stavljeno mu na teret
optužnim aktom, postupajući na način kako je opisano u izreci presude.
Sud nije prihvatio odbranu optuženog iz istražnog postupka, jer je po
nalaženju suda usmjerena u pravcu izbjegavanja krivične odgovornosti, te da je
ista odraz naknadnih saznanja da nabavljanje droge za svoje potrebe u Crnoj
Gori nije sankcionisano kao krivično djelo.
Kvalifikujući radnje optuženog, zaključuje se da je optuženi svojim
postupanjem ostvario obelježje bića krivičnog djela neovlašćena proizvodnja,
držanje i stavljanje u promet opojnih droga iz čl. 300 st. 2 Krivičnog
zakonika Crne Gore. U konkretnom slučaju zabranjena radnja koju je preduzeo
optuženi je neovlašćeno unošenje u Crnu Goru droge kanabis i kokain, supstance
koje su proglašene za opojne droge Rješenjem o utvrđivanju opojnih droga (Sl.
list SRJ, br. 44/02) pod rednim brojem 96 kokain i 82 kanabis (indijska
konoplja). Naznačeni propis donijet je na osnovu ovlašćenja nadležnog organa
po Zakonu o proizvodnji i prometu opojnih droga, kojim zakonom je propisano da
niko nesmije posjedovati opojne droge bez dozvole ili odobrenja nadležnog
organa. U konkretnom slučaju optuženi je u Crnu Goru unio drogu kanabis i
kokain u količini i pakovanju kako je naznačeno u izreci presude preko
graničnog prelaza Dobrakovo kod Bijelog Polja, iako za takvu radnju nije imao
odobrenje, što znači da je postupao suprotno blanketnom propisu. Optuženi je
postupao sa direktnim umišljajem, svjestan svoje radnje koju je preduzeo i
posledica iste. Postojanje direktnog umišljaja kao oblika vinosti na strani
optuženog ogleda se u činjenicama da je optuženi unio drogu kanabis i kokain u
Crnu Goru, znajući da je supstanca koju unosi droga, znajući njena štetna
dejstva i posledice koje se manifestuju kroz apstraktnu opasnost za zdravlje
ljudi. Krivično djelo za koje je optuženi oglašen krivim svršeno je samom
radnjom unošenja droge u Crnu Goru, bez posjedovanja odobrenja i bez značaja
je da li je optuženi korisnik droge, da li je drogu unio za lične potrebe ili
za prodaju, a istovremeno obaveza je lica koja ulazi u neku zemlju da poznaje
propise u istoj, kako nebi preduzimao protivpravne radnje, te ga ni u kom
slučaju «neizvinjava» nepoznavanje propisa u Crnoj Gori, kako je to tvrdio u
svojoj odbrani.
Sud posebno nije utvrđivao količinu droge kanabis u jedinstvenom sastavu iste
sa duvanom u ukupnoj količini od 9,69 g. jer je u nalazu vještaka hemičara
konstatovano da postoji srazmjera te dvije supstance, a bez uticaja je da li
se radi o jednom gramu ili pet grama droge kanabis kod činjenice da ista
sadrži iznad 0,3 % tetrahidrokanabinola i obzirom na prirodu krivičnog djela
koje se stavlja na teret optuženom, koje je svršeno samim unošenjem droge u
Crnu Goru, bez obzira na njenu količinu.
Činjenica je da je od dana izvršenja ovog djela i donošenja presude K. br.
56/08, pa do donošenja presude u ponovljenom postupku, došlo do izmjene
Krivičnog zakonika, tako što je radnja opisana u čl. 300 st. 2 Kz-a, koja se
odnosila na unošenje u Crnu Goru supstance koja je proglašena za opojnu drogu
i biljki koje sadrže takvu supstancu, vezana za stav 1, tako da se ovo krvično
djelo shodno navedenim izmjenama Krivičnog zakonika vrši samo ako je djelo iz
stava 2 čl. 300 Kz-a, učinjeno u namjeri da se izvrši djelo iz st. 1, a što
znači da unošenje u Crnu Goru opojne droge predstavlja krivično djelo samo
kada je droga namijenjena prometu. Na taj način je radnja unošenja
dekriminalizovana i nastupile su izmjene Krivičnog zakona koje su povoljnije
za optuženog. Međutim, kako sud u ponovljenom postupku nije ovlašćen da
primijeni blaži zakon koji je stupio na snagu poslije donošenja pravnosnažne
presude, ako je činjenično stanje ostalo neizmijenjeno u odnosu na postupak u
kojem je donijeta presuda K. br. 56/08, to je tu presudu ostavio na snazi. Po
svojoj prirodi ponovljeni postupak ne predstavlja krivično gonjenje, jer je to
gonjenje završeno jednom pravnosnažnom presudom, već se u konkretnom vodi po
zahtjevu strane države, koja je odobrila izdavanje osuđenog uz uslov
ispitivanja pravilnosti ranije presude.
Kako se u novom postupku činjenično stanje ni u čemu nije izmijenilo, to je
sud u ponovljenom postupku primijenio odredbe koje su primijenjvane na ranije
pravnosnažno okončan postupak i presudu K. br. 56/08, ostavio na snazi u
ponovljenom postupku.
Prilikom odmjeravanja kazne optuženom sud je cijenio sve okolnosti iz čl. 42
Krivičnog zakonika Crne Gore, pa je na njegovoj strani od olakšavajućih
okolnosti našao da se radi o osobi mlađe životne dobi, skromnog znanja i
životnog iskustva, pa obzirom da je u Crnu Goru unesena neznatna količina
droge kanabis i droge kokain za lične potrebe, kod nenalaženja otežavajućih
okolnosti, sud je optuženom ublažio kaznu primjenom odredbe čl. 45 i 46 st. 1
tačka 3 Krivičnog zakonika Crne Gore, osuđujući ga na kaznu zatvora u trajanju
od 6 (šest) mjeseci, u ubjeđenju da će se sa istom postići svrha kažnjavanja u
okviru opšte svrhe izricanja krivičnih sankcija i uticati na otpuženog da
ubuduće ne vrši krivična djela.
Shodno čl. 226 Zkp-a, optuženi se obavezuje da na ime paušala plati iznos od
200,00 €, koji paušal je određen obzirom na trajanje i složenost postupka i
imovno stanje optuženog, a ovo u roku od 15 dana po pravnosnažnosti presude.
O troškovima postupka biće odluečno posebnim rješenjem kada se pribave
potpuniji podaci, a ovo shodno čl. 227 Zkp-a.
Shodno čl. 66, čl. 75 st. 3 i čl. 300 st. 6 Kz, privremeno oduzeta droga
marihuana (kako je to označeno u izreci presude koja je ostavljena na snazi) u
količini od 9,69 g. i droga kokain u količini od 0,36 g. od optuženog V. P.,
trajno se oduzimaju sa razloga zaštite zdravlja i iste se imaju uništiti.
Sa iznijetog odlučeno je kao u izreci presude.
VIŠI SUD U BIJELOM POLJU
Dana, 01.10.2012. godine.
Zapisničar, PREDSJEDNIK VIJEĆA - SUDIJA
Radmila Duborija s.r. Vukomir Bošković s.r.
PRAVNA POUKA :
Protiv ove presude može se izjaviti žalba
Apelacionom sudu RCG Podgorica u roku
od 15 dana od dana prijema a preko ovog
suda.