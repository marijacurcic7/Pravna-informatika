K.br. 67/11
U IME CRNE GORE
Viši sud u Bijelom Polju u vijeću sastavljenom od sudije Bošković Vukomira,
kao predsjednika vijeća, stalnih sudija Varagić Jokana i Đešević Šefkije, kao
članova vijeća, uz učešće namještenika suda Duborija Radmile, kao zapisničara,
u krivičnom predmetu optuženog H. D. iz R, zbog krivičnog djela ubistvo u
pokušaju iz čl. 143 u vezi čl. 20 Krivičnog zakonika u sticaju sa krivičnim
djelom nedozvoljeno držanje oružja i eksplozivnih materija iz čl. 403 st. 1
Krivičnog zakonika, po optužnici Višeg državnog tužilaštva Kt. br. 43/11 od
08.12.2011 godine, nakon održanog usmenog, javnog i glavnog pretresa u
prisustvu zamjenika Višeg državog tužioca Rasima Jašarovića, optuženog H. D.,
njegovog branioca adv. V.Č i oštećenog H. A, donio je 09.10.2012 godine, i
javno objavio 10.10.2012 godine,
P R E S U D U
Optuženi H. D., JMBG ..., rođen ... godine, u R, sa stalnim boravkom u mjestu
rođenja, naselje I, državljanin Crne Gore, osuđivan, nalazio se u pritvoru od
... godine, do ... godine.
K r i v j e
Što je:
Dana, 17.09.2011 godine, oko 22,00 h. u Rožajama, u naselju I, u neposrednoj
blizini svoje kuće, s umišljajem pokušao da liši života oštećenog H. A. iz
istog mjesta, na način što je iz dvorišta svoje kuće, dok je oštećeni
upravljao svojim putničkim vozilom marke "Golf II" reg. br. RO ..., iz pravca
grada ka svojoj kući, sa udaljenost od oko 3-4 metra u njegovom pravcu iz
lovačke puške - karabina cal. 8x57 JS, serijskog broja ..., koju pušku je
protivno odredbi iz čl. 11 Zakona o oružju, nosio na javnom mjestu, ispalio
jedan metak, koji projektil je pogodio u poklopac motora ispod šoferšajbne na
lijevoj strani vozila, ispred oštećenog i prošao kroz instrumental tablu
vozila,a zatim udario u krov iznad glave oštećenog, kojom prilikom je oštećeni
od parčadi polomljenog stakla od instrumental table zadobio lake tjelesne
povrede u vidu ubodnih rana u predjelu čela, desne obrve, korijena nosa, lica
i brade,
- Čime je izvršio krivično djelo ubistvo u pokušaju iz čl. 143 u vezi čl. 20
Krivičnog zakonika Crne Gore, u sticaju sa krivičnim djelom nedozvoljeno
držanje oružja i eksplozivnih materija iz čl. 403 st. 1 Krivičnog zakonika,
Pa sud primjenom citiranih zakonskih propisa te čl. 14,15,20,32,36,42,51 i 75
st. 1 Kz, a u odnosu na krivično djelo nedozvoljeno držanje oružje i
eksplzivnih materija iz čl. 403 st. 1 Krivičnog zakonika primjenom i čl. 45 i
46 Kz, te čl. 226, 227 i 374, ZKP-a CG, optuženom H. D utvrdjuje
- za krivično djelo ubistvo u pokušaju iz čl. 143 u vezi čl. 20 Krivičnog
zakonika Crne Gore, kaznu zatvora u trajanju od 2 (dvije) godine i 1 (jedan)
mjesec,
- a za krivično djelo nedozvoljeno držanje oružja i eksplozivnih materija iz
čl. 403 st. 1 istog zakonika, kaznu zatvora u trajanju od 60 (šezdeset) dana,
te primjenom čl. 48 KZ CG, istog
O s u đ u j e
Na jedinstvenu kaznu zatvora u trajanju od 2 (dvije) godine i 2 (dva) mjeseca,
u koju kaznu mu se uračunava vrijeme provedeno u pritvoru od .. godine, do ...
godine.
Optuženi se obavezuje da na ime paušala plati iznos od 200,00 €, na žiro-račun
br. 530-12927-32, u roku od 15 dana po pravosnažnosti presude pod prijetnjom
prinudnog izvršenja.
O troškovima postupka biće odlučeno posebnim rješenjem kada budu pribavljeni
potpuniji podaci.
Od optuženog H. D. se oduzima lovačka puška - karabin cal. 8x57 JS serijskog
broja ..., kao predmet kojim je izvršeno krivično djelo.
Oštećeni H. A. se radi ostvarivanja imovinsko-pravnog zahtjeva upućuje na
parnicu.
O b r a z l o ž e n j e
Više državno tužilaštvo u Bijelom Polju podnijelo je ovom sudu optužnicu
Kt.br. 43/11 od 08.12.2011 godine, protiv H. D. iz Rožaja, zbog krivičnog
djela ubistvo u pokušaju iz čl. 143 u vezi čl. 20 Krivičnog zakonika u sticaju
sa krivičnim djelom nedozvoljeno držanje oružja i eksplozivnih materija izčl.
403 st. 1 Krivičnog zakonika.
U završnoj riječi tužilac je istakao da izvedeni dokazi tokom postupka ukazuju
da je optuženi učinio krivično djelo stavljeno mu na teret, pa je od suda
zatražio da se optuženi oglasi krivim i kazni na kaznu po zakonu.
Oštećeni H. A. se pridružio krivičnom gonjenju i istakao da će imovinsko-
pravni zahtjev ostvariti u parnici.
Optuženi H. D. tokom postupka ne priznaje izvršenje krivičnog djela niti
krivicu.
U izjavi pred tužiocem je predočio da je dana 17.09.2011 godine, oko 17,00 h.
pošao od kuće u planinu H., odakle se vratio oko 01,45 h. U H. je pošao sam, a
obzirom da je kasno došao kući smatra da ga niko nije vidio kada se vratio.
Kući je zatekao majku i sestru. Posjeduje pušku karabin cal. 8x57 mm.
serijskog broja ..., za koju posjeduje odobrenje. U H. nije nosio oružje. Te
večeri nakon što su se vratili iz policije otac i supruga su mu kazali da
treba da im se odmah javi. Pošto se nije javio policija je došla oko 9,30 h.
kod njegove kuće i privela ga.
Tvrdi da je te večeri iz puške u pravcu oštećenog H. A. projektil ispalila
njegova supruga A., te da se on tada uopšte nije nalazio kod kuće, već na
planinu H., gdje je poveo lovačkog kera radi upoznavanja terena. Oštećeni mu
je stric, a njihove kuće se nalaze udaljene jedna od druge oko 10 metara.
Zadnje dvije godine je u lošim odnosima sa stricem, jer je bio u intimnoj vezi
sa njegovom suprugom A, a što su mu priznali i jedno i drugo. Sa tog razloga u
septembru mjesecu je sa porodicom pošao za T., a u R. se vratio u avgustru,
jer su djeca trebala da pođu u školu, a i sa razloga kako bi vodio brigu o
bolesnim roditeljima. Nakon toga, više puta se sretao sa A., ali nijesu
kontaktirali. Prije par dana od kritičnog događaja kada nije bio kući, A. je
više puta dolazio do prozora i kucao na staklo. Prije njegovog povratka u R.
više puta je dolazio kući, gdje se zadržavao 7-8 dana, a u sretanju sa
oštećenim isti ga je provocirao smijući mu se i pustajući muziku. Prije
odlaska za T. razgovarao je sa A. u prisustvu svoje supruge i tada su mu
priznali da su bili u intimnoj vezi i obećali i jedno i drugo da će tu vezu
raskinuti.
Na pretresu je ponovio odbranu iz istrage, stim što je dodao da je saznao da
je optuženi slao poruke njegovog supruzi preko telefona. Tim porukama je
tražio od njegove supruge da izađe. Ističe da mu je sestra govorila da je
njegova supruga često razgovarala sa nekim telefonom, a na njeno pitanje
odgovarala je da razgovara sa suprugom. Na porodičnom sastanku je odlučio da
nastave zajednički život, a tada je supruga priznala da je u vezi sa A. i
obećala da se više neće viđati.
Dana, kada se desio događaj u H. je poveo lovačkog kera - štene i jednog
starijeg kera, koji je bio slab lovac. Noću je bio u H. jer se kerovi uče noću
da gone, zato jer je zver u pokretu, a navodi da se štene uči uz dobrog
lovačkog kera kakvog je on imao kod svoje kuće. Lošeg je poveo sa razloga da
bi se štene sa njim lakše vratilo. Tada je bio lovni zabran i poznato mu je da
se u dane zabrana ne smiju puštati kerovi ni radi obuke.
Od kada su se vratili iz T. za R., supruga mu nije pričala da je A.
uznemirava, ali je on kako ističe vidio "šta je i kako je". Više noći se
dešavalo da ukućani čuju zvukove kao udar i slično, a zašta je kasnije
zaključio da je ustvari A. kucao na prozor. Prostor - soška gdje se nalazila
puška bio obezbijeđen rajberom - savijenim ekserom, tako da je supruga mogla
otvoriti vrata i uzeti pušku. Inače, njegova supruga je iz te puške par puta
ispaljivala projektile za novu godinu. Prije odlaska u H. upoznao je majku o
tome kako se ista ne bi nervirala. Tvrdi da mu nije poznato da je njegov otac
prodao A. livadu, te da je dobar lovac i strijelac.
U završnoj riječi branilac optuženog je istakao da se nijednim dokazom tokom
postupka na nesumljiv način nije moglo utvrditi da je optuženi izvršio
krivična djela stavljena mu na teret optužnicom. Po nalaženju branioca,
saslušani svjedoci su potvrdili da se optuženi te večeri nije nalazio kući, pa
stoga nije mogao počiniti krivična djela stavljena mu na teret, a ukoliko sud
utvrdi da je krivično odgovaran, branilac ukazuje na olakšavajuće okolnosti da
se radi o ocu petoro maloljetne djece, da živi u zajednici sa ocem i majkom
koji su lošeg zdravstvenog stanja i da on svojim radom izdražva porodicu.
Sud je u dokaznom postupku na glavnom pretresu izveo dokaze: saslušao svjedoke
H. A. i H. A, pročitao iskaze svjedoka H. H, H. Z, K. A. i H. S. sa zapisnika
pred ovim sudom dana 09.05.2012 godine, pročitao: zapisnik o uviđaju Osnovnog
državnog tužioca iz Rožaja Ktr. br. 112/11 od 19.09.2011 godine, obavještenje
Ispostave Rožaje, br. 270-Sl od 19.09.2011 godine, nalaz i mišljenje vještaka
S. M. dat na zapisniku pred tužiocem dana 13.10.2011 godine, izvještaj o
balističkoj analizi br. 4095/11 Forenzičkog centra iz Danilovgrada, izvještaj
o DNK vještačenju br. 4092/11 Forenzičkog centra iz Danilovgrada, izvještaj o
analizi parafinskih rukavica br. 4096/11 Forenzičkog centra iz Danilovgrada,
izvještaj o analizi parafinskih rukavica br. 4093/11 Forenzičkog centra iz
Danilovgrada, iskaz vještaka za telekomunikacije Š.S. sa zapisnika pred ovim
sudom dana 09.05.2012 godine, zapisnik o rekonstrukciji od 04.06.2012 godine,
alističko vještačenje vještaka M.M, oznake M22/12, sačinjenog povodom vršenja
rekonstrukcije na mjestu događaja, saslušao vještaka M.M, izvršio uvid u:
potvrdu o privremeno oduzetim predmeta Ispostave Rožaje br. 02-Sl od
18.09.2011 godine, na ime H. A, izvještaj Doma zdravlja u Rožaja od 17.09.2011
godine, na ime oštećenog H. A, izvod iz kaznene evidencije za optuženog izdat
od Uprave policije iz Rožaja dana 17.01.2012 godine, br. 02-245-98, skicu lica
mjesta i foto-dokumentaciju Ispostave R. od 18.09.2011 godine, foto-
dokumentaciju br. 4092/11 od 07.11.2011 godine, Forenzičkog centra iz
Danilovgrada, pa je cijeneći iste i u kontekstu dovodeći ih u vezu sa
odbranama optuženih utvrdio činjenično stanje kao u izreci presude.
Kao nesporno u ovoj krivično-pravnoj stvari je utvrđeno da se kuće optuženog
D. i oštećenog A. nalaze u neposrednoj blizini. A. je D. stric, a brat D. oca
H.. D. živi u braku sa suprugom A. i imaju petoro maloljetne djece. Žive u
istoj kući sa H. i njegovom suprugom Z, ali u odvojenim prostorijama. A. živi
sam u svojoj kući. Nesprono je da je večeri kada se desio događaj ispaljen
jedan projektil u pravcu vozila u kojem se nalazio oštećeni A. u momentu kada
se vozilo nalazilo na putu bliže kući optuženog, a koji put prolazi iznad
njihovih kuća. Taj projektil je pogodio poklopac motora ispod šoferšajbne na
lijevoj strani ispred oštećenog, a zatim prošao kroz instrumental tablu,
udario u krov iznad glave oštećenog, kojom prilikom je oštećeni od parčadi
polomljenog stakla od instrumental table zadobio lake tjelesne povrede u
predjelu glave.
Navedene činjenice potvrđene su odbranom optuženog, te kazivanjem svjedoka H.
A, H. i Z. i oštećenog H. A. Zapisnikom o uviđaju su opisana oštećena na
vozilu, te foto-dokumentacijom sačinjenom prilikom vršenja uviđaja, a vrsta i
težina povreda medicinskom dokumentacijom i nalazom vještaka S. Da je
oštećenje na vozilu oštećenog nastalo ispaljivanjem projektila zapaženo je
nakon pokazivanja od strane oštećenog i neposrednim uvidom prilikom vršenja
rekonstrukcije.
Međutim, optuženi spori da je on tom prilikom ispalio projektil i pokušao da
liši života sada optuženog A, već da je taj projektil ispalila njegova supruga
A.. Odbranu optuženog na način kako je iznio sud nije mogao prihvatiti i pored
toga što istu potvrđuju saslušani svjedoci H. H. i Z., kao i svjedokinja
njegova supruga A., koja predočava da je ona počinila to djelo. Svjedoci K. A.
i H. S. predočavaju da se večeri kada se desio događaj optuženi D. nije
nalazio kod kuće, te u tom dijelu potvrđuju odbranu optuženog i iskaze
svjedoka H. H, Z. i A, koji su naznačili da je optuženi prije ovog događaja
pošao u šetnju sa kerovima, koje je obučavao za lov, te da se vratio poslije
ponoći.
Očigledno je da optuženi odbranom na način kako je iznio želi da izbjegne
krivično-pravnu odgovornost, iz njemu znanih razloga, sa namjerom i željom da
prikaže i ubijedi sud da je taj projektil ispalila njegova supruga A..
Svjedokinja H. A., supruga optuženog D., tokom postupka je predočila da je u
braku sa D. devet godina, te da imaju petoro maloljetne djece. Unazad dvije
godine bila je u ljubavnoj vezi sa A. stricem D.. Pošto je to ispričala D.
njihova rodbina je održala sastanak i tada je D. odlučio da nastavi brak sa
njom, uz uslov da prekine vezu sa A. Nakon toga pošli su za T., gdje su
živjeli izvjesno vrijeme, a potom su se vratili za R., jer im je kćerka
trebala da pođe u školu. Po povratku u R. A. je uznemiravao, tako što je kucao
na prozor sobe gdje je spavala. O tome je obavijestila svekrvu, kojoj je nakon
što je ona predložila da to ispričaju optuženom kazala da će ona to završiti
sama. Noću 17.09.2011 godine, oko 22,00 h. A. je ponovo kucao na prozor, pa je
ona uzela pušku karabin iz ormara i izašla iz kuće. Zapazila je da A. preskače
preko ograde kako bi izašao na put gdje su mu se nalazila kola. Nakon toga,
ona je prošla do vratnice kojom se ulazi u dvorište njihove kuće, te je
vidjela da je A. ušao u vozilo. Tada je sa udaljenosti od oko tri metra
ispalila projektil u pravcu vozila, sa namjerom da preplaši A, a ne da ga
ubije. Čula je kada je zrno pogodilo vozilo, nakon čega je A. vozilom pošao u
pravcu svoje kuće i ušao u dvorište. Mjesto gdje se događaj desio bilo je
osvijetljeno od svjetiljki obližnjih kuća, tako da je ona jasno vidjela A.
kada je preskočio ogradu, a potom ušao u vozilo. Prije ispaljivanja projektila
nije nišanila, a cijev puške je bila usmjerena prema A. vozilu. Nije bilo
drugih lica na tom mjestu, a nakon ispaljivanja izašli su iz kuće svekar i
svekrva. Ispričala je svekru šta se desilo, a on joj je savjetovao da odmah
prijavi policiji, što je ona i uradila.
Tvrdi da je njen suprug D. toga dana oko 16,00 h. pošao od kuće u planinu H.,
te da je sa sobom poveo jednog kera. Ističe da je dešnjak, te da je projektil
ispalila na način što je cijev puške držala na šaci lijeve ruke, a desnu ruku
je držala na okidač. Pušku je držala ispred sebe i kundak se nalazio sa njene
desne strane ispred jer se plašila da je puška ne povrijedi jer je tada bila u
sedmom mjesecu trudnoće. Tvrdi da pušku nije prislanjala na tijelo, a cijev
puške je bila usmjerena prema vozilu. Kada je uzela pušku, uzela je i jedan
metak koji se nalazio pored puške. Tvrdi da umije da rukuje oružjem, jer je
otac učio, a i više puta je za novu godinu iz tog karabina ispaljivala
projektile.
Te večeri je odlučila da ispali projektil u njegovom pravcu jer joj je isti
dosađivao i nije mogla više da trpi njegovo ponašanje, a u zadnje vrijeme je
bilo i strah od njega. A. nije dolazio kada je njen suprug bio kući, a dok je
bila u vezi sa njim ponašao se agresivno i predlagao joj stvari koje ona nije
prihvatala. Smatra da A. nije mogao da prihvati prekid njihove veze, te joj je
uporno dosađivao i provocirao je, pa kada je te večeri vidjela da A. preskače
ogradu, potrčala je za njim, opsovala mu majku, govoreći mu "sad si gotov", pa
kada je A. ušao u vozilo, ispalila je projektil koji je pogodio vozilo. Tvrdi
da je A. mogao jasno vidjeti da je ona ispalila projektil, a projektil je
ispalila kada se nalazila udaljena od ograde na oko tri metra i to u dvorište
njihove kuće.
Svjedok H. H. i H. Z. predočavaju da večeri kada se desio događaj njihov sin
D. nije bio kod kuće. Navode da im je bilo poznato da su A. i njihova snaha A.
bili u ljubavnoj vezi, pa su porodice njihove snahe kao i oni održali sastanak
na kojem je D. odlučio da i dalje nastavi život sa A, pod uslovom da ista
prekine vezu sa A. Nakon toga, D. sa porodicom je pošao za T., kako bi
izbjegli da se sretaju sa A. Iz T.a su se vratili pred početak školske godine,
jer im je kćerka trebala da pođe u školu.
Svjedok H. ističe da se kritične večeri nalazio u dnevnom boraku, nakon čega
je čuo pucanj, nakon čega je izašao iz kuće i ispred kuće vidio snahu A. kako
drži pušku u ruci, a na njegovo pitanje odgovorila mu je da je A. često kucao
na prozor sobe gdje ona spava, kao i te večeri, pa je ona ispalila projektil u
njegovom pravcu kako bi ga uplašila i opomenula da to više ne čini. Navodi da
ne zna gdje se tada nalazila njegova supruga, da bi nakon toga ustvrdio da je
siguran da dok je razgovarao tada sa A. da se njegova supruga nalazila u kući.
Njegov sin D. prije toga se žalio da više ne može da podnese A. ponašanje
prema njegovoj supruzi.
Svjedokinja Z. navodi da joj se A. govorila prije ovog događaja da je A.
ponovo uznemirava. Noću kada se desio događaj čula je vrisku djece, a nakon
toga i pucanj. Istrčala je ispred kuće i zapazila da A. drži pušku u ruci,
nakon čega joj je kazala da je pucala u A. pravcu kako bi ga uplašila. Nakon
toga iz kuće je izašao i njen suprug H. A. je pozvala policiju, a potom je
izvršen uviđaj, a A. je privedena radi saslušanja.
Svjedoci H. Z. i H. predočavaju da je A. više puta uoči Nove godine pucala iz
te puške, te da su bili u dobrim odnosima sa A, sve dok nije započeo ljubavnu
vezu sa A..
Svjedok H. je pojasnio da mu je supruga kazala da je D. poveo kera - štene
radi obučavanja, kao i jednog starijeg kera, a u šta je potpuno siguran, jer
istog nije bilo kada im je ponio hranu. Tvrdi da je praksa da se kerovi izvode
noću, jer je tada zvjerka u pokretu.
Svjedokinja Z. navodi da je večeri prije događaja zapazila da je snaha
uznemirena, te da ona nikada nije čula da je neko kucao na prozor sobe gdje
snaha spava. Navodi da je D. lovac i da je dobar strijelac.
Svjedokinja Z. i H. se različito izjašnjavaju vezano za činjenicu njiovog
prisustva na mjestu gdje se događaj desio, nakon što je ispaljen projektil. H.
tvrdi da se Z. nije nalazila na tom mjestu kad je on izašao iz kuće, dok Z.
tvrdi da je prva izašla od H. i da se tada nalazila na tom mjestu.
Svjedoci K. A. i H. S. potvrđuju da su večeri prije nego što se desio ovaj
događaj bili u H. kući gdje su došli oko 19,00 h. Svjedok A. navodi da su se
zadržali oko sat vremena, te da se tada D. nije nalazio kod kuće, a
navjerovatnije da mu je H. rekao da je D. pošao u šetnju sa kerovima.
Svjedokinja S. navodi da su ona i njen suprug A. došli u kuću njenih roditelja
predveče, a da su pošli oko 22,00 h. te da joj je majka rekla da je D. pošao u
lov i da je poveo kerove.
Ovi svjedoci se različito izjašnjavaju u pogledu vremena odlaska iz H. kuće.
Nesigurnim i različitim kazivanjem dovode u sumnju svjedočenje da se optuženi
te večeri u vrijeme kada se desio događaj nije nalazio kod kuće, već u planinu
H.
Nelogična je i odbrana optuženog vezano za razlog njegovog odsustva iz kuće te
večeri kako ističe da je pošao da obučava kera - štene da goni divljač, te da
se ta obuka vrši noću jer je zvijer u pokretu, te njegovo kazivanje da je sa
tim štenetom poveo i jednog starog kera koji je slab lovac, a ovo kroz njegovu
iskazanju tvrdnju da se mladi kerovi uče da love uz dobrog kera, te njegovo
kazivanje da on ima takvog kera kući.
Nameće se sasvim logičan zaključak da ako se mladi ker uči da lovi uz dobrog
kera, a što bi bilo prirodno i normalno, zbog čega je on te večeri, kako
navodi, vodio lošeg kera ako je već mladog kera imao namjeru da uči da lovi.
Očigledna je nelogičnost, a što dodatno dovodi u sumnju istinitost njegove
odbrane. Ovome u prilog i kazivanje svjedoka koji su se različito
izjašnjavali, jedni da je poveo samo mladog kera, a drugi da je sa njim poveo
starog kera.
Još veća nelogičnost da se ker od tolike starosti vodi u to vrijeme i na
prostor koji je naseljen samo divljačju, a ovo jer i sam optuženi tvrdi da mu
je to kere uglavnom bilo oko nogu, a što ukazuje da na takvom prostoru i u to
vrijeme nije smjelo ući u šumu da se obučava kako navodi optuženi.
Suprotno odbrani optuženog i svjedoka koji potvrđuju njegovu odbranu, oštećeni
A. je kategoričan da je te večeri projektil u njegovom pravcu ispalio H. D., a
ne njegova supruga A.. Predočava da je od oca optuženog prije pet -šest godina
kupio jedno parče zemlje, te da je optuženi insistirao da mu proda to parče,
što on nije prihvatio. Zbog toga, kao i sa razloga što je sumnjao da je u vezi
sa njegovom suprugom, njihovi odnosni su postali loši. Optuženi ga je u
prolazu provocirao, a na šta on nije odgovarao.
Dana, 17.09.2011 godine, oko 22,00 h. vraćao se svojim vozilom iz grada, te
kada je došao do blizini kuće čuo je galamu ispred kuće optuženog, a kada je
prišao do blizu kapije primijetio je optuženog koji je držao u ruci pušku. Iza
njega se nalazio njegov otac H. Kada je vidio pušku sagnuo se na lijevu stranu
do vrata vozača i tada je čuo jedan pucanj koji projektil je pogodio u
šoferšajbnu u predjelu poklopca motora ispred vozača, a koje zrno je dalje
izašlo na instrumental tablu, udarilo o neki tvrdi predmet i odbilo se iznad
upravljača, odnosno iznad njegove glave i udarilo u krov vozila. Parčići od
instrumentar table i od stakla su mu nanijeli povrede u predjelu desne strane
lica. Nakon toga, nastavio je kretanje vozilom do ispred svoje kuće, zatim
ušao u svoju kuću, i sa prozora gledao kako je optuženi pobjegao u pravcu Z.
raskrsnice. U ruci je držao torbicu. Tvrdi da je projektil iz puške ispalio
optuženi, koga je jasno vidio, jer je prostor gdje se nalazio optuženi bio
osvijetljen farovima vozila. U momentu kada je ispalio projektil optuženi se
nalazio u blizini vratnice na ulazu u svoje dvorište. U tom momentu je od
njega bio udaljen 3-4 metra. Ističe da ga je optuženi više puta pozivao
mobilnim telefonom, psujući ga, pa je bio prinuđen da isključi telefon, nakon
čega mu je slao poruke sa broja 069/220-950 na njegov broj 069/545-463, a što
se vidi na kartici koju je predao sudu. Tvrdi da je optuženi tom prilikom htio
da ga liši života, sa razloga kako je prethodno opisao.
Na pretresu je ponovio iskaz iz istrage, stim što je dodao da ga je jednog
dana pozvao optuženi, pitajući ga "šta si radio sa K.". Tada je pozvao svoju
suprugu koju zovu "K.", koja je tada govorila "A. nije kriv". Tom prilikom D.
je zahtijevao da ne priča da je bio u vezi sa njegovom suprugom, a što je on
negirao. Od tada su mu optuženi i njegov otac prijetili prilikom sretanja, a
optuženi i putem telefona.
Dana, 17.09.2011 godine, bio je kući, nakon čega je pošao za R. kako bi kupio
cigarete. Oko 22,00 h. vratio se kući i zapazio je da su sva svijetla na kući
optuženog ugašena, dok su na njegovoj staroj i novoj kući bila upaljena
svijetla. Vozilom je upravljao polako, obzirom da je loš put. U momentu kada
je prilazio kući zapazio je siluetu ispred kuće optuženog, a potom čuo galamu
i H. riječi "daj meni, daj meni, ja ću bolje", nakon čega je vidio da optuženi
prilazi vratnici koja se nalazi na ulazu u njihovo dvorište, naslonio je ruku
na vratnicu, a u ruci je držao pušku. Nakon što je to vidio sagnuo se na
lijevu stranu prema vratima vozila, savio glavu jer je zaključio da će
optuženi da puca. Odmah nakon toga došlo je do ispaljenja projektila.
Kategoričan je da je jasno vidio da je optuženi ispalio projektil iz puške i
da se tada pored njega nalazio njegov otac H., a nije se sa sigurnošću mogao
izjasniti da li se tada na tom mjestu nalazila A., supruga optuženog.
Kada je pošao za R. zapazio je da je ispred kuće optuženog vozilo njihovog
zeta, a pored vozila su se nalazili optuženi, otac optuženog i njihov zet.
Svjetlost sa njegove nove kuće je osvjetljavala put, kao i sijalica sa kuće
koja se nalazila preko puta, tako da se jasno moglo vidjeti ko se nalazio na
tom mjestu. Tvrdi da optuženi na sebi te večeri nije imao džemper koji je slat
na vještačenje, te da ga je nakon ovog događaja optuženi napadao, o čemu je
vođen postupak kod suda u Rožajama, zbog krivičnog djela ugrožavanje
sigurnosti, za šta je isti osuđen, a koja presuda nije pravnosnažna. Ističe da
koliko mu je poznato, kerovi se ne uče noću da love.
Sud je prihvatio iskaz ovog svjedoka, da je projektil u njegovom pravcu
ispalio optuženi, a ne njegova supruga A.. Po nalaženju suda svjedok -
oštećeni je istinito i tačno prikazao događaj kako se desio. Njegov iskaz je
logičan, povezan i neprotivrječan. Svjedok na istovjetan način prikazuje
događaj u svim fazama postupka. Njegov iskaz je osnažen protivrječnim
kazivanjem svjedokinje A, te nalazom vještaka balističara M.
Svjedokinja A. se nesigurno i protivrječno izjašnjava o načinu i mjestu sa
kojeg je ispalila projektil u različitim fazama postupka.
U istrazi i na pretresu je prikazala da je pušku držala pored sebe prilikom
ispaljivanja projektila, te na pretresu da je projektil ispalila kada se
nalazila udaljena od ograde dva-tri metra u dvorištu njihove kuće.
Na rekonstrukicji ova svjedokinja je pokazala da joj se tijelo nalazilo uz
samu ogradu, da je lakat u kojoj je držala oružje, bio oslonjen na ogradu, te
da je puška čitavom svojom dužinom prelazila ogradu prema putu.
Vještak balističar je decidan da svjedokinja nije mogla iz pozicije kako je
opisala u istrazi i na pretresu ispaliti projektil u pravcu oštećenog, jer se
sa tog mjesta nije moglo vidjeti vozilo oštećenog koju pokazanu poziciju na
rekonstrukciji nije osporila svjedokinja. U to se sud neposredno uvjerio
prilikom vršenja rekonstrukcije, jer se između pozicije koju je označila
svjedokinja i pozicije vozila kako je pokazala nalazila ograda - zid od dasaka
kroz koju se ne vidi niti put niti vozilo, a na ogradi ne postoji oštećenje od
projektila.
Vještak je decidan da se sa ove pozicije i na način kako je prikazala
svjedokinja nije mogao ispaliti projektil, a da dođe do posledica koje su
nastupile.
Svjedokinja je na rekonstrukciji pokazala poziciju drugačiju kako vezano za
mjesto sa kojeg je ispalila projektil, tako i za način na koji je držala
oružje.
Po nalazu vještaka na način na koji je svjedokinja držala oružje, obzirom na
konfiguraciju terena i smjera gdje je bila usmjerena cijev oružja, nije mogla
pogoditi vozilo, već bi u takvoj situaciji projektil morao preći preko vozila.
Svjesna toga svjedokinja je prilagodila svoj iskaz mogućoj poziciji, iz koje
je ispaljen projektil, a po nalaženju suda naučena kako da to i prikaže,
pokazala je sasvim drugu poziciju na rekonstrukciji, kako u pogledu načina na
koji je držala oružje, tako i u pogledu mjesta sa kojeg je ispalila projektil.
Po nalaženju vještaka balističara, iz situacije kako je opisala i svjedokinja
i oštećeni na rekonstrukciji je moguće ispaliti projektile sa posledicama za
oštećenog kako je to označeno u spisima.
Međutim, ovaj vještak ukazuje da bi sa velikim stepenom vjerovatnoće, ukoliko
bi projektil bio ispaljen na način kako je opisala svjedokinja, da bi došlo do
povređivanja lica koje je izvršilo radnju ispaljena na taj način, a tom
prilikom bi došlo do povrede ramena usled udara kundaka, kao i povrede prsta
koji vuče obaraču. Vještak je decidan da bi takve povrede, ukoliko bi ispalilo
projektil na način kako je opisala ova svjedokinja, zadobila i osoba i mnogo
jače fizičke snage od ove svjedokinje. Vještak dalje navodi da ukoliko se u
oružju nalazio samo jedan metak, čaura bi ostala u cijevi, pa bi tada istinski
profesionalac izbacio čauru i zapazio mjesto gdje je čaura odbačena, a kako je
to prikazala da je uradila i zapazila svjedokinja.
Optuženi tvrdi da je lovac i dobar strijelac, a što potvrđuju svjedoci Z, H. i
A., a što upućuje da se upravo radi o licu koje je stalno u kontaktu sa
oružjem, a što bi ukazivalo imajući u vidu nalaz vještaka da je projektil
ispalilo lice koje ima veliko iskustvo bavljenja oružjem.
Vještak pojašnjava da oružje kao predmetno ima izuzetno jak trzaj pri
ispaljenju, te stoga bi sa velikom vjerovatnoćom došlo do povređivanja lica
koje bi na taj način ispalilo projektil.
Svjedokinja negira da je imala bilo kakve povrede, a iz spisa se ne vidi da su
kod nje postojale povrede.
Sve izloženo, na potpuno razuman način ukazuje da svjedokinja nije ispalila
taj projektil, već lice koje je osposobljeno da se time bavi.
Da je optuženi imao motiv da izvrši ovo djelo, čini se nespornim iz sadržine
njegove odbrane, te iskaza svjedoka H. A, Z i H, koji su potpuno jasno ukazali
na činjenicu da je supruga optuženog A. ljubavila sa oštećenim.
Taj motiv, kao i namjera optuženog da izvrši ovo djelo se utvrđuje i iz
sadržine odaslatih poruka sa broja ... kojim se tada služio optuženi prema
broju ... kojim se tada služio oštećeni, a koje poruke je očitao vještak za
telekomunikacije iz SIM kartice oštećenog pod brojem ... koju je sudu kao
dokaz predao oštećeni.
Sa broja optuženog po nalazu vještaka dana 30.10.2010 godine, u 17:13 h.
odaslata je poruka sadržine "pojeo si govno veliko, pamtićeš me besu ti dajem,
patićeš crnju. Ja tebe neću podmuklo, no ću ti kazat da se spremiš, špijune
podmukli". Istog dana u 20,29 h. sa istog broja prema istom broju odaslata je
poruka sadržine "E vrljo, vrljavi, nej ti imati vremena za ništa, jebaću ti
familiju u usta i muško i žensko što ima u kući i van kuće. Pederu podmukli i
nemoj me terat da ti sad dođem da ti jebem sve u kući što imaš, pederu
podmukli, videćeš kome si u obraz udario, vrljo, vrljavi". Dana, 31.07.2011
godine, u 19,42 h. sa istom prema istom broju odaslata je poruka sadržine
"Nemoj mi prolazit kraj kuće, ne vidiš ništa da ćeš da pogineš ka pas, nemo da
te vidim više majku ti mrtvu jebem u usta. Jesi čuo, vrljo, vrljavi". Narednog
dana u 14.38 h. poruka sadržine "Hajde prstenski deveru, hajde prođi, decu ti
jebem. Hajde špijune podmukli prođi majku ti mrtvu jebem u grob. Hajde hasnu
ti usta, hajde izađi, te prođi".
Iz sadržine ovih poruka se vidi nezadovoljstvo optuženog i njegov bijes zbog
toga što kako kaže "u obraz udarili", te se vidi njegova namjera kako kaže "da
ćeš da pogineš kao pas...", te iskazana prijetnja "... pamtićeš me, besu ti
dajem...".
Činjenica je da je svjedokinja A. predočila sudu da je ona slala te poruke, a
ne optuženi, ali obzirom na sadržinu tih poruka, sasvim se pouzdano može
zaključiti da je te poruke odaslao optuženi, a ne njegova supruga A.. U prilog
ovakvom zaključku poruka sadržine "... vidjećeš kome si u obraz udario, vrljo,
vrljavi".
Iz iskaza svjedokinje A, supruge optuženog, proizilazi da je ona dobrovoljno
održavala ljubavnu vezu sa stricem - oštećenim A, pa stoga, poruka sa
sadržinom udaranja u obraz se ne može odnositi na nju, već na nekog drugog, a
što sve ukazuje da je te poruke oštećenom A. slao upravo optuženi, a što
ukazuje na motiv i mogući razlog naknadnih dešavanja.
Stoga, sud nije mogao prihvatiti kazivanje svjedokinje A. da je ona odaslala
te poruke, a isto je cijenio kao pokušaj pomoći optuženom i eventualni
kompromis zbog prethodnih dešavanja, a sve sa ciljem pomoći optuženom, sa
namjerom i nadom da će ubijediti sud da je morala tako postupiti.
Očigledno je da ova svjedokinja uporno želi da prikaže, iz njoj znanih
razloga, da je ona počinila ovo djelo, a ne njen suprug optuženi D., a
nasuprot kazivanju oštećenog i dokazima koji govore suprotno.
Povrede kod oštećenog su opisane medicinskom dokumentacijom i nalazom vještaka
S.M, a što nije osporeno nijednim izvedenim dokazom.
Iz izvoda iz kaznene evidencije za optuženog izdatog od strane Ispostave R.,
pod brojem 02-245-98 od 17.01.2012 godine, proizilazi da je isti ranije
osuđivan presudom Osnovnog suda u Rožajama, K. br. 150/08 od 27.08.2008
godine, za krivično djelo šumske krađe u produženom trajanju na kaznu zatvora
u trajanju od 45 dana i novčanu kaznu od 400,00 €.
Na rekonstrukciji događaja oštećeni H. A. kao i svjedokinja H. A. pokazali su
na koji način je ispaljen projektil koji je pogodio vozilo oštećenog, a o čemu
je sud sačinio zapisnik o rekonstrukciji.
Zapisnikom o uviđaju Osnovnog državnog tužioca iz Rožaja, skicom lica mjesta i
foto-dokumentacijom Ispostave R., bliže je predstavljeno mjesto gdje se
događaj desio i opisani nađeni tragovi.
Iz izvještaka Ispostave R. pod brojem 240 Sl. od 19.09.2011 godine, se vidi da
optuženi H. D. posjeduje oružani list za držanje i nošenje oružja marke CZ M
70 f. br. .... cal. 8x57 JS.
Iz izvještaja o analizi parafinskih rukavica Forenzičkog centra iz
Danilovgrada, br. 4096/11 od 05.10.2011 godine, proizilazi da na samolepljivim
folijama skinutih sa šaka H. D. i H. A. nije dokazano prisustvo barutnih
čestica.
Iz izvještaja o DNK vještačenju istog Centra pod brojem 4092/11 proizilazi da
sa izvršenom DNK analizom uzoraka izuzetih sa puške nijesu dobijeni DNK
profili koji bi se mogli interpretirati u smislu identifikacije lica od kojih
potiču, a što je posledica jako male količine biološkog materijala, te
dobijeni rezultati ukazuju da se na pušci nalazi biološki materijal od minimum
tri osobe.
Iz izvještaja o balističkoj analizi istog Centra pod brojem 4095/11 proizilazi
da je čaura koja je nađena na licu mjesta ispaljena iz dostavljenog lovačkog
karabina fabričkog broja ....., a što nije osporeno.
Foto-dokumentacijom istog, bliže je prikazan označeni karabin.
Iz potvrde o oduzetim predmetima Ispostave R., br. 02 Sl. od 18.09.2011
godine, se vidi da je od svjedokinje H. A. oduzet karabin serijskog broja
......
Izvještajem Doma zdravlja iz Rožaja izdatog od 17.09.2011 godine, na ime
oštećenog, opisane su povrede kod istog.
Sadržina ovih dokaza ničim nije dovedena u sumnju, pa je sud iste u potpunosti
prihvatio.
Iz izvještaja o utvrđivanju barutnih čestica istog pod brojem 4093/11
proizilazi da na dostavljenoj garderobi vlasništvo H. D. nije dokazano
prisustvo barutnih čestica.
Po nalaženju suda, to što na rukama otpuženog nije nađeno prisustvo barutnih
čestica nije činjenica koja bi na pouzdan način dokazala da on nije ispalio
projektil, jer je od događaja pa do momenta skidanja parafinskih rukavica
prošlo oko 12 časova, pa je optuženi imao dovoljno vremena i mogućnosti da te
tragove ukloni. Nasuprot, kod svjedokinje A. nije nađeno prisustvo barutnih
čestica. Obzirom na njeno svjedočenje da je ona ispalila projektil, sud nalazi
da nije imala nikakvog razloga da te tragove ukloni, već interes da se ti
tragovi nađu na njenim rukama, a što ukazuje da ona nije projektil ni
ispalila.
Ocjenom izvedenih dokaza kako pojedinačno tako i u njihovoj međusobnoj
povezanosti, a u konstekstu sa odbranom optuženog, sud nalazi da su u radnjama
koje je preduzeo optuženi, a kako je to opisano u izreci presude, sadržana sva
obilježja krivičnih djela stavljenih mu na teret.
Postupanje optuženog u konkretnom slučaju je dokazano i kvalifikuje se kao
izvršenje krivičnog djela ubistvo u pokušaju iz čl. 143 u vezi čl. 20 Kz i
krivičnog djela nedozvoljeno držanje oružja i eksplozivnih materija iz čl. 403
st. 1 Kz, pa ga je sud oglasio krivim za navedena krivična djela i osudio.
Optuženi je bio svjestan da pucanjem iz puške na opisani način preduzima
radnju kojom je moguće da će usmrtiti oštećenog, te je bio svjestan da je ta
radnja uperena prema živom čovjeku i htio je oštećenog da liši života. Ovo
obzirom na sredstvo kojim je krivično djelo počinjeno, te kod nesporne
činjenice da je projektil pogodio u poklopac motora ispred vozača u momentu
dok je oštećeni upravljao vozilom, koji projektil je prošao kroz instrumental
tablu, ispred vozača, a samo je igra slučaja da projektil nije pogodio i
povrijedio oštećenog, a ne izraz njegove želje i htjenja.
Kod činjenice da je optuženi ispalio projektil iz pozicije kako je opisao
oštećeni, a što je sud prihvatio, tako da se puška čitavom svojom dužinom
nalazila van dvorišta optuženog, u situaciji kada se oštećeni nalazio u vozilu
koje se kretalo putem kao javnom površinom, te da je posledica nastupila na
javnom mjestu, na kojem se nalazio oštećeni, to su u radnjama optuženog
sadržana i obilježja krivičnog djela nedozvoljeno držanje oružja i
eksplozivnih materija iz čl. 403 st. 1 Kz.
Čl. 11 Zakona o oružju između ostalog je predviđeno da je nošenje oružja
zabranjeno na javnom mjestu, te da se javnim mjestom smatra i svako drugo
mjesto na kojem je izvršeno djelo, a da je posledica nastupila na javnom
mjestu.
Istim članom je predviđeno da se javnim mjestom smatra svako mjesto na kojem
je svakom dozvoljen pristup. U smislu tog člana, javnim mjestom se ima
smatrati i javni put na kakvom prostoru se nalazio oštećeni, kada je optuženi
ispalio projektil.
U radnjama koje je preduzeo optuženi kako je to opisano sadržana su sva
obilježja i krivičnog djela nedozvoljeno držanje oružja i eksplozivnih
materija iz čl. 403 st. 1 Kz, jer je optuženi nosio oružje na javnom mjestu.
I jedno i drugo krivično djelo optuženi je počinio sa direktnim umišljajem.
Optuženi je projektil ispalio u namjeri da liši života oštećenog, a to što
nije je proizvod slučaja a ne njegovog činjenja. Bio je svjestan da je nošenje
oružja na javnom mjestu zabranjeno, ali bez obzira na to htio je izvršenje
djela.
Odlučujući o vrsti i visini kazne optuženom, sud je cijenio sve okolnosti iz
čl. 42 Kz, pa je na strani optuženog kao olakšavajuće okolnosti našao da se
radi o mlađem porodičnom licu, ocu petoro maloljetne djece, dok je kao
otežavajuću okolnost cijenio njegovu raniju osuđivanost za nesrodno krivično
djelo, pa je optuženom za krivično djelo ubistvo u pokušaju iz čl. 143 u vezi
čl. 20 Krivičnog zakonika Crne Gore, kaznu zatvora u trajanju od 2 (dvije)
godine i 1 (jedan) mjesec, a za krivično djelo nedozvoljeno držanje oružja i
eksplozivnih materija iz čl. 403 st. 1 istog zakonika, kaznu zatvora u
trajanju od 60 (šezdeset) dana, pa je primjenom odredaba čl. 48 Kz-a istom
izrekao jedinstvenu kaznu zatvora u trajanju od 2 godine i 2 mjeseca, cijeneći
da je ista srazmjerna težini izvršenih krivičnih djela i društvenoj opasnosti
počinioca, te da će se sa istom postići svrha kažnjavanja u okviru opšte svrhe
izricanja krivičnih sankcija i uticati kako na optuženog tako i na druge da
ubuduće ne vrše krivična djela.
Shodno odredbi čl. 51 Kz, odlučeno je u pogledu pritovora optuženom koji se
ima uračunati u izrečenu kaznu zatvora za period od ... godine, do ... godine.
Shodno čl. 226 Zkp, optuženi se obavezuje da na ime paušala plati ovom sudu
iznos od 150,00 €, koji paušal je određen obzirom na trajanje i složenost
krivičnog postupka i imovno stanje optuženog, a ovo u roku od 15 dana po
pravosnžanosti presude.
O troškovima postupka biće odlučeno posebnim rješenjem kada se pribave
potpuniji podaci, a ovo shodno čl. 227 Zkp-a.
Shodno čl.75. ZKP-a CG, optuženom se izriče mjera bezbijednosti oduzimanja
predmeta lovačke puške - karabina cal. 8x57 JS serijskog broja ...., kao
predmeta koji je upotrijebljen za izvršenje krivičnih djela.
Oštećeni H. A. se radi ostvarivanja imovinsko-pravnog postupka upućuje na
parnični postupak.
Sa iznijetog odlučeno je kao u izreci presude.
VIŠI SUD U BIJELOM POLJU
Dana, 10.10.2012. godine.
Zapisničar, PREDSJEDNIK VIJEĆA-SUDIJA,
Radmila Duborija s.r. Vukomir Bošković s.r.
PRAVNA POUKA :
Protiv ove presude može se izjaviti žalba
Apelacionom sudu RCG Podgorica u roku
od 15 dana od dana prijema a preko ovog
suda.