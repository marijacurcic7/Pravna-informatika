K.br. 209/12
U IME CRNE GORE
OSNOVNI SUD U BERANAMA, po sudiji pojedincu Aleksandru Ćulafiću, uz učešće
namještenika suda Milice Milanović, kao zapisničara, u krivičnom predmetu
protiv optuženog S.LJ., iz B., zbog produženog krivičnog djela zelenaštvo iz
čl. 252 st. 2 u vezi st. 1 Krivičnog zakonika, po optužnici Osnovnog državnog
tužilaštva u Beranama Kt.br. 239/2010 od 11.11.2010. godine, nakon održanog
glavnog i javnog pretresa, u prisustvu zamjenika ODT-a u Beranama Jadranke
Mićović, branioca optuženog adv. N.Č.koji postupa po zamjeničkom punomoćiju
adv. D.P., iz B., a u odsustvu optuženog S.LJ., donio je i javno objavio dana
20.03.2013. godine
P R E S U D U
Optuženi S.LJ., JMBG ..., od oca Božidara i majke Z., rođene R., rođen ....
godine, u P., sa prebivalištem u selu D., opština B., državljanin R.S., po
zanimanju trgovac, pismen, sa završenom SSS, oženjen, otac troje djece,
srednjeg imovnog stanja, neosuđivan,
- na osnovu čl. 373 tač. 1 Zakonika o krivičnom postupku Crne Gore,
OSLOBAĐA SE OD OPTUŽBE
Da je
1. Maja mjeseca .... godine, u B., iskorišćavanjem teškog imovnog stanja i
nužde oštećenog K.M., dao na zajam istom novac na period do .... godine, u
iznosu od ...€, uz ugovorenu mjesečnu kamatu od ....%.
2. Novembra mjeseca ..... godine, u B., iskorišćavanjem teškog imovnog stanja
i nužde oštećenog K.M., dao na zajam istom novac na period do .... godine, u
iznosu od ...€, uz ugovorenu mjesečnu kamatu od ... %,
- pa je tako na štetu oštećenog sebi pribavio nesrazmjernu imovinsku korist u
ukupnom iznosu od ... €,
- čime bi izvršio produženo krivično djelo zelenaštvo iz čl. 252 st. 2 u vezi
st. 1 Krivičnog zakonika,
- jer djelo za koje je optužen po zakonu nije krivično djelo.
Troškovi krivičnog postupka padaju na teret posebnog razdjela bužeta za rad
sudova, na osnovu čl. 230 st. 1 ZKP-a o čemu će sud donijeti posebno rješenje.
Oštećeni ..., radi ostvarivanja imovinsko pravnog zahtjeva upućuje se na
parnični postupak.
O b r a z l o ž e nj e
Optužnicom Osnovnog državnog tužioca u Beranama Kt.br. 239/2010 od 11.11.2010.
godine, optužen je S.LJ., iz sela ..., opština B., da je izvršio produženo
krivično djelo zelenaštvo iz čl. 252 st. 2 u vezi st. 1 Krivičnog zakonika.
Glavni pretres je održan i zaključen u prisustvu zamjenika ODT-a u Beranama
Jadranke Mićović, branioca optuženog adv. N.Č., iz B., a u odsustvu optuženog
S.LJ., kojem je poziv uredno uručen u smislu čl. 457 ZKP-a, kao i u odsustvu
oštećenog K.M., koji se tokom prethodnog postupka pridružio krivičnom gonjenju
protiv optuženog i postavio imovinsko pravni zahtjev, a sud u relativno dužem
vremenu nije mogao obezbijediti njegovo prisustvo putem poziva i policije, već
je UP PJ B.aktom br. ... od .... godine, obavijestila ovaj sud da istog po
naredbi nijesu mogli da dovedu u sud jer ga nijesu pronašli na datoj adresi, a
po saznanju na terenu isti se već duže vrijeme nalazi u S.na nepoznatoj
adresi.
Zamjenik ODT-a u Beranama, Jadranka Mićović, u završnoj riječi je istakla da
je dokazima izvedenim tokom glavnog pretresa utvrđeno da je optuženi S.LJ.
izvršio krivično djelo zelenaštvo iz čl. 252 st. 2 u vezi st. 1 Krivičnog
zakonika u produženom trajanju. Odlučne činjenice na kojima se temelji ovakav
zaključak utvrđene su iskazom svjedoka oštećenog K.M., koji iskaz ne treba
dovoditi u sumnju navodeći tačno vrijeme uzimanja novca na zajam. Da je iskaz
ovoga svjedoka tačan najbolje govore iskazi svjedoka L. S. i Š. V. Sama
činjenica da je za novac koji je uzimao plaćao nesrazmjerno visoku kamatu
jasno ukazuje da je oštećeni bio u stanje nužde, pa je predložila da sud
optuženom izrekne kaznu u tarajanju od šest mjeseci zatvora i novčanu kaznu u
iznosu od ... €.
Optuženi S.LJ., u svojoj odbrani tokom postupka negirao je izvršenje krivičnog
djela stavljenog mu na teret optužnim aktom. Oštećenog K.M. ne poznaje i istom
nije posuđivao novac na kamatu. Od oštećenog ne potražuje nikakav novac, te je
neistina da su garanti za vraćanje novca bili L.S.i Š.V., a oni prema njemu
nemaju nikakvo dugovanje. Š.V.poznaje kao građanina koji je trgovao kod njih u
prodavnici i isti nikada nije bio garant nekome, a L.S.poznaje, s obzirom da
su radili duže vrijeme u Komesarijatu za izbjeglice i isti nije bio garant
K.M..
Završne riječi optuženog nije bilo, s obzirom da je glavni pretres održan i
zaključen u njegovom odsustvu, a njegov branilac adv. N.Č.u završnoj riječi
ostao je u svemu pri završnoj riječi od .... godine, na kojoj je branilac
istako da tokom glavnog pretresa izvedenim dokazima nije dokazano da je
optuženi izvršio krivično djelo stavljeno mu na teret. Nije dokazano da je
oštećeni bio u stanju nužde u momentu kada je po kazivanju oštećenog
pozajmljivao novac na kamatu. Naime, oštećeni je u istrazi naveo da mu je
tokom .... godine bio potreban novac kako bi dovršio kuću koju je bio započeo,
te da je u oktobru mjesecu .... godine zapao u tešku materijalnu situaciju,
ali u tom momentu i u to vrijeme nije tražio novu pozajmicu od optuženog. Na
osnovu kazivanja oštećenog utvrđeno je da isti nije bio doveden u situaciju da
zbog teškog imovnog stanja i stanja nužde mora od optuženog pozajmiti novac, a
da to optuženi iskorištava radi ugovaranja za sebe nesrazmjerne imovinske
koristi. Iz izvoda iz posjedovnog lista KO Z. br. .. i br. ... se utvrđuje da
oštećeni posjeduje kuću stambeni prostor površine ... m2, što znači da se nije
nalazio u teškoj materijalnoj situaciji, kao i da posjeduje zemlju po kulturi
livada površine ... m2, pa je predložio sudu da optuženog oslobodi od optužbe.
Provjeravajući navode optužnog akta i odbranu optuženog, sud je na glavnom
pretresu izveo dokaze: saslušao svjedoka L. S., pročitao iskaze oštećenog
salušanog usvojstvu svjedoka K.M. dat na zapisniku Ki.br. 45/10 od 09.09.2010.
godine, pročitao iskaz svjedoka Š. V. dat na zapisniku Ki.br. 45/10 od
29.09.2010. godine, pročitao nalaz i mišljenje vještaka B. I. br. 34/10 od
18.10.2010. godine, izvršio uvid u pregled katastarske evidencije Uprave za
nekretnine na ime K.M., te pribavio i izvršio uvid u izvod iz KE na ime
optuženog.
Cijeneći odbranu optuženog i dokaze pojedinačno i u međusobnoj vezi, shodno
čl. 370 ZKP-a CG, sud je utvrdio činjenično stanje i na osnovu takvog
utvrđenog činjeničnog stanja zaključio da djelo koje je stavljeno na teret
javnom optužbom St. L., po zakonu nije krivično djelo, pa ga je oslobodio od
optužbe.
Naime, sud je ovakvo činjenično stanje utvrdio iz iskaza oštećenog saslušanog
u svojstvu svjedoka K.M., iskaza saslušanih svjedoka, kao i iz izvedenih
pisanih dokaza. Tako iz iskaza svjedoka K.M., sud je utvrdio da mu je tokom
.... godine bio potreban novac kako bi dovršio kuću koju je započeo. Čuo je da
braća S. pozamljuju novac na kamatu, pa je pošao kod njih i pitao S.LJ. da li
hoće da mu pozajmi novac. S.LJ. je tražio da neko garantuje za to, pa je
garantovao L. S.. Kod optuženog je pozajmio ..... €, sa mjesečnom kamatom od
...%. L. S. mu je još jednom garantovao da podigne pozajmicu kod S.LJ. u
iznosu od ... €, pa je tu kamatu i glavnicu redovno otplaćivao i vratio tokom
.... godine, u ukupnom iznosu od ... €. Tokom .... godine tražio je ponovo od
S.LJ. da mu pozajmi novac, pa je isti tražio ponovo garanciju i garant mu je
bio V. Š.. U više navrata je kod S.LJ. pozajmio ...€ sa mjesečnom kamatom od
11% i otlaćivao redovno do oktobra .... godine. Tada je zapao u tešku
materijalnu situaciju, s obzirom da su kamate bile velike, jer je na glavnicu
od ...€ dao .....€ kamate, a S.LJ. od njega i dalje potražuje ... €. Sud je u
potpunosti prihvatio iskaz oštećenog saslušanog u svojstvu svjedoka, cijeneći
ga kao jasan, objektivan i ničim doveden u pitanje, a potvrđen ostalim
izvedenim dokazima.
Iz iskaza svjedoka Š. V., sud nije mogao utvrditi pravno relevantne činjenice
vezane za kritični događaj, osim što je isti svjedok u svom iskazu izjavio da
se ne sjeća datuma tokom .... godine kad ga je ... zamolio i kleo da mu bude
garant kod S.LJ.. On mu je rekao da uzme novac, te ako oštećeni ne bude u
mogućnosti da će vratiti novac za njega. Nije bio prisutan kada je ... uzeo
novac, te mu nije poznato kolika je bila kamata i rok vraćanja. Nije postojao
nikakav ugovor između S.LJ. i K.M., niti je on potpisivao bilo kakav ugovor
kao garant. Jednom prilikom je bio prisutan kada je S.LJ. dao novac K.M., ali
tada nijesu govorili o kamati, niti o vraćanju, te ne zna koliko je novca
dato, a koji iskaz je sud cijenio kao potvrdu navoda oštećenog da je od S.LJ.
uzimao novac na kamatu.
Iz iskaza svjedoka L. S.datog na zapisniku kod istražnog sudije, sud je
utvrdio da ga je tokom .... godine putem telefona pozvao ... i pitao da li
hoće da mu bude garant kod S.LJ., jer kod istog želi da pozajmi novac u iznosu
od ... €, sa mjesečnom kamatom od ...%. Prihvatio je jer S.LJ. poznaje od
ranije i kod njega i njegovog brata je posuđivao novac. Poznato mu je da je
... glavnicu vratio .... godine, a koliko je dao kamate nije mu poznato. Još
jednom je bio garant kod S.LJ. da K.M. pozajmi novac u iznosu od ... €, te da
li je on novac vratio ili nije, nije mu poznato a radilo se o kamati od ...%.
Nije mu poznato za šta je oštećenom trebao novac, niti je okrivljenom pričao
zašta mu treba novac. Nije mu poznato zbog čega je oštećeni bio u teškoj
finansijskoj situaciji, a zna da mu je novac trebao kako bi izmirio dugove i
kredite kod banaka. Tih godina oštećeni se bavio otkupom pečuraka. Kredite je
podizao u banci da bi počeo da radi, a neke je podizao da bi vratio kamatu na
novac koji je pozajmio, jer nije mogao da izmiri obaveze prema optuženom.
Razliku u iskazima datim na glavnom pretresu kod ovoga suda na zapisniku K.br.
350/10 od 14.09.2011. godine kada je istako da je zamolio optuženog da mu
posudi u dva navrata novac, koji je on kasnije dao oštećenom, te da je novac
dao bez kamate, objasnio je da je takav iskaz dao zato što je njemu i njegovoj
porodici prijećeno od strane optuženog i njemu nepoznatih ljudi koje je
optuženi angžovao. Pri ocjeni ovog svjedočenja sud je imao u vidu da su
konstatacije na zapisniku o saslušanju pred istražnim sudijom jasne, kao i
konstatacije date kasnije tokom postupka, a koje se odnose na to da je ... od
njega tražio da bude garant S. Lj. za pozajmice i to prvi put od ... € sa
mjesečnom kamatom od ...%, a drugi put na iznos od ... €, te da je on to
prihvatio. Međutim, iskaz dat na glavnom pretresu od .... godine, po mišljenju
suda je nelogičan, te je iskaz dat kod istražnog sudije neopterećen vremenom
ili uticajem okoline i samim tim je objektivniji i vjerodostojniji nego
promijenjeni iskaz na glavnom pretresu, pa je sud kao konačan zaključak u vezi
odlučne činjenice uzeo za utvrđeno da je L. S.garantovao S. Lj.za pozajmice od
...€ sa ...% kamate koje je dao K. M., pa je sud prihvatio iskaz istog
svjedoka dat u istražnom postupku i na glavnom pretresu od .... godine.
Iz nalaza i mišljenja vještaka dipl. ecc struke I. B., sud je utvrdio da je
optuženi S.LJ. na ... € pozajmice novčanih sredstava od oštećenog K.M. na ime
kamate naplatio novčani iznos od ... €.
Iz pregleda Katasterske evidnecije Uprave za nekretnine C.G., sud je utvrdio
da je po listu nepokrenosti br. ...i ...Katasterska opština Z., na ime K.M.
upisana porodična stambena zgrada površine ...m2, koja se sastoji od dva
četvorosobna stana sa dvorištem od ...m2 kao i livada površine ...m2.
Analizirjući odbranu optuženog sud je imao u vidu da je isti negirao da je
oštećenom K.M.davao novac na kamatu, ali iste navode sud nije prihvatio
cijeneći ih kao usmjerene na izbjegavanje krivične odgovornosti, a
obezvrijeđene izvedenim dokazima tokom postupka i to iskazima oštećenog K.M. i
svjedoka Š.V.i L.S..
Po ocjeni suda na utvrđivanje činjeničnog stanja i krivične odgovornsti u
konkretnom slučaju nijesu bili od uticaja navodi odbrane optuženog. Ovakva
ocjena suda proizilazi, dakle, prema činjeničnom utvrđenju navoda optužbe u
pogledu teškog imovnog stanja i nužde oštećenog K.M., te njegovo
iskorišćavanje od strane optuženog S.LJ. nije utvrđeno, odnosno nije ni
postojalo kao kvalifikatorna okolnost i objektivni uslov inkriminacije za
predmeto krivično djelo u momentu podizanja optužnice. U konkretnom slučaju,
sud je utvrdio da je optuženi davao na zajam novac oštećenom K. M. u
naznačenom periodu iz tačke 1 i 2 optužbe, uz naznačenu mjesečnu kamatu.
Dakle, sporno je da li je time optuženi iskoristio teško imovno, stanje teške
prilike, nuždu, lakomislenost ili nedovoljnu sposobnost za rasuđivanje
oštećenog.
Ovo krivično djelo postoji kad neko davanjem novca ili drugih potrošnih stvari
na zajam nekom licu, primi ili ugovori za sebe ili drugoga nesrazmjernu
imovinsku korist iskorištavajući teško imovno stanje, teške prilike, nuždu,
lakomislenost i nedovoljnu sposobnost za rasuđivanje oštećenog. Djelo iz čl.
252 st. 2 Krivičnog zakonika postoji ako su prilikom izvršenja djela iz st. 1
ovog člana nastupile teške posedice za oštećenog ili je učinilac pribavio
imovinsku korist u iznosu koji prelazi ... €. Dakle, radnja krivičnog djela je
primanje ili ugovaranje nesrazmjerne imovinske koristi. Korist se može primati
ili na zahtjev izvršioca djela – u konkretnom slučaju optuženog, ili
prihvatanjem ponude od strane pasivnog subjekta – oštećenog. Primanje ili
ugovaranje imovinske koristi treba da se vrši u vezi sa davanjem na zajam
novca ili drugih potrošnih stvari. Primanje ili ugovaranje imovinske koristi
treba da je nesrazmjerno u odnosu na dati novac ili drugu potrošnu stvar. Ona
se najčešće izražava u pretjerano visokim kamatama, ili u zahtjevima da se
pozajmljene potrošne stvari vrate u mnogo većem obimu od onih koje su date na
zajam. Primanje ili ugovaranje nesrazmjerne imovinske koristi treba da se vrši
ili iskorišćavanjem teškog imovnog stanja nekog lica, njegovih teških prilika
njegove nužde, lakomislenosti ili njegove nesposobnosti za rasuđivanje. Pod
teškim imovnim stanjem se podrazumijeva kada neko nema elementarnih sredstava
za život, ili u slučaju bolesti. U ovom slučaju ukoliko se iskorištava teško
imovno stanje oštećenog ono dovodi u povoljniji položaj izvršioca djela, da
oštećeni primi ili ugovori nesrazmjernu imovinsku korist, odnosno ta sitacija
prinuđuje oštećenog da prihvati uslove zajma koje mu izvršilac postavlja, a
koji su nepovoljni za njega. Takva situacija prema izvedenim dokazima na
strani oštećenog nije postojala, jer ne stoji činjenica da oštećeni nije imao
sredstava za život i da je kod njega postojao slučaj bolesti ili neka druga za
njega bezizlazna situacija, u smislu da mu je novac bio neophodan da bi
prihvatio uslove zajma. Nužda postoji kada se oštećeni nalazi u sitaciji da je
prinuđen da prihvati teške uslove zajma.To je najčešće slučaj kada se zajam
uzima radi očuvanja zdravlja, ishrane porodice, otklanjanja neke velike
materilajne ili moralne štete koju je oštećeni dužan da ispuni. Izvedenim
dokazima nije utvrđeno da se oštećeni nalazio u stanju nužde da prihvati takve
uslove zajma. Nije ni postojao treći slučaj kada se ugovorena nesrazmjerna
imovinska korist prima ili ugovara iskorištavanjem lakomislenosti oštećenog.
Ovaj oblik zelenaštva se najčešće dešava u odnosu na maloljetna lica ili u
odnosu na lica koja nemaju nekog dovoljnog iskustva u određenim specifičnim
oblastima. Oštećeni nije maloljetno lice i ima životno iskustvo, bavi se
otkupom pečurki. Znači da je on mogao, s obzirom na svoje životno iskustvo, da
rasuđuje, odnosno nije bio lakomislen, a nije ni bio zaostalog duševnog
razvoja, niti kod njega postoji neki oblik duševne poremećenosti.
Za postojanje ovog krivičnog djela mora postojati i umišljaj, odnosno svijest
kod optuženog S.LJ. da se za davanje novca prima ili ugovara nesrazmjerna
imovinska korist i da se to čini korišćenjem teškog imovnog stanja, teških
prilika, nužde, lakomislenosti i nedovoljne sposobnosti za rasuđivanje
oštećenog. Sam oštećeni je kazao da je od optuženog uzimao pozajmice iz
razloga kako bi dovršio kuću koju je započeo, a da je .... godine zapao u
tešku materijalnu situaciju. Kako je oštećeni vršio pozajmljivanje radi
dovršetka kuće koju je započeo, u površini od ... m2, koja se sastoji od dva
četvorosobna stana, sa ciljem stvaranja veće udobnosti kako za sebe tako i za
porodicu, a što nije bilo neophodno, niti urgentno, to po mišljenju suda, nije
bilo u pitanju iskorišćavanje teškog imovnog stanja, nužde oštećenog, njegovih
teških prilika i lakomislenosti. U konkretnom slučaju nije postojala svijest
kod optuženog da iskorišćava teško imovno stanje i nuždu oštećenog, jer je
oštećeni uzimao pozajmice .... godine i .... godine, a sam je naveo da je
tokom .... godine zapao u tešku materijalnu situaciju. Samim tim u radnjama
optuženog nijesu se stekli elementi krivičnog djela za koje se tereti, pa po
mišljenju suda nije bilo iskorišćavanja teškog imovnog stanja i nužde
oštećenog, od strane S.LJ., jer po mišljenju suda oštećeni u pomenutom periodu
nije bio teškog imovnog stanja i u nuždi, niti je bio prinuđen da prihvati
uslove zajma, te da se samim tim nijesu stekli elementi krivičnog djela za
koje se tereti.
S obzirom da na osnovu prednjeg činjeničnog utvrđenja, sud nije mogao izvesti
zaključak da su se u radnjama optuženog S.LJ. stekli elementi produženog
krivičnog djela zelenaštvo iz čl. 252 st. 2 u vezi st. 1 Krivičnog zakonika,
kako mu je to optužnicom ODT-a stavljeno na teret, sud je istog, na osnovu čl.
373 tač. 1 ZKP-a oslobodio od optužbe.
Troškovi krivičnog postupka, padaju na teret posebnog razdjela budžeta za rad
sudova na osnovu čl. 230 st. 1 ZKP-a i o istima će sud odlučiti posebnim
rješenjem.
Oštećeni K.M. se radi ostvarivanja imovinsko pravnog zahtjeva upućuje na
parnicu, u smislu čl. 239 ZKP-a CG.
Sa naprijed izloženog odlučeno kao u izreci presude shodno čl. 374 ZKP-a CG.
OSNOVNI SUD U BERANAMA
Dana, 20.03.2013. godine
Zapisničar S U D I J A
Milica Milanović Aleksandar Ćulafić
PRAVNA POUKA:
Protiv ove presude nezadvoljna
stranka ima pravo žalbe u roku
od 15 (petnaest) dana od dana prijema
iste preko ovog suda za Viši sud u
Bijelom Polju.