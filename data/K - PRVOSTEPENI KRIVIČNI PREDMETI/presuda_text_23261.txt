Posl.br.K. 287/12
U I M E C R N E G O R E
OSNOVNI SUD U CETINJU, kao prvostepeni, po sudiji pojedincu Mariji Ćupić, uz
sudjelovanje namještenika suda Aleksandre Martinović, kao zapisničara, u
krivičnom predmetu okr. M. V. iz Cetinja, zbog krivičnog djela ugrožavanje
sigurnosti iz čl.168.st.1. KZ-a, po Optužnom predlogu Osnovnog Državnog
Tužilaštva u Cetinju, Kt.br.218/12 od 25.12.2012.godine, nakon održanog
glavnog i javnog pretresa u prisustvu savjetnika ODT-a Dj. M. okrivljenog M.
V. sa braniocem S. B. adv. iz Cetinja i ošt. V. Dj. donio je dana
02.04.2013.godine, a dana 05.04.2013.godine javno objavio, ovu
P R E S U D U
M. V. zv. V. od oca D. i majke S. rodjene V. rodjen ....godine u Cetinju, gdje
i prebiva državljanin Crne Gore, oženjen, otac troje mldb.djece,pismen, sa
završenom srednjom grafičkom školom, radnik, lošeg imovnog stanja, osudjivan
presudom Opštinskog suda u Cetinju K.br. 50/82 od 16.07.1982.godine zbog
krivičnog djela teško djelo protiv bezbjednosti javnog saobraćaja iz čl. 190/4
u vezi čl. 185 st.1 u vezi st.3 KZ SRCG na novčanu kaznu od 7.000,00 dinara
K R I V J E
Što je:
Dana 10.11.2012.godine oko 12,30 časova, u stambenoj zgradi u ulici ........ i
ako svjestan da prijetnjom napada na život i tijelo oštećenog V. Dj. iz
Cetinja, može ugroziti sigurnost istog, stojeći na terasi svog stana, dok se
oštećeni V. Dj. nalazio na merdevinama u nadkrivenoj terasi svog stana,
lociranoj neposredno ispod stana okrivljenog tako da se samo glavom bio
izdigao kroz prozor iznad krova terase, povišenim tonom uputio oštećenom
riječi „mičite se odatle i ti i majstor“, a potom sa drvenim štapom voljno
udario o metalni okvir prozora na krovu terase, u blizini glave oštećenog,
upućujući mu pri tom uvrede „govno jedno, jebem ti oca i majku“, čime je kod
oštećenog izazvao osjećaj straha i ugroženost za njegov život i tijelo,
-čime je izvršio krivično djelo ugrožavanje sigurnosti iz člana 168. stav 1. KZ-a, 
pa mu sud primjenom citiranih zakonskih propisa i primjenom čl. 4, 5, 13, 15,
42, 52, 53 i 54 KZ-a i čl. 226-229, 239 i 374 ZKP-a, izriče
U S L O V N U O S U D U
Kojom okrivljenom utvrđuje kaznu zatvora u trajanju od po 30 (trideset) dana i
istovremeno određuje da se navedena kazna neće izvršiti ukoliko u periodu od 1
(jedne) godine, po pravosnažnosti presude, ne počini novo krivično djelo.
Oštećeni V. Đ. se radi ostvarenja imovinsko pravnog zahtjeva upućuje na
redovnu parnicu.
Troškova krivičnog postupka nije bilo, a okrivljeni se obavezuje, da na ime
paušala u korist budžeta Crne Gore uplati iznos od 30,00 €, u roku od 15 dana
po pravosnažnosti presude, pod prijetnjom izvršenja.
O b r a z l o ž e nj e
Osnovno državno tužilaštvo u Cetinju podnijelo je ovom sudu Optužni predlog
Kt.br. 218/12 od 25.12.2012.godine, protiv okrivljenog M. V. iz Cetinja, zbog
krivičnog djela ugrožavanje sigurnosti iz člana 168.st.1. KZ-a. U završnoj
riječi na glavnom pretresu zastupnik optužbe je ostao pri podnijetom optužnom
predlogu i predložio sudu da okrivljenog oglasi krivim i osudi po zakonu.
Okrivljeni M. V. u svojoj odbrani je naveo da se dana 10.11.2012.godine oko
12,30 časova nalazio u svom stanu koji je lociran u ulici .... tačnije išao je
u kupatilo da se okupa, da bi u jednom trenutku začuo glasove ispred vrata od
kupatila koji se nalazi neposredno iznad verande V. Dj. a koja je isti
zatvorio nelegalno i bez saglasnosti ostalih stanara, na njihovu direktnu
štetu, jer mu je samim tim ugrozio privatnost i bezbjednost, obzirom da u
jednu prostoriju stana ne može ući slobodno kad to želi, kako on tako i ostali
članovi njegove porodice. Izašao je na balkon i ugledao V. Dj. koji se nalazio
na prozoru od verande, dok se u jednom ćošku krova nalazio majstor Dj. B. koji
je nešto popravljao. On se obratio V. Dj. riječima „miči se odatle ,zvaću
policiju“, našto mu je ovaj odgovorio „zovi koga hoćeš, pušti budalu“, pa mu
je na to rekao „ miči se odatle fukaro jedna, jer se od tebe ne možemo ni
okupati“, a on je ponovo rekao „pušti budalu“, sa kojih razloga ga je opsovao
riječima „ko je budala, oca ti jebem“. Pri tom mu je supruga V. Dj. V. S. koja
se nalazila u verandi uputila riječi prijeteće i uvredljive sadržine govoreći
mu da će ga uništiti i da je fukara, govoreći i „pušti ludake“. Tom prilikom
nije imao kod sebe drvenu palicu, a samim tim nije ni zamahnuo sa njom u
pravcu V. Dj. Sve je to trajalo nekoliko minuta, kada je izašla njegova sestra
M. B. koja ga je uvukla u kuću pa su zajedno pozvali policiju. Nakon toga,
njegov brat R. stojeći na njihovom balkonu uputio je riječi V. Dj. „miči se
odatle fukaro jedna ,ne možemo se okupati od tebe“. Policijski službenici su
više puta upozoravali V. Dj. da ne izlazi na taj prozor dok se ne riješi
sudski spor, što isti nije poštovao. Konačno je istakao da nije nikoga
ugrozio, niti da ugrožava, da nikoga ne dira ,samo pokušava da zaštiti svoju
privatnost i bezbjednost, kao i privatnost i bezbjednost članova njegove
porodice. Njegova sestra je došlana balkon kada je čula da je rekao „maknite
se odavde, zvaću policiju“ .
Branilac okrivljenog S. B. advokat iz Cetinja, u završnoj riječi je istakla da
okr. M. V. treba da se oslobodi optužbe, jer tokom sprovedenog postupka
nijednim dokazom nije pouzdano utvrdjeno da je okrivljeni izvršio krivično
djelo stavljeno mu na teret. Iskazima saslušanih svjedoka , te iskazom
okrivljenog utvrdjeno je sasvim suprotno stanje od onog koje je predočeno u
optužnom predlogu. Medjutim, ukoliko sud ipak nadje da postoje elementi
krivičnog djela koje se okrivljenom stavljaju na teret predložila je da sud
prilikom odlučivanja o vrsti i visini krivične sankcije uzme u obzir
olakšavajuće okolnosti na strani okrivljenog, tj. da je isti porodičan čovjek,
otac troje mldb. djece, okolnosti pod kojima je djelo izvršeno, te da sud
raniju kažnjavanost okrivljenog ne uzima u obzir kao otežavajuću okolnost,
budući na protek vremena, kao i ostale olakšavajuće okolnosti.
Radi razjašnjenja ove krivično-pravne stvari sud je u dokaznom postupku na
glavnom pretresu proveo dokaze: saslušao ošt. V. Dj. svjedoka V. S. M. B. Dj.
B. M. M. i pročitao izvještaj Uprave policije Ispostave Cetinje br.
01-245-4817 od 12.12.2012.godine iz kaznene evidencije za okrivljenog M. V.
Oštećeni V. Dj. u svojoj izjavi je naveo da se dana 10.11.2012.godine oko
12,30 časova nalazio na terasi svog stana koji je lociran u ul. ... i nalazio
se na skalama za slučaj da majstoru treba da doda nešto od alata. Upravo zbog
konflikta koji postoji izmedju njegove porodice i porodice M. V. toga dana je
pozvao majstora Dj. B. da popravi, odnosno zatvori šupljinu koja se nalazi na
podkrovnoj konstrukciji terase, upravo da nebi izlazio na krov terase i na taj
način produbio konflikt i iritirao porodicu M. V. Njegova supruga je
pridržavala skale na kojima je stajao. U momentu kada je Dj. B. izašao na
krov, na svom balkonu se pojavio M. V. koji živi u stanu iznad njegovog i
držeći drveno držalo u rukama, počeo da viče govoreći im da se miču sa krova
iako se on nije nalazio na krovu, već na stepenicama unutar terase. Isti je u
jednom momentu zamahnuo sa drvenim držalom u pravcu njegove glave, ali je on
izbjegao udarac, na način što se izmakao i spustio niz skale. Tom prilikom
nije zadobio povrede iz razloga što je izbjegao udarac. Nakon toga obratio se
supruzi S. koja je pridržavala skalu i rekao joj da zove policiju, a M. V. mu
se obratio tada riječima „govno jedno, jebem ti oca i majku“, da bi na balkon
izašao i njegov brat M. R. koji je takodje počeo da ga psuje i vrijedja
riječima „jebaću ti majku ako mi zovneš policiju, a zatim se istim riječima
obratio i njegovoj supruzi S. Čitavo vrijeme nijedan komentar nije uputio M.
V. a Dj. B. je na samom početku ove konfliktne situacije uputio M. V. „što je
V.“. Na kraju je poslije svih prijetnji i uvreda i pokušaja njegovog
povredjivanja, na balkon izašla i sestra M. V. M. B. koja ih je povukla u
stan. Tom prilikom se osjetio ugroženim, i osjetio je strah za svoj život i
tijelo. Ovo posebno sa razloga što je to treći put da M. V. nasrće na njega i
članove njegove porodice, tako da se konstantno, već duži vremenski period
,tj. od 6. jula 2012.godine osjećao ugroženim. Konkretnom prilikom nijednu
riječ nije razmijenio niti sa okrivljenim, niti sa članovima njegove porodice,
sem sa svojom suprugom kojoj je rekao da ne nasijeda na provokacije, već da
pozove policiju, i majstorom koji je bio tu da izvrši opravku na krovu koja je
trajala dva minuta. Nakon prvog napada od 1. jula 2012.godine on je prekinuo
svaki kontakt sa porodicom okrivljenog i sa njim, a ovo je već treći put da
napada na njega i njegovu porodicu sa kojih razloga, kao i zbog samog
dogadjaja osjeća strah i ugroženost. Pojasnio je da je okrivljeni imao palicu
koja je bila nalik na držalo od metle. Na kraju je istakao da se pridružuje
krivičnom gonjenju protiv okrivljenog i da postavlja imovinsko pravni zahtjev.
Svjedok V. S. u svojoj izjavi je navela da je dana 10.11.2012.godine oko 12,30
časova njen suprug Dj. angažavao radnika B. Dj. iz Cetinja, kako bi popravili
,odnosno zatvorili rupu na krovu terase gdje je isti prokišnjavao. Majstor se
popeo na krov, a njen suprug je stajao na skalama, u slučaju potrebe da mu se
nešto doda, dok je ona pridržavala skalu. U jednom trenutku začula je i
prepoznala glas njihovog komšije M. V. koji se povišenim tonom i veoma
agresivno obratio njenom suprugu i majstoru Dj. B. riječima „što ste vi tu, ko
vam je dozvolio da se tu popnete, idite odavde“, a zatim je čula jak udarac na
ivicu prozora od krova, gdje je stajao njen suprug, odnosno vidjela se samo
njegova glava i uspio je da izbjegne udarac nekom drvenom palicom od kojih je
ona vidjela odprilike 20-tak centimetara i spustio se niz skale niz samu
terasu. Kada je M. V. počeo da viče, Dj. B. ga je upitao „što je V. smiri se,
o čemu se radi“. Nju je suprug smirivao, da ništa ne priča i rekao je da
pozove policiju, i tada je rekla „sada ćete vidjeti kad policija dodje“, i na
to je mladji brat M. V. M. R. uputio joj riječi „jebaću ti majku i oca samo
ako pokušaš da pozoveš policiju“. Niko od njih troje nju nije mogao vidjeti,
jer se nalazila u samoj terasi koja je pokrivena. Pozvala je policiju, jer je
to treći napad na članove njene porodice, tačnije na nju i supruga, tako da
smatra da je njihova bezbjednost ugrožena. M. V. je za svo vrijeme dogadjaja
njenom suprugu upućivao uvrede i psovke „jebem ti oca mrtvog, govno jedno“ i
slično. Dodala je i to da M. B. sestru okrivljenog, nije ni čula ni vidjela.
Svjedok M. B. u svojoj izjavi je navela da dana 10.11.2012.godine, oko 12,30
časova dok se njen brat V. nalazio u kupatilo, a ona u drugoj prostoriji stana
na udaljenosti od 4-5 metara, čula je raspravu izmedju njega i njihovog
komšije V. Dj. sa kojim nijesu već neko vrijeme u dobrim odnosima. Krenula je
prema balkonu, i dok se približavala čula je njenog brata V. kako upozorava V.
Dj. riječima „miči se otavde fukaro, zvaću miliciju“, našto je V. odgovorio
„zovi koga oćeš budalo“ V. mu je odgovorio „nemoj ti meni govoriti budalo,
fukaro jedna ne možemo se od tebe okupati“. Kada je izašla na balkon, V. Dj.
se vidjela samo glava kroz prozor terase, a majstora nije vidjela jer je
vjerovatno već bio ušao u stan. Povukla je V. u stan i kazala da će zvati
policiju, a u medjuvremenu je na balkon izašao i njen brat R. koga je ta
situacija veoma iritirala, jer je bolestan, tako da je počeo i on da viče
prema V. Dj. koji je takodje ponavljao „miči se odatle fukaro, ne možemo se od
tebe okupati“. Nakon toga su ona i njena braća ušli u stan i ona je pozvala
policiju koja je ubrzo došla. Kada je izašla na balkon, njen brat V. nije imao
ništa u rukama. Na njihovom balkonu se nalazi metla i mnoge druge stvari koje
su im potrebne, ali on u rukama nije držao ništa od toga. Za vrijeme ove
rasprave V. S. supruga V. Dj. je govorila „pušti budale, ludake, V. platit ćeš
mi za ovo“. Oni su V. Dj. više puta upozoravali da ne izlazi na prozor krova
terase, jer im ugrožava privatnost, ali on to nije poštovao. Dalje je navela
da je njen brat R. zalupao na vrata, pa mu je Vesko otvorio, a potom je ona
izašla kroz kupatilo na balkon.
Svjedok Dj. B. u svojoj izjavi je naveo da se dana 10.11.2012.godine oko 12,30
časova, dok je radio kod V. Dj. koji ga je angažovao da mu popravi krov na
terasi njegovog stana koji je prokišnjavao, popeo na sam krov terase, dok je
V. Dj. stajao na skali i samo mu je glava virila iznad krova. Čim je izašao na
krov terase kako bi izvršio potrebne popravke koje su trebale da traju veoma
kratko, u jednom trenutku iz svog stana na balkon je izašao V. M. koji im se
obratio povišenim tonom riječima „što vi radite ovdje“, i on je pokušao da ga
smiri i rekao da će se samo kratko zadržati, ali on na to nije obraćao pažnju
i počeo je da vrijedja i psuje V. Dj. koji mu na to nije ništa odgovarao, da
bi odmah zatim M. V. drvenim držalom od metle udario po okviru prozora u
blizini glave V. Dj. tako da ga je zamalo udario po glavi. V. Dj. je na to
reagovao tako što je od svoje supruge tražio da pozove policiju, što je ona i
uredila. Na balkon je izašao i M. R., koji je takodje počeo da vrijedja i
psuje V. Dj. ali je ubrzo izašla i njihova sestra M. B. koja ih je uvukla u
kuću. On je veoma kratko ostao na krov terase, a zatim se spustio u stan V.
Dj. Mišljenja je da uz sve psovke koje su oštećenom V. Dj. upućene ponašanje
okrivljenog moglo izazvati osjećaj straha i ugroženosti ,obzirom da mu je
drvenim štapom udarao u okvir prozora. Istakao je i to da oštećeni prije i u
toku dešavanja nije uputio ni jednu riječ okrivljenom M. V.
Svjedok Mi. M. navodi da je toga dana njen suprug otišao oko 12,30 časova u
kupatilo i kada je htjela da mu doda robu, čula je da je uputio riječi „mičite
se odatle, jer ću zvati policiju“, nakon čega je čula glas V. Dj. koji je
rekao „pušti budalu“. Njen djever i sestra njenog supruga su izašli prije nje,
a ona je ostala u kupatilu. Njen suprug tog dana u rukama nije imao drveni
štap. Kupatilo je udaljeno svega 2-3 metra od mjesta gdje se sve to dešavalo.
Iz izvještaja UP Ispostave Cetinje br. 02-245-4817 od 12.12.2012.godine iz
kaznene evidencije za okr. M. V. proizilazi da je isti osudjivan presudom
Opštinskog suda u Cetinju K.br. 50/82 od 16.07.1982.godine zbog krivičnog
djela teško djelo protiv bezbjednosti javnog saobraćaja iz čl. 190/4 u vezi
čl. 185 st.1 u vezi st.3 KZ SRCG na novčanu kaznu od 7.000,00 dinara.
Analizirajući rezultate provedenog dokaznog postupka, te na osnovu savjesne i
brižljive ocjene svih provedenih dokaza pojedinačno i u svojoj ukupnosti, sud
je utvrdio da su rezultati dokaznog postupka podkrijepili navode optužog
predloga da je okrivljeni M. V. počinio krivično djelo ugrožavanje sigurnosti
iz člana 168. stav 1. KZ-a, u mjestu, način i vrijeme, opisano dispozitivom
ove presude, a ovo iz sljedećih razloga:
Iz svega naprijed navedenog, sud je nesumnjivo utvrdio da je okr. M. V. dana
10.11.2012.godine oko 12,30 časova u stambenoj zgradi u ul. ... u Cetinju,
ugrozio sigurnost oštećenog V. Dj. prijetnjom da će napasti na njegov život i
tijelo, na način što je, dok se oštećeni V. Dj. nalazio na merdevinama u
natkrivenoj terasi svog stana istom uputio riječi „mičite se odatle i ti i
majstor“, a potom je sa drvenim štapom udario metalni okvir prozora na krovu
terase, u blizini glave oštećenog, pri tom mu upućujući uvrede „govno jedno,
jebem ti oca i majku“ čime je kod oštećenog izazvao osjećaj straha i
ugroženost za njegov život i tijelo.
Prednje navedeno je nesporno utvrdjeno, prvenstveno iz jasnog, preciznog i po
nalaženju ovog Suda istinitog kazivanja ošt. V. Dj. a čiji iskaz je u svemu
potvrđen i iskazom svjedoka V. S. i Dj. B. Naime, svjedok oštećeni je pojasnio
da mu je okrivljeni komšija sa kojim već duže vrijeme ima konflikt i da je
upravo zbog toga i angažovao radnika Đ. B. da popravi, odnosno zatvori
šupljinu koja se nalazi na potkrovnoj konstrukciji terase, iz razloga da ne bi
izlazio na krov terase i na taj način produbio konflikt i iritirao porodicu M.
V. Ponašanje okrivljenog konkretnom prilikom je kod njega izazvalo osjećaj
straha i ugroženosti za sopstveni život i tijelo.
Cijeneći navode odbrane okrivljenog, kao i navode njegovog branioca, Sud je
našao da su isti u svemu opovrgnuti iskazom svjedoka – oštećenog V. Đ. koje je
sud naprijed naveo u sklopu sa iskazom svjedoka V. S. i Đ. B. koji su
objektivno svjedočili u datoj krivičnopravnoj stvari i čije iskaze je sud
prihvatio.
Odbrana okrivljenog i njegovi navodi da kritičnom prilikom kod sebe nije imao
palicu, te da nikoga nije ugrozio, nijesu potvrđeni u toku dokaznog postupka.
Sa iznijetih razloga stajalište odbrane je za sud posve neprihvatljivo,a
posebno kada se ima u vidu da se krivično djelo ugrožavanje sigurnosti sastoji
u upotrebi prijetnje da će napasti na život ili tijelo nekog lica ili njemu
bliskog lica čime se ugrožava sigurnost tog lica. Dakle, posledica krivičnog
djela jeste ugrožena sigurnost pasivnog subjekta, koja se manifestuje u
njegovom osjećanju nesigurnosti.To znači da se posledica odredjuje subjektivno
i nije potrebno da je sigurnost i objektivno ugrožena, a u konkretnom slučaju
je očigledno da je oštećeni - pasivni subjekt prijetnju ozbiljno shvatio, i
dao valjane razloge u tom pravcu.
Po nalaženju Suda okrivljeni je postupao sa umišljajem, tako da se u njegovim
radnjama stiču sva kako subjektivna tako i objektivna obilježlja konkretnog
krivičnog dijela.
Iskaze svjedoka M. R. M. B. i M. M. sud nije prihvatio, a ovo sa razloga što
se iz njihovih iskaza vidi da slijede odbranu okrivljenog sa jasnim ciljem da
mu olakšaju položaj u postupku.Ovo tim prije što se iz iskaza oštećenog i
svjedoka Đ. da zaključiti da isti nijesu bili prisutni cijelo vrijeme
odigravanja konkretnog dogadjaja ,iako isti konkretan dogadjaj opisuju do
detalja kao da su cijelo vrijeme bili prisutni ,dok se sa sigurnošću može
zaključiti da svjedok M. M. nije bila prisutna na balkonu ,a izjašnjava se
sasvim precizno da njen suprug tog dana nije imao palicu u rukama.
Prilikom izbora vrste i visine krivične sankcije koju će Sud izreći
okrivljenom M. V. shodno čl. 42. KZ -a cijenjene su sve okolnosti koje utiču
da kazna bude manja ili veća, pa je sud od olakšavajućih okolnosti na strani
okrivljenog utvrdio okolnost da se radi o porodičnom čovjeku, ocu troje
maloljetne djece, okolnosti pod kojima je došlo do izvršenja ovog krivičnog
djela, dok otežavajućih okolnosti na strani okrivljenog van bitnih obilježja
krivičnog djela u pitanju nije bilo, pa je cijeneći tako utvrđene okolnosti
sud mišljenja da radi krivičnopravne zaštite prema okrivljenom nije nužno
primijeniti kaznu, već je istom izrekao uslovnu osudu, kojom mu je izrekao
kaznu zatvora u trajanju od 30 (trideset) dana i odredio da se ista neće
izvršiti ukoliko okrivljena u roku od 1 (jedne) godine od pravosnažnosti
presude ne učini novo krivično djelo, nalazeći da se izrečenom krivičnom
sankcijom postići svrha iz čl.52. KZ-a.
Sud je prilikom odlučivanja o uslovnoj osudi posebno imao u vidu okolnosti
koje su prethodile izvršenju krivičnog djela u pitanju,te je mišljenja da bi
kazna zatvora u efektivnom trajanju negativno uticala na komšijske odnose
,koji su u dovoljnoj mjeri narušeni ,a zbog kojih kako proističe iz njihovih
iskaza često dolazi do nesuglasica.
Oštećeni V. Đ. je shodno članu 239. ZKP-a radi ostvarenja imovinsko pravnog
zahtjeva upućen na redovnu parnicu.
Troškova krivičnog postupka nije bilo, a okrivljeni je shodno čl. 229. ZKP-a
obavezan na uplatu paušala u iznosu od 30,00 eura,u korist budžeta Crne Gore,
koji iznos je Sud odredio uzimajući u obzir konkretan slučaj, trajanje
postupka i imovne prilike okrivljenog.
Na temelju izloženog ,u smislu čl. 374. ZKP-a valjalo je odlučiti kao u
izreci.
OSNOVI SUD U CETINJU
Dana 05.04.2013.godine.
Zapisničar, SUDIJA
Aleksandra Martinović, Marija Ćupić
PRAVNA POUKA:
Protiv ove presude može se izjaviti žalba
Višem Sudu u Podgorici, u roku od 8 dana
od dana prijema pisanog otpravka, a preko ovog Suda.