K.br. 31/13
U IME CRNE GORE
OSNOVNI SUD U NIKŠIĆU kao prvostepeni krivični, sudija Kovačević Vesna, uz
sudjelovanje Abramović Milijane, kao zapisničara u krivičnom predmetu protiv
okrivljenog R.N.a zbog krivičnog djela samovlašće iz čl.384 st.1. KZ po
optužnom predlogu ODT-a u Nikšiću, Kt.br.250/12 od 22.01.2013. godine, nakon
dovršenog glavnog i javnog pretresa, dana 15.02.2013.godine, u prisustvu
zastupnika ODT-a Nikšić, Đ. R. i okrivljenog R.N., istog dana donio je i javno
objavio
P R E S U D U
Okrivljeni: R.N., od oca Ilije i majke M., rođene P., rođen ... god. u N., sa
prebivalištem u N. – ..., državljanin CG, završio srednju školu, nezaposlen,
oženjen, otac troje djece, lošeg imovnog stanja, ranije neosuđivan,
K r i v je
Što je:
Neutvrđenog dana u drugoj polovini 2011. godine u N.u svom porodičnom stanu
koji se nalazi u naselju R. iako je bio svjestan svog djela i čije je
izvršenje htio, samovlasno pribavio pravo za koje je smatrao da mu pripada, na
način što je, navedeni stambeni objekat priključio na elektrodistributivnu
mrežu bez prethodno pribavljene saglasnosti za priključenje operatera
distributivnog sistema,
-čime je počinio krivično djelo samovlašće iz čl. 384.st.1. Krivičnog zakonika,
- pa Sud okrivljenom za navedeno krivično djelo primjenom čl.4 st.2,42
st.1.,čl.52,53,54. Krivičnog zakonika i čl.226.,229 i 374 st. 1 Zakonika o
krivičnom postupku, i z r i č e
U S L O V N U O S U D U
Sa kojom mu utvrđuje kaznu zatvora u trajanju od 45 (četrdesetpet) dana i
ujedno određuje da se ova kazna neće izvršiti pod uslovom da okrivljeni u roku
od jedne godine od dana pravnosnažnosti presude ne izvrši novo krivično djelo.
OBAVEZUJE SE okrivljeni da na ime troškova kriv.postupka plati iznos od 40,00
(četrdeset) eura u roku od 15 dana, po pravosnašnosti presude pod prijetnjom
prinudnog izvršenja, na žiro-račun ovog suda br.832-152-32.
O b r a z l o ž e n j e
Optužnim predlogom ODT-a Nikšić Kt.br. 250/12 od 22.01.2013. godine stavio je
na teret okrivljenom R.N.u, izvršenje krivičnog djela samovlašće iz čl.384
st.1. KZ, pa je zastupnik ODT-a Đ.R., zastupajući optužni akt na glavnom
pretresu u završnoj riječi ostao pri istom predlažući sudu da okrivljenog
oglasi krivim i osudi po zakonu.
Okrivljeni je u svojoj odbrani u bitnom naveo da je tačno da je negdje
polovinom 2011. godine svoj objekat koji je bio u izgradnji priključio na
elektrodistributivnu mrežu bez saglasnosti od strane nadležnih organa odnosno
od strane Elektrodistribucije a iz razloga što nije bio prikupio svu potrebnu
dokumentaciju, odnosno prethodni vlasnik placa imao je neke neizmirene poreske
obaveze pa je on čekao da prethodni vlasnik to izmiri i na kraju je on opet te
poreske obaveze izmirio, da je nakon proteka od 3 mjeseca od momenta kada se
priključio dobio tu saglasnost a inače misli da se krajem novembra ili
početkom decembra priključio obzirom da je kuća bila izgrađena i spremna za
useljenje, pa pošto je prethodno živio privatno sve je to učinio kako bi mogao
preći u svoju kuću. U završnoj riječi je istakao da mu je žao što je počinio
predmetno krivično djelo i da je bio prinuđen zbog loše materijalne situacije
te da je u međuvremenu dobio saglasnost za priključenje.
U dokaznom postupku sud je na saglasan predlog stranaka pročitao iskaz
svjedoka N.I., pročitao zapisnik o kontroli mjernog mjesta br.0000577 od
20.12.2011.godine i izvod iz kazne evidencije na ime okrivljenog.
Cijeneći navode optužbe i odbrane, te provedene dokaze kako pojedinačno tako i
u njihovoj medjusobnoj povezanosti, sud nalazi da je okrivljeni počinio
kriv.djelo stavljeno mu na teret, na način, vrijeme i mjesto kako je to bliže
predstavljeno izrekom ove presude, pa je istog oglasio krivim i krivično
pravno odgovornim:
Uvidom u zapisnik o kontroli mjernog mjesta br. 0000577 od 20.12.2011.godine,
sud je utvrdio da je konstatovano da se potrošač nelegalno priključio na
distributivni sistem bez prethodno pribavljene dokumentacije i saglasnosti za
priključenje operatora distributivnog sistema FC ED Nikšić te da se taj
potrošač nalazi do pretplatničkog broja 201111.
Svjedok N.I. je u svom iskazu u bitnom istakao da je radnik
Elektrodistribucije Nikšić te da je dana 20.12.2011. godine sa kolegom Lj.B.
bio u kontroli potrošača u naselju R. i tom prilikom su kod R.N.a utvrdili da
je isti u svojo kući, brojilo električne energije odnosno instalaciju koja je
priključena preko tog brojila priključio na distributivni sistem bez prethodne
saglasnosti za priključenje elektrodistributivnog sistema Elektrodistribucije
Nikšić. Naime, s obzirom da obilazi to naselje on je ranije prilikom kontrole
utvrdio da je ovaj potrošač kupio električno brojilo i isto instalirao u
svojoj kući pa mu je on na to brojilo stavio elektrodistributivnu plombu čiji
broj je konstatovan u zapisniku o kontroli od 20.12.2011. godine a iz razloga
da taj potrošač ne bi nelegalno koristio električnu energiju, da ni tog dana
kada mu je postavio plombu na brojilo ovaj potrošač nije imao saglasnost da se
priključi na distributivni sistem, pa je njegov kolega Lj. B. sačinio zapisnik
koji su oba potpisali, da je prilikom kontrole tog potrošača bila prisutna
supruga R.N.a, R. B. koja je i potpisala zapisnik, te da je prije mjesec dana
ovaj potrošač dobio saglasnost od Elektrodistribucije Nikšić da se priključi
na elektrdistributivnu mrežu, a to mu je poznato jer je išao kod njega kući
gdje je izvršio kontrolu njegovog brojila da eventualno nije plomba oštećena
ili skinuta o čemu je sačinio zapisnik, da su na zapisniku od 20.12.2011.
godine konstatovali da je na tom brojilu kod ovog potrošača postavljena plomba
br. NK 13475 a da je to plomba koju je ranije postavio ovom potrošaču kako bi
se spriječila nelegalna potrošnja iako nije imao saglasnost za priključenje,
takođe na tom zapisniku su konstatovasli da su ponovo to brojilo plombirali
njihovom plombom NK7, te da se potrošač nalazi do pretplatničkog broja 201111
a da je to ustvari pretplatnički broj komšije od tog potrošača što znači da bi
njegov pretplatnički broj trebao da bude sledeći broj kada on dobije
saglasnost da se priključi na distributivni sistem.
Cijeneći provedene dokaze i to svaki ponaosob i u njihovoj međusobnoj vezi, te
dovodeći u vezi sa odbranom okrivljenog koji ne negira da je negdje polovinom
2011. godine svoj objekat koji je bio u izgradnji priključio na
elektrodistributivnu mrežu bez saglasnosti od strane nadležnih organa odnosno
od strane Elektrodistribucije a što je potvrđeno iskazom svjedoka N. I. koji
se svjedok objektivno, jasno i istinito izjasnio o činjenicama važnim za ovu
krivičnu stvar a koji iskaz nije doveden u sumnju nijednim provedenim dokazom,
već je naprotiv potvrđen zapisnikom o kontroli mjernog mjesta da se okrivljeni
zaista nelegalno priključio na distributivni sistem bez prethodno pribavljene
dokumentacije i saglasnosti za priključenje operatora distributivnog sistema
FC ED, to je sud na nesumnjivio utvrdio da je okrivljeni neutvrdjenog dana u
drugoj polovini 2011. godine u N. u svom porodičnom stanu koji se nalazi u
naselju R. iako je bio svjestan svog djela I čije je izvršenje htio,
samovlasno pribavio pravo za koje je smatrao da mu pripada, na način što je,
navedeni stambeni objekat priključio na elektrodistributivnu mrežu bez
prethodno pribavljene saglasnosti za priključenje operatera distributivnog
sistema, sa kojim radnjama je sa direktnim umišljajem počinio krivično djelo
samovlašće iz čl.384 st.1KZ.
Krivično djelo samovlašće čini onaj ko samovlasno pribavlja neko svoje pravo
za koje smatra da mu pripada. Učinilac ovog djela samovlasno preduzima neke
djelatnosti mimoilazeći nadležne državne organe i propisani postupak da bi
pribavio to svoje pravo pa kako je okrivljeni u konkretnom slučaju to učinio i
prikopčao se bez saglasnosti na elektodistributivnu mrežu smatrajući da mu to
pravo pripada po nalaženju suda, postupio je sa direktnim umišljajem, jer je
bio svjestan svog djela i htjenja njegovog izvršenja.
Sud nije provodio dokaz neposredno saslušanje svjedoka Lj.B. i predstavnika
oštećene Elektrodistribucije Nikšić, a po saglasnom predlogu stranaka imajući
u vidu da je provedenim dokazima u potpunosti utvrđeno činjenično stanje.
Prilikom odlučivanja o krivičnoj sankciji, sud je u smislu čl.42 st.1 KZ na
strani okrivljenog kao olakšavajuće okolnosti cijenio porodičnost, otac troje
djece, njegovo priznanje i iskreno kajanje, loše imovno stanja, raniju
neosuđivanost, a što se sud uvjerio uvidom u izvod iz kazne evidencije, dok
otežavajućih okolnosti sud nije našao pa je u odsustvu otežavajućih okolnosti
stav Suda da će shodno čl. 53 i 54 KZ izricanjem uslovne osude uz odredjivanje
kazne zatvora u trajanju od 45 dana koja se kazna neće izvršiti ako okrivljeni
u roku od 1 godine ne izvrši novo krivično djelo na okrivljenog dovoljno
uticati da ubuduće ne vrši kriv.djela te da će se u konkretnom slučaju postići
svrha uslovne osude iz čl. 52 KZ, a u okviru opšte svrhe propisivanja i
izricanja krivičnih sankcija iz čl. 4 st. 2 KZ
Pošto je okrivljeni oglašen krivim sud ga je obavezao da na ime troškova kriv.
postupka plati iznos od 40,00 eura na ime paušala kao dijela troškova kriv.
postupka a koji iznos troškova kriv. postupka je srazmjeran trajanju i
složenosti kriv. postupka i imovnim prilikama okrivljenog a ovo shodno čl.226
u vezi čl.229 ZKP-a i Uredbe o naknadi troškova u sudskim postupcima.
Sa svega izloženog a primjenom čl.374 st.1. ZKP-a, odlučeno je kao u izreci
presude.
OSNOVNI SUD U NIKŠIĆU, dana 15.02.2013 . godine.
ZAPISNIČAR S U D I J A
Abramović Milijana, s.r. Kovačević Vesna, s.r.
Za tačnost otpravka tvrdi i ovjerava
Službenik Suda
PRAVNA POUKA: Protiv ove presude nezadovoljna stranka ima pravo žalbe u roku
od 8 dana od dana prijema iste preko ovog suda, Višem sudu Podgorica.