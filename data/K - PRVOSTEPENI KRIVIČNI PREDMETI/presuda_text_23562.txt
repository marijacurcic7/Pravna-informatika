U I M E C R N E G O R E
K. br. 21/13
OSNOVNI SUD U NIKŠIĆU kao prvostepeni krivični, sudija Perović Ivan uz
sudjelovanje Ćuzović Plane kao zapisničara, u krivičnom predmetu protiv
okrivljenog J. Z. kome se sudi u odsustvu, zbog krivičnog djela iz čl.384 st.1
KZ, postupajući po optužnom predlogu ODT-a Nikšić Kt.br.562/10 od 17.01.2013.
godine, nakon dovršenog javnog glavnog pretresa dana 11.04.2013. godine u
prisustvu zamjenika ODT-a L. S., predstavnika oštećenog JP V. D. M. i branioca
okrivljenog po službenoj dužnosti adv. B. J., donio je i istog dana objavio
P R E S U D U
Okrivljeni:
J. Z. od oca L., rođen ... u P., sa prebivalištem u N.-..., državljanin Crne
Gore, ranije osuđivan presudom Opštinskog suda u Nikšiću K.br.382/84 od
6.12.1984. godine zbog kriv.djela iz čl.45 st.4 na novčanu kaznu u iznosu
7.000 dinara i presudom Opštinskog suda u Danilovgradu K.br.24/87 od
9.02.1988.godine zbog kriv. djela iz čl.208 KZSRCG na kaznu zatvora u trajanju
od 3 mjeseca
K r i v j e
Što je :
Neutvrđenog dana u periodu od 29.03.2010.g. do 17.06.2010.g. u N., u svom
stambenom objektu koji se nalazi u naselju V., samovlasno pribavio pravo za
koje je smatrao da mu pripada, na način što je nakon isključenja njegovog
objekta sa vodovodne mreže preko digitalnog mjernog instrumenta koji je bio
instaliran u navedenom objektu isti uklonio i preko običnog vodomjera promjera
1 / 2 cola, objekat priključio na vodovodnu mrežu, što je konstatovano
prilikom izvršene kontrole od strane radnika JP V..Nikšić dana 17.06.2010.g.
- čime je učinio krivično djelo samovlašće iz čl. 384 st. 1 Krivičnog
zakonika,
Pa sud okrivljenom za navedeno krivično djelo primjenom čl.4 st.2, čl.42,
čl.52, čl.53 i čl.54 Krivičnog zakonika i čl. 374 Zakonika o krivičnom
postupku, izriče
USLOVNU OSUDU
Kojom mu utvrđuje kaznu zatvora u trajanju od 45 /četrdesetpet/ dana i
istovremeno određuje da se ova kazna neće izvršiti ako okrivljeni u roku od 1
/jedne/ godine po pravosnažnosti presude ne učini novo krivično djelo.
Shodno čl.239 Zakonika o krivičnom postupku sud oštećeno JP V. i k.upućuje
radi ostvarivanja imovinsko-pravnog zahtjeva u iznosu od 143,76 eura na
pokretanje parničnog postupka.
Dužan je okrivljeni na ime troškova krivičnog postupka uplatiti na žiro-račun
ovoga suda broj 832-152-32 iznos od 40,00 eura, u roku od 15 dana po
pravosnažnosti presude pod prijetnjom prinudnog izvršenja.
O b r a z l o ž e nj e
ODT iz Nikšića optužnim predlogom Kt.br.562/10 stavio je na teret okrivljenom
J. Z.izvršenje krivičnog djela samovlašće iz čl.384 st.1 KZ, pa je zamjenik
ODT-a L. S. koja je zastupala optužbu na glavnom pretresu, u završnoj riječi
ostala pri podnijetom optužnom aktu predlažući sudu da okrivljenog oglasi
krivim i osudi po zakonu.
Predstavnik oštećenog JP V.. D.M. u završnoj riječi navela je da se pridružuje
krivičnom gonjenju protiv okrivljenog i ispostavlja imovinsko-pravni zahtjev u
iznosu od 143,76 eura, na ime naknade štete u vidu cijene novog vodomjera i
cijene njegovog postavljanja.
Sud je donio rješenje da se okrivljenom J. Z. sudi u odsustvu shodno čl.324
st.2 ZKP-a, budući da je ODT Nikšić podnio predlog da se istome sudi u
odsustvu, a i po ocjeni suda postoje uslovi za primjenu predmetnog instituta
procesnog prava jer je za okrivljenim u više navrata izdavana naredba za
dovođenje po kojoj službenici policije nijesu mogli postupiti i obezbijediti
prisustvo okrivljenog a i na ovaj način će se imajući u vidu visinu
zaprijećene kazne za predmetno krivično djelo kao i vrijeme izvršenja istog,
spriječiti nastupanje zastarelosti krivičnog gonjenja.
Branilac okrivljenog /postavljen po službenoj dužnosti/ advokat B.J. u
završnoj riječi je istakao da na nesumnjiv način nije utvrđeno da je
okrivljeni počinio krivično djelo stavljeno mu na teret, pa je zatražio od
suda da ga oslobodi od optužbe, ali ako sud nađe da je okrivljeni počinio
krivično djelo a imajući u vidu sve olakšavajuće okolnosti na strani
okrivljenog, smatra da bi se i sa uslovnom osudom ostvarila svrha kažnjavanja.
Sud je u dokaznom postupku saslušao svjedoke Ž.A. i A. S., pročitao zapisnik o
izvršenoj kontroli broj 77/2010 od 17.06.2010. godine i pročitao izvod iz
kaznene evidencije za okrivljenog.
Svjedok Ž. A. navela je u svom iskazu da je zaposlena u JP V. N., da radi na
poslovima daljinskog isključivanja i priključivanja potrošača na vodovodnu
mrežu, da je dana 29.03.2010g. izvršeno isključenje sa vodovodne mreže
stambenog objekta potrošača J. Z. zbog neplaćenog duga, a kako isti nije u
narednom periodu platio zaostali dug za utrošenu vodu, otišli su u kontrolu
potrošača i utvrdili da nema vodomjera postavljenog od njihove firme ali da je
potrošač objekat preko običnog vodomjera priključio na mrežu, i o tome su
sačinili zapisnik.
Svjedok A. S. naveo je u svom iskazu da je zaposlen u JP V. i da se sjeća
slučaja potrošača J. Z. kome su isključili vodu zbog neplaćenih dugovanja,a
kako u narednom periodu isti nije platio dug otišli su u kontrolu i vidjeli da
je zamijenio vodomjer koji je bio postavljen od strane njihovog preduzeća
odnosno da je objekat preko običnog vodomjera priključio na mrežu.
Zapisnikom JP V. o izvršenoj kontroli broj 77/2010 od 17.06.2010. godine
konstatovano je da je potrošač J. Z. iz N...isključen sa vodovodne mreže na
vodomjeru sa daljinskim upravljanjem dana 29.03.2010. godine zbog neizmirenih
obaveza prema JP „V. te da je kontrolom istog potrošača dana 17.06.2010.
godine ustanovljeno dislociranje vodomjera i samovoljno priključenje na mrežu
preko običnog vodomjera od 1/2.
Iz izvedenih dokaza nesumnjivo proizilazi da je okrivljeni J. Z. neutvrđenog
dana u periodu od 29.03.2010.g. do 17.06.2010.g. u N. u svom stambenom objektu
koji se nalazi u naselju V., samovlasno pribavio pravo za koje je smatrao da
mu pripada, na način što je nakon isključenja njegovog objekta sa vodovodne
mreže preko digitalnog mjernog instrumenta koji je bio instaliran u navedenom
objektu isti uklonio i preko običnog vodomjera promjera 1 / 2 cola, objekat
priključio na vodovodnu mrežu, što je konstatovano prilikom izvršene kontrole
od strane radnika JP V.Nikšić dana 17.06.2010.g. , čime je učinio krivično
djelo samovlašće iz čl. 384 st. 1 KZ.
Naime, iz svjedočkih iskaza Ž. A. i A. S. te iz sadržine zapisnika o izvršenoj
kontroli broj 77/2010 od 17.06.2010.godine proizilazi da su radnici JP“V..“
isključili stambeni objekat okrivljenog sa vodovodne mreže dana 29.03.2010.
godine zbog neplaćenih dugovanja, te da je prilikom kontrole od 17.06.2010.
godine utvrđeno dislociranje digitalnog vodomjera i samovoljno priključenje na
mrežu preko običnog vodomjera, pa je jasno da je upravo okrivljeni koji
redovno ne plaća račune za utrošenu vodu, u cilju omogućavanja snabdijevanja
vodom svog stambenog objekta, posjedovao pravni interes za izvršenje
inkriminisane radnje.
Kako je okrivljeni bio svjestan da samovlasno pribavlja pravo za koje je
smatrao da mu pripada, na način što je nakon isključenja njegovog objekta sa
vodovodne mreže preko digitalnog mjernog instrumenta koji je bio instaliran u
navedenom objektu isti uklonio i preko običnog vodomjera, pa je promjera 1 / 2
cola, objekat priključio na vodovodnu mrežu, što je očito i htio opisanim
postupkom, jasno je da je djelovao sa direktnim umišljajem.
Sud je donio rješenje da se kao dokaz ne izvodi saslušanje svjedoka P.R., jer
na samo da je zastupnik optužbe odustao od predloga za izvođenje tog dokaza
već i sud nalazi da bi se insistiranjem na izvodjenju tog dokaza isključivo
doprinijelo odugovlačenju postupka.
Prilikom odlučivanja o krivičnoj sankciji, sud na strani okrivljenog nije
našao olakšavajuće okolnosti a kao otežavajuću okolnost cijenio mu je
činjenicu da je ranije osuđivan uzimajući u obzir da je od prethodnih osuda
prošao duži vremenski period, pa je sud uvjerenja da su ispunjeni uslovi iz
čl.53 i čl.54 KZ te da će se uslovnom osudom, kojom je okrivljenom utvrđena
kazna zatvora u trajanju od 45 dana koja se kazna neće izvršiti ukoliko
okrivljeni u roku od 1 godine po pravosnažnosti presude ne učini novo krivično
djelo, postići svrha uslovne osude iz čl. 52 KZ u okviru opšte svrhe
propisivanja i izricanja krivičnih sankcija iz čl. 4 st. 2 KZ.
Shodno čl.239 ZKP-a sud je oštećeno JP V. i k. uputio radi ostvarivanja
imovinsko-pravnog zahtjeva u iznosu od 143,76 eura na pokretanje parničnog
postupka, budući da izvedeni dokazi nijesu pružali pouzdan osnov za meritorno
odlučivanje o imovinsko-pravnom zahtjevu jer nije na nesumnjiv način utvrđeno
koliko je iznosila vrijednost uklonjenog vodomjera niti koliko iznosi cijena
postavljanja novog vodomjera.
Sud je shodno čl. 226 i 229 ZKP-a okrivljenog obavezao na plaćanje paušalnih
troškova krivičnog postupka u iznosu od 40,00 €, srazmjerno složenosti i
trajanju krivičnog postupka i imovnom stanju okrivljenog.
Iz iznijetih razloga, na osnovu čl. 374-a ZKP-a, odlučeno je kao u izreci
presude.
OSNOVNI SUD U NIKŠIĆU, dana 11.04.2013.godine
Zapisničar, SUDIJA,
Ćuzović Plana,s.r. Ivan Perović s.r.
Za tačnost otpravka tvrdi i ovjerava
radnik suda
PRAVNA POUKA: Protiv ove presude nezadovoljna stranka ima pravo
izjavljivanja žalbe u roku od 8 dana od dana prijema iste, preko ovog suda
Višem sudu u Podgorici.