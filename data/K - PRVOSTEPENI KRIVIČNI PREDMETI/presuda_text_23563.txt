K.br.36/13
U IME CRNE GORE
OSNOVNI SUD U NIKŠIĆU, kao prvostepeni krivični, sudija Vukota Vujačić, uz
sudjelovanje Mirković Branke, kao zapisničara, u krivičnom predmetu protiv
okrivljenog B. Lj., zbog kriv.djela krađa iz čl. 239. st. 1. KZ, po optužnom
predlogu ODT u Nikšiću Kt.br. 51/12 od 24.01.2013.godine, nakon dovršenog
glavnog i javnog pretresa dana 6.03.2013. god. u prisustvu zamjenika ODT-a, K.
D., i predstavnika E. N., Lj.M., a u odsustvu uredno obaviještenog okrivljenog
B. Lj., istog dana donio je i javno objavio
P R E S U D U
Okrivljeni B. LJ., JMBG ..., od oca R. i majke M., rođene M., rođen ... godine
u N., sa prebivalištem u N. – selo J., državljanin Crne Gore, oženjen – otac
jednog djeteta, penzioner, pismen, sa završenom srednjom stručnom spremom,
lošeg imovnog stanja, ranije neosuđivan.
K R I V J E
Što je:
U periodu od 21.12.2010. godine do 21.03.2011. godine, u N., u svojoj
porodičnoj kući u naselju J., iako svjestan obilježja svog djela i htio
njegovo izvršenje, a u namjeri da sebi pribavi protivpravnu imovinsku korist
oduzeo 5.648 kwh električne energije u vrijednosti od 462,21 euro, vlasništvo
Elektrodistribucije Nikšić, na način što je u porodičnoj kući na električnom
broilu pomjerio sva ti naponska mosta usled čega se nije registrovala
potrošnja utrošene električne energije te tako na prednje opisan način
protivpravno prisvojio električnu energiju u naznačenom iznosu.
- čime je počinio krivično djelo krađa iz čl. 239. st. 1. Krivičnog zakonika
- pa mu Sud primjenom navedenog zakonskog propisa, te čl. 4. st. 2., čl. 42.
st. 1., čl. 52, 53, 54, Krivičnog zakonika i čl. 226, 229. st. 1. i čl. 374.
st. 1. ZKP-a, izriče
USLOVNU OSUDU
Sa kojom se okrivljenom utvrđuje kazna zatvora u trajanju od 45 (četrdesetpet)
dana i istovremeno određuje da se navedena kazna neće izvršiti ukoliko
okrivljeni u roku od jedne godine od dana pravosnažnosti presude ne počini
novo krivično djelo.
OBAVEZUJE SE okrivljeni da na ime troškova krivičnog postupka plati novčani
iznos od 84 (osamdesetčetiri) eura u roku od 15 dana od dana pravosnažnosti
presude pod prijetnjom prinudnog izvršenja na žiro račun Osnovnog suda u
Nikšiću broj 832-152-32 i da sudu dostavi dokaz o izvršenoj uplati.
O b r a z l o ž e n j e
Optužnim predlogom ODT u Nikšiću Kt.br. 51/12 od 24.01.2013.godine okrivljenom
B. Lj. stavio je na teret izvršenje krivičnog djela krađa iz čl. 239 st. 1.
Krivičnog zakonika, koje je činjenično i pravno bliže opisano izrekom presude,
pa je zamjenik ODT-a K. D. u završnoj riječi u cjelosti ostao pri navodima
istog i predložio sudu da okrivljenog oglasi krivim za počinjeno krivično
djelo i osudi po zakonu.
Predstavnik oštećene Elektrodistribucije Nikšić, Lj. M., u završnoj riječi se
pridružila krivičnom gonjenju protiv okrivljenog B. Lj..
Sud je dana 06.03.2013. godine donio rješenje da se glavni pretres održi u
odsustvu uredno pozvanog okrivljenog B. Lj., jer je iz spisa predmeta utvrđeno
da je on uredno obaviješten o održavanju glavnog pretresa, i da je kod
postupku ODT Nikšić saslušan u svojstvu okrivljenog dana 10.01.2013. godine, a
po mišljenju suda prisustvo okrivljenog, na pretresu nije bilo nužno. Ovo
shodno čl. 457 Zakonika o krivičnom postupku.
Okrivljeni B. Lj. u svojoj odbrani pred ODT Nikšić od 10.01.2013. godine je
naveo da je tačno da je oduzimao i prisvajao električnu energiju vlasništvo
Elektrodistribucije Nikšić na način što je pomjerio sva tri naponska mosta na
svom brojilu u porodičnoj kući koja se nalazi u selu J., tako da se utrošak
električne energije u istoj, preko tog brojila nije mogao registrovati. Dalje
je naveo da su dana 21.03.2011.godine došli ovlašćeni radnici
Elektrodistribucije Nikšić i da su konstatovali na zapisniku da je na svom
brojilu pomjerio sva tri naponska mosta na brojilu. Kaže da je tako tri dana
neovlašćeno trošio električnu energiju.
U dokaznom postupku sud je neposredno saslušao svjedoka Ć. M., pročitao
zapisnik o kontroli mjernog mjesta broj 0021310 od 21.03.2011. godine, na
predlog zamjenika ODT pročitao nalaz i mišljenje stalnog sudskog vještaka
dipl.el. ing. G.I. od 21.01.2013. godine, po službenoj dužnosti izvršio uvid u
keditni nalog – uplatu rata za neovlašćenu potrošnju električne energije od
strane okrivljenog B. Lj. od 31.05.2011. godine i dana 9.01.2013 godine i
pročitao izvod iz kaznene evidencije za okrivljenog izdat od strane UP – PJ
Nikšić broj 157 od 4.02.2013 godine.
Cijeneći navode optužbe i odbrane, te provedene dokaze kako pojedinačno tako i
u njihovoj međusobnoj vezi, sud nalazi da je optuženi počinio krivično djelo
stavljeno mu na teret, na način, vrijeme i mjesto kako je to bliže
predstavljeno izrekom ove presude, pa ga je oglasio krivim i krivično pravno
odgovornim, a ovo iz sljedećih razloga:
Svjedok Ć. M. je u svojoj izjavi naveo da je dana 21.03.2011 godine sa kolegom
K. G. bio u kontroli brojila okrivljenog B.Lj.u mjestu zv. J.i, kada su
utvrdili da je neko pomjerio na tom brojilu sva tri naponska mosta tzv.
brikne, a posebno ističe da u slučaju kada se ti mostovi pomjere sva potrošnja
električne energije u objektu za koji je instalirano to brojilo ne može da se
registruje na tom brojilu.
Uvidom u zapisnik o kontroli mjernog mjesta br. 0021310 od 21.03.2011. godine,
sud je utvrdio da je okrivljeni B. Lj. isključen sa mreže zbog neovlašćene
potrošnje električne energije, da su kod toga potrošača zatečena, na brojilu
pomjerena sva tri naponska mosta.
U nalazu i mišljenju vještak elektro-struke G. I. je, a imajući u vidu čl.26
Pravila o snabdijevanju električnom energijom (Sl. List RCG,br.13/05) utvrdio
da je ukupna količina neovlašćeno potrošene električne energije-oduzete
električne energije za period od tri mjeseca(od 21.12.2010. god do
21.03.2011.god.) kod potrošača B.Lj., 5648 kwh a da vrijednost te protivpravno
oduzete električne energije iznosi 462.21 eura.
Uvidom u kreditni nalog – uplatu rata za neovlašćenu utrošenu električnu
energiju Elektrodistribucije Nikšić sud je utvrdio da je dana 31.05.2011
godine okrivljeni B. Lj. uplatio iznos od 200,00 eura a dana 9.01.2013 godine
iznos od 400,00 eura.
Cijeneći jasno kazivanje okrivljenog B. Lj., gdje navodi da je oduzimao i
prisvajao električnu energiju na način što je pomjerio sva tri naponska mosta
na brojilu, te da se na takav način utrošak električne energije, u njegovom
objektu, nije mogao registrovati, dovodeći isto u vezu sa potpunim i jasnim
iskazom svjedoka Ć.M., radnika Elektrodistribucije Nikšić, koji je obavio
predmetnu kontrolu i tom prilikom istakao da su prilikom kontrole utvrdili da
je na brojilu okrivljenog B. Lj. pomjerena sva tri naponska mosta – brikne,
tako da se utrošena električna energija na brojilu nije mogla registrovati, a
koji navodi su potvrđeni i konstatacijama sa zapisnika Elektrodistribucije
Nikšić od dana 21.03.2011 godine, sud je,na nesumnjiv način utvrdio da je
okrivljeni B. Lj. u periodu od 21.12.2010. godine do 21.03.2011. godine, u
Nikšiću, u svojoj porodičnoj kući u naselju J., iako svjestan obilježja svog
djela i htio njegovo izvršenje, a u namjeri da sebi pribavi protivpravnu
imovinsku korist oduzeo 5.648 kwh električne energije u vrijednosti od 462,21
euro, vlasništvo Elektrodistribucije Nikšić, na način što je u porodičnoj kući
na električnom broilu pomjerio sva ti naponska mosta usled čega se nije
registrovala potrošnja utrošene električne energije te tako na prednje opisan
način protivpravno prisvojio električnu energiju u naznačenom iznosu, pa je
ponašajući se na takav način ostvario sva bitna obeležja krivičnog djela krađa
iz čl. 239. st. 1. Krivičnog zakonika.
Sve činjenice utvrđene u postupku, i sve okolnosti slučaja, dovele su ovaj sud
do zaključka da je okrivljeni izvršio predmetno krivično djelo sa direktnim
umišljajem, jer je isti preduzimajući radnju opisanu u izreci presude,
postupao sa očiglednom namjerom da na taj način sebi pribavi protivpravnu
imovinsku korist, što znači da je kod okrivljenog B. Lj. postojala svijest o
svim obilježjima krivičnog djela i htjenje njegovog izvršenja, pa su se pored
objektivnih stekli i subjektivni elementi bića predmetnog krivičnog djela, što
ga čini krivično-pravno odgovornim.
Sud nije provodio dokaz saslušanje svjedoka K. G., jer je provedenim dokazima
u potpunosti utvrdjeno činjenično stanje, pa bi provođenje istog vodilo
bespotrebnom odugovlačenju postupka a ne bi uticalo na drugačiju odluku suda u
ovoj krivično pravnoj stvari.
Sud je svakako cijenio i navode odbrane okrivljenog, gdje on kaže da je tako,
samo tri dana neovlašćeno trošio električnu energiju, pa je kod gore
nesumnjivo utvrdjenog činjeničnog stanja, iste odbio kao neosnovane,
smatrajući ih sračunato datim u pravcu imanjenja sopstvene krivične
odgovornosti.
Prilikom utvrdjivanja vrste i visine krivične sankcije, sud je na strani
okrivljenog u smislu čl.42 st.1.KZ, kao olakšavajuće okolnosti cijenio njegovu
porodičnost - otac jednog djeteta, njegovo loše imovno stanja i njegovu raniju
neosuđivanost, u što se sud uvjerio uvidom u izvod iz kaznene evidencije, dok
otežavajućih okolnosti na strani okrivljenog po ocjeni suda nije bilo, pa je
cijeneći prednje, primjenom čl.53 i 54 KZ okrivljenom izrekao uslovnu osudu,
kao u izreci, nalazeći da će se i sa prijetnjom izvršenja utvrdjene kazne
zatvora, kao u izreci, te provjerom ponašanja okrivljenog u periodu od jedne
godine, na okrivljenog u dovoljnoj mjeri uticati da ubuduće ne čini nova
krivična djela, čime će se sa uspjehom ostvariti svrha uslovne osude iz čl.52
KZ u okviru opšte svrhe izricanja krivičnih sankcija u smislu čl.4 st.2. KZ, a
prednje na osnovu procjene ličnosti okrivljenog i uvjerenja suda da nije nužno
izricanje efektivne kazne zatvora, te da se njegovo popravljanje može učiniti
i izricanjem uslovne osude.
Kako je okrivljeni oglašen krivim, sud je istog obavezao da na ime troškova
krivičnog postupka plati novčani iznos u iznosu od 84,00 eura, od čega se
iznos od 44,00 eura odnosi na ime nalaza i mišljenja vještaka elektro struke i
iznos od 40,00 eura na ime paušala, kao dijela troškova krivičnog postupka, a
koji iznos je srazmjeran trajanju i složenosti krivičnog postupka i imovnim
prilikama okrivljene, a ovo shodno čl.229 st.1. u vezi sa čl.226 ZKP-a .
Sa svega izloženog, a primjenom čl.374 st.1. ZKP-a, odlučeno je kao u izreci
presude.
OSNOVNI SUD U NIKŠIĆU, dana 06.03.2013.godine
Zapisničar, S U D I J A,
Mirković Branka,s.r. Vukota Vujačić,s.r.
Za tačnost otpravka tvrdi i ovjarava
službenik suda
PRAVNA POUKA: Protiv ove odluke nezadovoljna stranka ima pravo žalbe u roku od
8 dana, od dana prijema iste preko ovog suda, Višem sudu Podgorica.
D-na: presuda od 06.03.2013.god.
primerak presude dostaviti:
- ODT,
- okrivljenom,
- u spise,
S U D I J A
POSTUPLJENO: 06.03.2013. godine