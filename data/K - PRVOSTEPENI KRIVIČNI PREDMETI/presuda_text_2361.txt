K.br.10/701
U IME NARODA
OSNOVNI SUD U PODGORICI , kao prvostepeni krivični po sudijii Suzani
Mugoši kao sudiji pojedincu uz učešće zapisničara Sekulić Marine u krivičnom
predmetu protiv okrivljenog J.M. zbog krivičnog djela   zlostavljanje iz
čl. 166a st. 2 u vezi st.1 KZ, postupajući po optužnom predlogu ODT-a Kt.br.
1719/09 od 18.06.2010. godine na glavnom i javnom pretresu održanom dana
19.04.2011. godine u prisustvu zastupnika optužbe Danke Ivanović- Đerić
zamjenika ODT-a, okrivljenog i svjedoka oštećenog donio je, a dana
21.04.2011. godine i javno objavio  
P R E S U D U 
Okrivljeni J.M. , od oca Z. i majke R. rođene B., rođenog ... godine u B.
sa prebivalištem u P., Crnogorac, pismen, završio srednju školu, po zanimanju
policajac, neoženjen, lošeg imovnog stanja, neosuđivan  
K R I V    J E  
Zato što je: 
Dana 17.11.2009. godine u Podgorici u Bulevaru Svetog Petra Cetinjskog kao
službeno lice u vršenju službe zlostavljao oštećenog V.F., na način što je
obavljajući redovnu pozorničku djelatnost kod ugostiteljskog objekta "M.",
zaustavio oštećenog radi prikupljanja obavještenja u vezi narušavanja javnog
reda i mira od strane poznanika oštećenog J.A., V.V. i R.Đ., kojom prilikom je
od oštećenog zahtijevao da pozove telefonom svoje drugove koji su narušavali
javni red i mir  i da im kaže da siđu, što je oštećeni i uradio pa nakon što
je  okrivljenom saopštio da isti neće da siđu, okrivljeni ga je prvo uhvatio
za ruku i povukao ka sebi govoreći mu "je li ti to mene zajebavaš", zatim mu
zaprijetio da će ga držati sve dok njegovi drugovi ne siđu, pri čemu ga je
udario po ruci i lijevoj podkoljenici, a zatim ga je stiskao za nadlakticu
lijeve ruke i zavrtao mu ruke, nakon čega je, kada mu je stavio sredstva za
vezivanje, ista stegao do maksimuma, provokativno mu se obraćajući riječima
"je li ti sad bolje", kojom prilikom mu je  nanio laku tjelesnu povredu u vidu
krvnih podliva u predjelu oba ručna zgloba, lijeve nadlaktice i u predjelu
lijeve potkoljenice.  
- čime je izvršio krivično djelo zlostavljanje iz čl. 166a st.2 u vezi st. 1
KZ  
Pa ga sud primjenom citiranih zakonskih odredbi te čl.3, 5,13,15,32,33,36,
42, KZ CG te odredbi čl.199, 200, 202, 212 i 364 ZKP-a,  
OSUĐUJE
Na kaznu zatvora u trajanju od 3 (tri) mjeseca.
Obavezuje se okrivljeni da na ime troškova krivičnog postupka uplati ovom sudu
novčani iznos od 228,00€ u roku od 15 dana od dana pravnosnažnosti presude pod
prijetnjom prinudne naplate  
Oštećeni se radi ostvarivanja imovinsko-pravnog zahtjeva upućuje na parnicu.  
O b r a z l o ž e nj e
Optužnim predlogom ODT Podgorica Kt.br. 1719/09 od 18.06.2010. godine
okrivljenom J.M. stavljeno je na teret da je izvršio krivično djelo
zlostavljanje iz čl. 166a st. 2 u vezi st. 1 KZ.  
Zastupnik optužbe je u svojoj završnoj riječi izjavio da ostaje u cjelosti pri
podnijetom optužnom predlogu, jer je iskaz oštećenog  koji je bio dosledan u
tvrdnji da je okrivljeni postupao na način kako je to opisano dispozitivom
optužnog predloga saglasan i sa iskazima svjedoka M.P. i S.F., kao i sadržinom
nalaza i mišljenja vještaka medicinske struke Š.M., te njegovim usmenim
izjašnjenjem na glavnom pretresu, zbog čega smatra da je okrivljeni izvršio
krivično djelo koje mu se stavlja na teret, te predlaže sudu da istog oglasi
krivim i osudi po zakonu.  
Okrivljeni je u svojoj odbrani tokom postupka naveo da je dana 17.11.2009.
godine obavljao poslove pozornika na reonu između dvije raskrsnice kod "M.",
da dok je stajao na raskrsnici je začuo kako neko viče "puši pandur" kada se
okrenuo i na III ili IV spatu zgrade, iznad O. banke na balkonu je vidio
nekoliko momaka, koji su najvjerovatnije i uputili te riječi, jer iz tog
pravca nije imao ko drugi osim njih, te da su isti kada su ga vidjeli ušli u
stan. On je tada krenuo put ulaza primjetivši da ulazu prilazi jedan momak i
razgovara preko mobilnog telefona, gledajući u pravcu balkona na kom su se
prethodnio i nalazili ti momci, tražeći da mu otvore vrata, zbog čega je
zaključio da on poznaje te momke. Pitao ga je kod koga je krenuo, objasnivši
da su mu od nekih momaka iz tog ulaza sa balkona upućene psovke, tražeći od
njega da te momke pozove da siđu, što je on i učinio, te mu nakon toga
saopštio da oni neće da siđu. Nadalje je naveo da je on tada od tog momka
tražio da mu da imena i podatke tih momaka, što je isti odbio, govoreći mu
"neću da vam dam njihova imena, ko ste vi, vi ne znate ko je moj otac", te da
ne zna kod koga ide, tražeći da ga ostavi na miru. Nakon toga mu je i tražio
dokumenta kako bi ga identifikovao, a zatim i zvao kolegu iz javnog reda i
mira. Tada je F. pokušao da se udalji,  pa mu je rekao da sačeka dok završe
službenu radnju, kada je on počeo da ga gura rukama u predjelu grudi i da ga
hvata za ruke kako bi ga odgurnuo, u kom momentu dolazi njegov kolega. Kako je
isti i dalje pružao otpor i pokušavao da se udalji i pored njihovog
upozorenja, preduzeo je radnju na koju je obavezan odnosno naredio mu je da se
okrene prema bilbordu i stavio mu uz pomoć kolege lisice. Tada iz ulaza izlazi
više momaka koje je on zaustavio i pitao ih ko je rekao "puši ga pandur", ali
su isti negirali da su to uradili. Nakon toga su ovi momci  zajedno sa F.
privedeni u stanicu policije gdje su rekli da su navodno riječi "puši ga"
uputili nekoj djevojci pored ulaza, a njemu su uputili samo riječi "pandur".
Naveo je da nije tačno da je F. rekao da će ga držati kao taoca dok se ne
razjasni ko ga je zvao i dok njegovi drugovi ne siđu, kao i da ga nije ni u
jednom momentu čupao za kosu, zavrtao mu ruku, niti ga udarao u predjelu noge,
a da je lisice stavio kako se inače stavljaju, pri čemu ih nije posebno
stezao, te da zna da je F. trzao rukama kada mu je lisice stavio i povrede su
mu nastale od toga.  
U završnoj riječi je izjavio da se ne osjeća krivim, da nije izvršio krivično
djelo koje mu se stavlja na teret,  da je samo postupao u svemu u skladu sa
pravilima struke, te priveo oštećenog na način kako je to predviđeno, a da je
oštećeni iz suđenja u suđenje mijenjao iskaz. Dalje je naveo da mu nije
logično da je oštećeni prvog dana prijavio povrede na zglobovima, a tek drugog
dana modrice i da je različito ukazivao na samo udaranje, smatrajući da su
povrede na rukama od metalnih lisica, jer nemaju gumene, navodeći da V. pred
sudom za prekršaje nije izjavio da ga je udarao, a da je isto mogao i tamo
reći.  
Sud je u dokaznom postupku proveo sledeće dokaze: saslušao svjedoka oštećenog
V.F., svjedoke B.P., S.F., B.A., M.P., pročitao nalaz i mišljenje stalnog
sudskog vještaka Š.M. i istog saslušao, izvršio uvid u spise PJ za prekršaje
br. 265/11 od 14.02.2011.godine, te pročitao izvod iz KE na ime okrivljenog
Uprave policije PJ Bijelo Polje, od 25.03.2011.godine.  
Svjedok oštećeni V.F., je u svom svjedočkom iskazu datom tokom postupka
naveo da dana 17.11.2009.godine, kada se vraćao iz škole oko 16 h, je krenuo
kod svog druga Đ.R., koji živi u zgradi "M." preko Morače, jer je isti
organizovao žurku, a kod koga su već bili neki njegovi drugovi. Kada je došao
ispred ulaza nazvao je druga V.V. koji se već nalazio u stanu, kako bi mu
objasnio na kom spratu se nalaze i otvorio mu ulazna vrata. Dalje je naveo
kada su se otvorila vrata od ulaza prišao mu je policajac pitao ga je gdje
ide, kome telefonira i ko su njegovi drugovi. On je bio zbunjen jer nije znao
o čemu se radi, ali mu je objasnio da ide kod svog druga i pitao ga u čemu je
problem i zašto ga ispituje, kada mu je policajac rekao da su mu njegovi
drugovi nešto dobacili, nakon čega je svoje drugove pozvao mobilnim i rekao im
da sidju u ulaz gdje ih čeka policajac, ali oni mu nijesu vjerovali i nijesu
silazili nego su mu rekli da se on popne kod njih. On je tada objasnio
policajcu da njegovi drugovi neće da sidju, nakon čega ga je policajac uhvatio
za ruku privukao k sebi, i rekao "jel ti to mene zajebavaš"? Nakon toga su
obojica izašli ispred ulaza blizu bilborda i on  je policajca pitao da mu
predoči njegova prava ili da pozove kola pa da ide u policiju da da izjavu
pred inspektorom, nakon čega mu je isti rekao da je pozvao svog kolegu iz
Odjeljenja za remećenje javnog reda i mira i da treba da ga sačekaju. On je
tada uzeo iz svog džepa telefon da bi pozvao nekog od svojih da ih obavijesti,
ali je policajac prišao udario ga po ruci i rekao da spusti telefon. On je
nakon toga telefon vratio u džep, spustio ruke nakon čega mu je on uputio
riječi "ne znaš ko su ti drugovi jeli, ti mene zajebavaš". Kada više nije htio
sa njim da razgovara stavio mu je lisice počeo da ga vuče za ruku, da ga
stiska i stavio mu lisice prethodno spustivši rukave od jakne, kada mu je
rekao "sad ćeš da vidiš kako je kad se stave lisice, jel ti sad bolje". Nakon
toga je došao njegov drug S. i pitao ga da li je rekao policajcu da je i
njegov otac policajac. Dalje je naveo da mu policajac nije tražio
dokumentaciju, niti ličnu kartu, kada ga je privodio čini mu se da ga je
čupao, a da li ga je udarao po nogama kako bi ga priveo ne zna, ali je imao
modrice. Nakon toga policajac se sa svojim kolegom odmakao, a on je razgovarao
sa svojim drugom S., koji je primijetio da mu teku suze, obzirom da se osjećao
veoma uplašeno, a u isto vrijeme pored njih su prolazili njihovi poznanici,
njegovi profesori, komšije, zbog čega mu je bilo veoma neprijatno. Zbog toga
ga je drug S. i pitao da mu stavi kapuljaču na glavu, ali on nije htio. Nakon
izvjesnog vremena došla je ekipa za privodjenje, smjestila ga u vozilo i
odvezla u stanicu policije, gdje su ga uveli u jednu prostoriju , okrenuli put
zida i pokušali da mu skinu lisice, ali nijesu uspjeli, jer nijesu imali ključ
od istih. Nakon toga su zvali policajca koji mu je i lisice stavio i iste
skinuli tek kada je on došao. Nakon toga mu je prišao jedan policajac po
njegovom sjećanju malo stariji, krupan i visok, unio mu se u lice, rukom ga
uhvatio za vrat i njegovom glavom udario u zid dva puta govoreći mu"znaš li ti
gdje se nalaziš". Nakon toga je kao kroz maglu obzirom da je imao glavobolju
čuo kako policajci ispituju njegove drugove koji su se koliko se sjeća
izvinjavali, jer su navodno uvrijedili policajca J. Kasnije je došao njegov
otac da vidi o čemu se radi i negdje oko 21 h su ih priveli kod sudje za
prekršaje, gdje su ih i saslušali. Nakon saslušanja otprilike nekih sat
vremena je pošao u Hitnu pomoć, radi ukazivanje ljekarske pomoći, gdje su mu
dali neku tabletu ispod jezika, gledali povrede od lisica, hematome,  i
savjetovali mu da u koliko bude opet osjećao glavobolju, podje u KBC da snimi
glavu.  On je sjuradan sa majkom pošao i javio se u KBC gdje je i snimio
glavu, kada je vidio da ima povrede na nogama, obzirom da ga je policajac za
koga je kasnije saznao da je J. stavljajući mu lisice na ruke udarao ga po
nogama i koliko se sjeća vukao ga za kosu ili trzao, o čemu posjeduje
medicinsku dokumentaciju i fotografije.
Pridružio se krivičnom gonjenju i postavio imovinsko pravni zahtjev.  
Svjedok B.P. , je u svom svjedočkom iskazu datom na glavnom pretresu dana
03.02.2011.godine, naveo da se sjeća da je kritičnog dana bio na poslu na
reonu preko Morače, kada ga je preko radio veze pozvao kolega J.M. i rekao da
mu treba pomoć. On je tada pošao kod J., koji mu je ispričao što se desilo do
tada. Naveo je da od kada je on  došao V. nije htio da sardjuje, nti da ličnu
kartu da kolegi, već kada mu je istu tražio odgurno je policajca i rekao
"puštite me da idem".Tada je kolega pozvao ekipu za privodjenje koji su  V. i
odveli, tvrdeći da ga kolega J. na licu mjesta ni prstom nije takao, osim što
mu je stavio lisice na način kako se one inače stavljaju. Nakon što su mu
lisice stavili on je pokušavao da ih skine govoreći skinite mi ovo svi me
gledaju, takođe je prijetio policajcu da će ostati bez posla.  
Svjedok S.F. je u svom svom svjedočkom iskazu datom na glavnom pretresu
dana 03.02.2011.godine, naveo da ostaje pri svemu, kao pred istražnim sudijom,
gdje je naveo da se ne sjeća datuma, ali da zna da je prolazio pored restorana
"M.", negdje posle podne, kada je pored biblorda koji se nalazio u  blizini
restorana "M." vidio poznanika V.F., kome su od strane policije bile stavljene
lisice na ruke, a da je pored V. stajao policajac. Kako je poznavao V. prišao
je i pitao o čemu se radi, našta mu isti nije ništa odgovorio, a policajac mu
je rekao da odstupi, nakon čega se on i udaljio par metara i stao sa strane da
vidi o čemu se radi. Tada je došla policija sa policijskim "Golfom", a iz
ulaza zgrade je izašlo 4-5 momaka koji su pošli sa F.. On ih je pitao o čemu
se radi, našta su mu oni rekli da idu u policiju sa F. da vide o čemu se radi.
Nakon toga je policija odvela V., kada su pošli i ti momci , a on je pošao
svojim poslom. Na glavnom pretresu je dodao da kada je došao F. je bio vezan
i da kako je prilazio i pitao ga o čemu se radi policajac je F. gurnuo prema
bilbordu, a F. je pokušavao da mu objasni da nije kriv ni za šta, niti da ima
veze sa tim. On je tada F. rekao zašto ne kaže policajcima da je njegov otac
takođe policajac i kolega sa njima. Dalje je naveo da udarce nije vidio, a da
ne zna da li ih je bilo prije nego što je on došao. Ono što je sigurno vidio
je da je policajac F. jednom rukom držao za ruke, a drugom za vrat,
pribijajući ga uz bilbord.  
Svjedok B.A. , je u svom svom svjedočkom iskazu datom na glavnom pretresu
dana 03.03.2011.godine, naveo da se sjeća da dana 17.11.2009.godine,  izmedju
časova su bili kod druga u stanu, gdje su htjeli malo da se opuste i da su
čekali F. da dodje. On i P.M. su se čudili zašto F. nema i u jednom trenutku
su izašli na balkon, kada su vidjeli policajca  kako gura F. prema bilbordu,
držeći ga rukom u predjelu glave i šireći mu noge. Tu pored je bio momak koga
poznaju – S. koji je sve to gledao. Oni su tada ušli u stan i drugovima koji
su bili malo popili objasnili šta se desilo kada su svi sišli ispred zgrade,
ali F. nije bilo tamo ,jer su ga priveli. Naveo je da mu se čini da u trenutku
kada su ga vidjeli sa balkona bile su mu stavljene lisice, nije se trzao i
gurao, da su oni inače bili na IV spratu, te da su mogli sve da vide, jer nije
bilo nastrešica niti je bilo što drugo što bi zaklanjalo vid.  
Svjedok M.P. , je u svom svom svjedočkom iskazu datom na glavnom pretresu
dana 19.04.2011.godine, naveo da se sjeća dogadjaja da je toga dana bio u
stanu  kod R. na IV spratu, gdje se društvo okupilo i gdje su čekali F. da
dodje. Kako je prošlo  nekih 10 minuta od kada je F. rekao da će doći, a kako
nije stizao on je sa B. izašao na terasu i vidio kako policajac vuče F. prema
bilbordu, pribijajući ga uz isti, kako bi mu stavio lisice i držeći ga pozadi
za ruke. Pored njega je bio neki momak u crvenom i drugi policajac. On je sa
B. ušao unutra i rekao drugovima koji su pili da treba da sadju ispred zgrade
obzirom da F. privodi policajac, ali dok su oni sašli, policija je već odvela
F.  
Stalni sudski vještak Š.M., je u svom izjašnjenju na glavnom pretresu od
03.03.2011.godine, ostao pri zaključku i mišljenju od 20.01.2010.godine, a iz
koga proizilazi da je u predmetnom dogadjaju V.F. zadobio krvne podlilve u
predjelu oba ručna zgloba lijeve nadlaktice i u predjelu lijeve potkoljenice,
da su navedene povrede posledice dejstva tupog, teškog i zamahnutog mehaničkog
orudja, mehanizmom direktnog dejstva sile (udar ili stiskanje),te da navedene
povrede predstavljaju pojedinačno ili u svom zbiru laku tjelesnu povredu.
Izjašnjavajući se  na pitanje okrivljenog vještak je pojasnio da iz medicinske
dokumentacije Urgentog centra KC CG Podgorica, proizilazi da je V.F. pregledan
18.11.2009.godine, u 20,22 h od strane dežurnog ljekara,  te da je ljekar
mogao ustanoviti navedene povrede koje su se desile prethodnog dana u 18 h.  U
Hitnoj pomoći je navodno pregledan na dan povredjivanja u 23.45 i to vrijeme
su iste povrede mogle biti vidjene ako su nastale oko 16 h.  Naveo je da se ne
može se izjasniti da li su povrede u predjelu ručnih zglobova nastale
samopstalnim zatezanjem lisica, navodeći da su ostali krvni podlivi nastali
mehanizmom udara odnosno stiskanja, te da se ne može izjasniti da li su
povrede nastale tako što je  V.F. sam potkoljenicom udarao o predmet ili sam
sebe stiskao.  Dodao je i da ne može isključiti mogućnost da su povrede
nastale i ako su lisice stavljene preko dijela odjeće, da sve to zavisi od
intenziteta stiskanja.  
Iz spisa predmeta PJ za prekršaje br. 265/11 od 14.02.2011.godine, se
utvrdjuje  da je rješenjem navedenog organa PP.br.807/09-26, prema okrivljenom
V.F. obustavljen prekršajni postupak.  
Iz izvoda iz  KE na ime okrivljenog Uprave policije PJ B. br. 584  od
25.03.2011.godine, proizilazi da isti ne prolazi kroz kaznenu evidenciju.  
Ocjenom navoda optužbe, odbrane okrivljenog, te svih provedenih dokaza
pojedinačno i u njihovoj međusobnoj povezanosti, sud je našao da je okrivljeni
izvršio krivično djelo koje mu je optužnim aktom stavljeno na teret i to na
način, vrijeme i u mjestu kako je to predstavljeno izrekom ove presude, pa ga
je shodno čl. 364 ZKP-a, oglasio krivim i krivično pravno odgovornim.  
Naime, ovakvo uvjerenje suda zasniva se na svim provedenim dokazima, kako na
iskazu svjedoka oštećenog i svjedoka S.F., B.A., M.P., tako i izjašnjenju
vještaka medicinske struke. Odbranu okrivljenog u kojoj navodi da je on samo
preduzeo radnju na koju je bio obavezan, odnosno da je oštećenom stavio
lisice, ali iste nije stezao, niti ga je čupao za kosu, zavrtao mu ruku i
udarao ga u predjelu nogu, sud nije prihvatio. Ovakva odbrana je opovrgnuta
iskazom svjedoka oštećenog koji navodi da mu je okrivljeni nakon što više nije
htio da razgovara sa njim stavio lisice, te ga počeo vući za ruku i stiskati,
te iskazima saslušanih svjedoka. Naime svjedok S.F. navodi da je vidio
policajca kako je F. jednom rukom držao za ruke, a drugom za vrat pribijajući
ga uz bilbord. I svjedoci B.A. i M.P. na istovjetan način opisuju kako su sa
IV sparta vidjeli kako policajac gura F. prema bilbordu, držeći ga rukama u
predjelu glave i šireći mu noge. Odbrana okrivljenog opovrgnuta je takođe i
izjašnjenjem vještaka medicinske struke koji u svom nalazu navodi da su
navedene povrede kod oštećenog posledica dejstva tupog, teškog i zamahnutog
mehaničkog orudja, mehanizmom direktnog dejstva sile u šta spada i udar ili
stiskanje.  
Mišljenju vještaka medicinske struke Š.M. sud je poklonio punu vjeru sa
razloga što je isti objektivan, stručan, jasan i urađen po pravilima struke.  
Sud je cijenio iskaz svjeodoka B.P. isti nije prihvati nalazeći da je isti dat
u cilju olakšanja položaja okrivljenog obzirom da mu je kolega, a u
suprotnosti je sa iskazima ostalih saslušanih svjedoka, kojima je sud poklonio
punu vjeru.  
Polazeći od naprijed utvrđenog činjeničnog stanja, po zaključenju suda u
radnjama okrivljenog stekla su se sva bitna obilježja bića krivičnog djela
zlostavljanje iz čl. 166 st. 2 u vezi st. 1 KZ CG. Naime okrivljeni je
obavljajući redovnu pozorničku djelatnost kod ugostiteljskog objekta "M",
zaustavio oštećenog radi prikupljanja obavještenja u vezi narušavanja javnog
reda i mira od strane poznanika oštećenog J.A., V.V. i R.Đ., kojom prilikom je
od oštećenog zahtijevao da pozove telefonom svoje drugove koji su narušavali
javni red i mir  i da im kaže da siđu, što je oštećeni i uradio pa nakon što
je  okrivljenom saopštio da isti neće da siđu , okrivljeni ga je prvo uhvatio
za ruku i povukao ka sebi govoreći mu "je li ti to mene zajebavaš", zatim mu
zaprijetio da će ga držati sve dok njegovi drugovi ne siđu, pri čemu ga je
udario po ruci i lijevoj podkoljenici, a zatim ga je stiskao za nadlakticu
lijeve ruke i zavrtao mu ruke, nakon čega je, kada mu je stavio sredstva za
vezivanje, ista stegao do maksimuma, provokativno mu se obraćajući riječima
"je li ti sad bolje",usljed čega je oštećeni zadobio lake tjelesne povrede.  
Za ovaj sud je nesporno da je okrivljeni preduzimajući radnje prema oštećenom
bliže opisane izrekom presude, ostvario obilježje  ovog krivičnog djela jer je
preduzeo radnje koje su oštećenom nanijele i fizički i psihički bol i uopšte
povrijedili njegovo ljudsko dostojanstvo, obzirom da se radi o licu koje nije
ničim doprinijelo ili prouzrokovalo predmetni događaj, da se radi o mlađoj
osobi koja je i postupila po onome što je okrivljeni njemu rekao, tj. pozvao
svoje drugove da sidju, koji to nisu učinili, jer mu nisu vjerovali, da je
zaista policajac tu, te da se procjena posledice ovog krivičnog djela cijeni u
svakom konkretnom slučaju, prema objektivnim kriterijumima, u zavisnosti od
konkretnih okolnosti, ovaj sud a imajući u vidu naprijed nesporno utvrđeno
činjenično stanje, nalazi da je okrivljeni ostvario sva bitna obilježja bića
ovog krivičnog djela i njegov kvalifikovani oblik, jer ga je izvršilo službeno
lice u vršenju službe.  
Naime, po mišljenju ovog suda okrivljeni je u konkretnom slučaju postupao sa
direktnim umišljajem, tj. bio je svjestan svog djela i htio njegovo izvršenje.  
Za ovo krivično djelo predvijena je kazna zatvora od 3. mjeseca do 3. godine
zatvora.  
Odlučujući o vrsti i visini krivične sankcije koju će izreći okrivljenom sud
je cijenio sve okolnosti u smislu čl. 42 KZ CG, koje mogu biti od uticaja da
kazna bude veća ili manja, pa je na strani olakšavajućih okolnosti cijenio
njegovo loše imovno stanje, teda nije osudjivan, a u odsustvu otežavajućih
okolnosti izrekao  mu kaznu zatvora u trajanju od 3 (tri) mjeseca. Sud je
uvjerenja da će se ovako utvrđenom kaznom u dovoljnoj mjeri uticati na
okrivljenog da ubuduće ne vrši krivična djela i da će se u cjelosti ostvariti
ciljevi generalne i specijalne prevencije.  
Shodno čl. 212 ZKP-a oštećeni V.F. se radi ostvarivanja imovinsko pravnog
zahtjeva upućuje na redovnu građansku parnicu.  
Odluku o troškovima krivičnog postupka sud je donio shodno čl. 199 i 202
ZKP-a, te obavezao okrivljenog da na ime troškova krivičnog postupka uplati
ovom sudu ukupan novčani iznos od 228,00€, a koji troškovi se odnose na
izvršeno medicinsko vještačenje u iznosu od 198,00€, na ime troškova dolaska
svjedoka M.P. u iznosu od 10,00€  i na sudski paušal u iznosu od 20,00 €.
Paušal je odmjeren shodno složenosti i dužini trajanja postupka i imovinskim
prilikama okrivljenog.  
Na osnovu izloženog odlučeno je kao u izreci presude.  
OSNOVNI SUD U PODGORICI
Dana 21.04.2011 godine 
Zapisničar
S U D I J A
Marina Sekulić s.r.                                                  Suzana
Mugoša s.r. 
PRAVNA POUKA:
Protiv ove presude dozvoljena je žalba
U roku od 8 dana od dana prijema pismena
Višem sudu u Podgorici, a preko ovog suda.  
_                              ZTO: Marina Sekulić_  