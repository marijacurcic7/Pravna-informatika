OSNOVNI SUD U PODGORICI
K.br.09/1004
Dana 28.09.2009. godine  
U IME NARODA  
OSNOVNI SUD U PODGORICI, kao prvostepeni, krivični, po sudiji Zoranu
Šćepanoviću - kao sudiji pojedincu, uz učešće Tamare Dragićević - kao
zapisničara, u krivičnom predmetu okrivljenog O.S. iz P., zbog krivičnog djela
mučenje i zlostavljanje iz čl.167 st.3 u vezi st.2 Krivičnog zakonika,
rješavajući po Optužnom predlogu Osnovnog državnog tužioca Podgorica
Kt.br.1951/07 od 12.12.2008.godine (činjenično preciziranom od strane
zastupnika optužbe - prije davanja završne riječi), nakon održanog glavnog,
javnog pretresa - zaključenog dana 28.09.2009. godine (održanog u prisustvu
zastupnika Optužnog predloga Popović Nađe - dipl. pravnika pripravnika na radu
kod  ODT-a Podgorica-po urednom Ovlašćenju, te u prisustvu okrivljenog i
njegovog branioca R.M.-adv. pripravnika iz advokatske kancelarije adv.A.S.M.
koja je branilac okrivljenog), izrekao je dana 28.09.2009. godine i istog dana
javno objavio  
PRESUDU  
OKRIVLJENI O.S., od oca P. i majke S., rodjene M., rodjen ... u Nj., sa
prebivalištem u P.,završio srednju trgovinsku školu u P.,a poslije toga kurs
za policajca ,zaposlen u U.p. CG PJ P.- i.v.,oženjen,bez djece,srednjeg
imovnog stanja  
Na osnovu čl.363 tač.1 i čl.203 st.1 u vezi čl.199 Zakonika o krivičnom
postupku  
OSLOBADJA SE OD OPTUŽBE  
Kojom je predstavljeno da je:  
Dana 02.08.2007. godine oko 01,30 časova u P. u prostorijama h.m.s. kao
službeno lice policajac U.p. u vršenju službe zlostavljao drugog na način što
je prišao oštećenom M.I., dok je oštećeni bio okrenut leđima i u trenutku kada
je oštećeni okrenuo glavu istom bez povoda zadao udarac u predjelu desnog oka
od kojeg udarca je oštećeni pao na tlo,  
- Čime bi izvršio krivično djelo mučenje i zlostavljanje iz čl.167 st.3 u
vezi st.2  Krivičnog zakonika.  
Troškovi krivičnog postupka padaju na teret budžetskih sredstava Suda.  
O b r a z l o ž e nj e  
Optužnim predlogom ODT-a Podgorica Kt.br.1951/07 od 12.12.2008.godine
stavljeno je na teret okrivljenom O.S. izvršenje krivičnog djela mučenje i
zlostavljanje iz čl.167 st.3 u vezi st.2 Krivičnog zakonika.  
Zastupnik optužbe je prije davanja završne riječi precizirala činjenični opis
dispozitiva optužnog akta-sve na način predstavljen izrekom presude (s tim što
je izrekom presude okrivljeni O.S. oslobođen od predmetne optužbe),pa je u
završnoj riječi zastupnik optužbe predložila Sudu da okrivljenog za predmetno
krivično djelo oglasi krivim i osudi po zakonu.  
Kako na glavni pretres prilikom ponovnog suđenja (budući da je ranija presuda
Osnovnog suda u Podgorici K.br.08/1970 od 06.04.2009 godine ukinuta Rješenjem
Višeg suda u Podgorici Kž.br.984/09 od 10.06.2009 godine i predmet vraćen
prvostepenom sudu na ponovno suđenje) nije pristupio oštećeni-u odnosu na
kojeg je prilikom ponovnog suđenja izdavata i naredba za njegovo prinudno
dovođenje zbog neodazivanja na glavni pretres,to su i njegove završne riječi
izostale, a isti je na glavnom pretresu u  postupku koji je prethodio ponovnom
suđenju izričito izjavio da se on ne pridružuje krivičnom gonjenju okrivljenog
i da prema istom ne postavlja imovinsko - pravni zahtjev,ističući da je to
njegov  konačan stav.  
Okrivljeni O.S. je u svojoj odbrani datoj pred istražnim sudijom ovog Suda -
na zapisniku Ki.br.07/515 od 28.10.2008 godine u bitnom naveo: da su kritičnog
dana negdje oko 01,00 časova on i njegove kolege iz i. v.:K.,V. i L. dobili
nalog od dežurne službe da pođu u H.p. jer se tamo nalazi jedno lice koje je
fizički napalo medicinsko osoblje H.p.;da su po nalogu dežurne službe došli u
H.p. i tamo zatiču lice M.I. i nekog njegovog druga koji je ležao na stolu,a
M.I. je rušio sve oko sebe-i stolove i stolice,a vidljivo je bilo da su
obojica bili u vidno alkoholisanom stanju;da je kasnije u PJ P. rađen i alko
test i utvrđeno je da M.I. ima 1,78 promila alkohola u krvi;da kada su prišli
M. rekli su mu da se smiri ,ali on nikako nije htio da se smiri,već je i dalje
prevrtao vičući i psujući ljekare,govoreći da mu drug umire a da niko neće da
mu pruži pomoć,a na njih - policajce je vikao i gurao ih ne dajući im da mu
priđu;da je kolega V. prišao M.I.,a prethodno ga je takođe opominjao da se
smiri ,što ovaj nije htio,pa mu je V. stavio polugu odnosno ključ na lakat,
što znači da mu je savio ruku na ledja i tako ga uveo u njihov službeni džip;
da su nakon toga oni - policajci upoznali dežurno osoblje H.p. da treba da
podju u policiju da podnesu prijavu, a oni - policajci su M.I. odveli u PJ P.
i predali ga dežurnom inspektoru; da je M.I. imao vidne ogrebotine po licu,
crvenilo, pa misli da su on i njegov drug u H. p. došli iz neke tuče; da on -
okrivljeni odgovorno tvrdi da ni on ni niko drugi od njegovih kolega nije M.I.
takao prstom jer za to nije bilo potrebe; da kada su M.I. priveli u policiju,
ovaj je i tamo nastavio da ruši stolice, takodje je psovao i vrijedjao, vikao
je iz sveg glasa i bio je veoma agresivan; da je njega - okrivljenog kada su
ga priveli u policiju udario pesnicom u predjelu grudi, pa su nakon toga on -
okrivljeni i kolega K. morali M. staviti lisice na ruke da bi se smirio; da je
M.I. poznat kao povratnik u izvršenju krivičnih djela i da je ranije osudjivan
zbog napada na policiju, da je privodjen više puta zbog porodičnog nasilja i
nasilničkog ponašanja.  
Okrivljeni O.S. je doslovno na identičan način iznio svoju odbranu i prilikom
saslušanja na glavnom pretresu,s tim što je dodao: da on tvrdi da nijesu tačni
navodi Optužnog predloga koji mu se stavljaju na teret, jer nije preduzeo
radnje koje se navode u optužnom aktu; da tvrdi da ni na koji način nije
udario M.I., pa samim tim ni ispod desnog oka; da ga sigurno nije udario jer
je on bio jedan, a njih četvorica pa nije bilo razloga za tim;da mu je poznato
i to da je M.I. jedno sat vremena prije nego što je došao u H.m.p. bio u gradu
u jednom lokalu koji se zove "G.g." a u kojem lokalu je bila tuča,a poslije
toga M.I. je jednog svog druga doveo u komatoznom stanju u H.m.p., kako bi se
ovom drugu ukazala pomoć, pa je tu M.I. počeo da pravi i nered, a takodje je
bio u alkoholisanom stanju, odnosno alkotestom je utvrdjeno da ima 1,78
promila apsolutnog alkohola u krvi;da on-okrivljeni nezna odakle M. povreda
ispod desnog oka,a jedino  može da sumnja da je eventualno nastala u tuči koja
je bila u navedenom lokalu;da on-okrivljeni zaista  nezna, ali u svakom
slučaju on M. nije ni na koji način udario, a gotovo mu nije ni prilazio mnogo
blizu, osim što ga je sa udaljenosti od nekih pola metra ili pak metra
upozoravao da ne pravi nered;da njemu-okrivljenom čak nije ni jasno odakle M.
zna njegovo ime i prezime, osim ukoliko nije kada je dobio poziv za saslušanje
pred istražnim sudijom, u pozivu vidio da je on naznačen kao prvi okrivljeni,
pa se zbog toga veže za njega i da mu je on navodno tu povredu nanio;da on-
okrivljeni  nema drugog objašnjenja osim tog;da je osim toga M. kada je davao
izjavu u policiji,tvrdio da su ga svi policajci tukli, tako da po njemu-
okrivljenom M. sve izmišlja;da su ga četvorica policajaca tukli kako je M.
navodio u policiji i tvrdio da su ga bili i u H. i u vozilu i u CB-u, onda bi
morao imati ozbiljnije povrede, a ne samo krvni podliv ispod desnog oka,pa ga
sve to upućuje na zaključak da M. govori neistinu;da on-okrivljeni i njegove
kolege nikada nijesu imali ovakav slučaj da im se stavlja na teret, ovo što se
sada njemu-okrivljenom stavlja na teret, a da se u istrazi to stavljalo i
trojici njegovih kolega, što mu teško pada jer su oni uvijek samo
nagradjivani, a što se može i provjeriti u službi.  
Na pitanje zastupnika optužbe okrivljeni je naveo:da je on-okrivljeni bio u
i.v. i te večeri pokrivao cijeli prostor P. i šire;da on - okrivljeni nema
saznanja da je oštećeni M.I. odnosne večeri pravio nered u lokalu "G. g.",
gdje ga uostalom nije ni vidio,ali je sam oštećeni prilikom njegovog ranijeg
saslušanja naveo da je odnosne večeri bio u lokalu "G.g.", gdje je bio sa
drugom, gdje je popio dosta pića i slično;da on-okrivljeni kao službenik
policije nije te večeri dobio bilo kakvo službeno obavještenje da lice M.I.
narušava javni red i mir u lokalu "G. g.", već su samo dobili obavještenje da
remeti javni red i mir u H.m.p..  
Branilac okrivljenog je u svojoj završnoj riječi u bitnom naveo:da tokom
postupka nije dokazano da je okrivljeni O.S. izvršio krivično djelo koje mu se
optužnim aktom stavlja na teret,a ovo stoga što isti kritične prilike nije
zlostavljao i mučio oštećenog M.I. i udario ga stisnutom pesnicom u predjelu
desnog oka,već je isti kritične prilike sa ostalim pripadnicima službe i.j.
pozvan od strane medicinskog osoblja  s.h.p. zbog remećenja javnog reda i mira
od strane oštećenog M.I. koji je tom prilikom došao u s.h.p. u vidno
alkoholisanom stanju,prijetio i fizički nasrtao na službenike h.p.;da je
prilikom dolaska i.j. hapšenje nad oštećenim sproveo V. V. i tom prilikom
okrivljeni O.S. nije imao nikakav kontakt sa oštećenim;da na navedeno jasno
upućuju iskaz okrivljenog, kao i iskaz svjedoka I.M. - medicinske sestre
s.h.p. koja sa sigurnošću tvrdi da okrivljeni nije udarao oštećenog,a na
navedeno takodje ukazuju iskazi svjedoka: V.V., L.A. i K. D.,pa stoga nema
razloga da sud ne pokloni vjeru naprijed navedenim iskazima;da se optužni akt
zasniva na iskazu oštećenog M.I. koji sam priznaje da je vrijedjao i napadao
medicinsko osoblje kao i da je bio u vidno alkoholisanom stanju, a što
potvrdjuje zapisnik o alko testiranju oštećenog od iste večeri kojim je
utvrdjeno da je te večeri imao 1,78 promila alkohola u krvi;da tokom postupka
sudu nije prezentiran ni jedan dokaz o povredi na strani oštećenog u vidu
medicinske dokumentacije , a čak i da je bila medicinska dokumentacija  sud bi
morao uz angažovanje sudskog vještaka medicinske struke da utvrdi o kojoj
povredi se radi te kada je povreda nastala, da bi se na taj način ista mogla
dovesti u uzročno posledičnu vezu sa dogadjajem koji je predmet optužnog
akta,a kako nema medicinske dokumentacije ni sudsko-medicinskog vještačenja
ima se smatrati kao da povrede nije ni bilo;da na osnovu ovako sprovedenog
dokaznog postupka proizilazi jedan jasan i logičan zaključak da okrivljeni
nije izvršio krivično djelo koje mu se optužnim aktom stavlja na teret;da na
iskazu oštećenog koji se kritične prilike nasilnički ponašao, koji je bio u
vidno alkoholisanom stanju sa 1,78 promila alkohola u krvi,a što sudska praksa
smatra stanjem u kojem takva osoba postupa nekontrolisano i ne može se sjetiti
detaljno događaja i isti opisati kao lica  koje nije u alkoholisanom stanju, a
što se da zaključiti cijeneći svaki dokaz pojedinačno i dovodeći ih u
sveukupnoj vezi pa i sam iskaz oštećenog koji između ostalog ne prilaže sudu
ni jedan dokaz o povredi, koji dramatizuje događaj da bi izbjegao odgovornost
za nastalu situciju,ne može se okrivljeni O. osuditi;da taj iskaz nema niti
može imati kvalifikaciju logičnog, jasnog , zasnovanog na stvarnim
činjenicama,a ovo sa razloga koji su prethodno istaknuti a i sa razloga  što
bi svako mogao prilikom zaustavljanja od strane pripadnika C. b. bez ijednog
dokaza iste optužiti da su ga mučili i zlostavljali i zbog toga bi bili
osuđeni;da se na ovaj način postavlja pitanje  koje je više značajno od ovog
postupka i od sudbine okrivljenog,a to je kakva ovlašćenja imaju pripadnici C.
b.,koliko su isti zaštićeni zakonom, kakva bi bila svrha njihovog postojanja
ako bi se vjerovalo više nasilnicima nego onima koji štite bezbjednost
građana,pa je kod svega prednje iznijetog,predložio Sudu da se okrivljeni O.
oslobodi optužbe.  
Okrivljeni je u svojoj završnoj riječi u cjelosti ostao pri svojoj odbrani te
podržao završnu riječ svog branioca, kojoj odbrani nije imao što da doda.  
Sud je na glavnom pretresu-u dokaznom postupku proveo dokaze koji  s l i j e d
e:na saglasan predlog stranaka pročitao iskaz svjedoka - oštećenog M.I.-koji
iskaz je dat na Zapisniku o glavnom pretresu K.br.1970/2008 od 03.03.2009
godine,zatim iskaze svjedoka: V.B. i I.M.-koji iskazi su dati na Zapisniku o
glavnom pretresu iste poslovne oznake i od istog datuma,te iskaze svjedoka:K.
D.,L.A. i V.V.-koji iskazi su dati na Zapisniku o glavnom pretresu
K.br.1970/2008 od 03.04.2009 godine;izvršio uvid u Službenu zabilješku i. j.
PJ P. od 02.08.2007. godine, zatim u zapisnik MUP-a o alkotestiranju M.I., te
u izvještaj o upotrebi sredstava prinude - fizičke snage i sredstava za
vezivanje - sačinjen od strane službenika V.V., O.S. i K.D. od 03.08.2007.
godine-koji dokazi u fotokopiji egzistiraju u spisima predmeta.  
Kako je zastupnik optužbe izjavila da odustaje od pribavljanja izvoda iz
kaznene evidencije za okrivljenog, budući da se isti pribavlja po mjestu
rodjenja, a okrivljeni je rodjen u Nj., to je Sud u formi Rješenja donijetog
na glavnom pretresu - u dokaznom postupku odlučio da se neće u dokaznom
postupku pribavljati  izvod iz kaznene evidencije za okrivljenog,a ovo sa
razloga što bi pribavljanje izvoda iz kaznene evidencije za okrivljenog vodilo
odugovlačenju postupka,uz neizvjesnu mogućnost  da isti bude pribavljen u
dogledno vrijeme.  
Cijeneći navode precizirane optužbe,zatim navode odbrane, te sve provedene
dokaze, kako pojedinačno tako i u svojoj uzajamnoj povezanosti i naravno
uvažavajući uputstva iskazana u Rješenju Višeg suda u Podgorici Kž.br.984/09
od 10.06.2009 godine (gdje se izričito kaže da je za postojanje krivičnog
djela zlostavljanje i mučenje iz čl.167 Krivičnog zakonika potrebno da je
zlostavljanje drugog lica ili postupanje sa tim licem izvršeno na način kojim
se vrijeđa njegovo ljudsko dostojanstvo,a zatim nadalje kaže da se u izreci
prvostepene presude-dakle presude koja je ukinuta,ne vidi na koji način se
vrijeđa ljudsko dostojanstvo ,obzirom da u činjeničnom opisu izreke
prvostepene presude stoji da je O.S. u prostorijama H.m.p. kao službeno lice-
policajac U.p. u vršenju službe , zlostavljao drugog na način što je kada je
došao radi intervencije zbog remećenja javnog reda i mira udario oštećenog
M.I. stisnutom pesnicom u predjelu desnog oka),te imajući u vidu činjenicu da
zastupnik optužbe ni u postupku ponovnog suđenja nije precizirajući činjenični
opis djela naznačio u čemu se ogleda u konkretnom slučaju vrijeđanje ljudskog
dostojanstva oštećenog (bez čega-kako to nalazi Viši sud u Podgorici nema
krivičnog djela zlostavljanje i mučenje iz čl.167 Krivičnog zakonika) ,Sud je
našao da djelo za koje je okrivljeni optužen (djelo onako činjenično
precizirano od strane zastupnika optužbe prije davanja završne riječi) po
zakonu nije krivično djelo,jer oni činjenični navodi iz precizirane optužbe ne
daju neophodne elemente bića krivičnog djela zlostavljanje i mučenje iz čl.167
Krivičnog zakonika, sa kog razloga je Sud okrivljenog O.S.,primjenom čl.363
tač.1 Zakonika o krivičnom postupku oslobodio od optužbe.  
Osim prednjeg,treba imati u vidu i činjenicu da ni analiza dokaza koji  s l i
j e d e  ne upućuje na zaključak da je okrivljeni O.S. odnosne prilike
postupao na način kojim se vrijeđa ljudsko dostojanstvo,a upravo Vuši sud u
Podgorici-u prednje naznačenom Rješenju potencira da bez vrijeđanja ljudskog
dostojanstva  nema ni krivičnog djela zlostavljanje i mučenje iz čl.167
Krivičnog zakonika.  
        Svjedok - oštećeni M.I. je u svom iskazu u bitnom naveo: da je odnosne večeri sa drugovima V. M. i P. M. bio u gradu, a da su oba ova njegova druga iz sela M.; da su u gradu bili po kafanama i pili alkohol,pa kako je V. bilo loše u autu kada su krenuli kući, to su se negdje kod K.A. vratili u grad da ga odvedu kod doktora, jer mu je bilo loše; da su došli u H.p., a V. nije mogao da udje u H., već su ga nosili; da su im rekli da ga stave na jedan sto, pa su oni to i uradili; da su oni odnosne prilike bili popili, ali ne toliko kao V.; da je u H.  V. ležao jedno 15-20 minuta, a niko nije htio da mu ukaže pomoć, pa je on prvo zamolio sestre koje su bile u jednoj prostoriji da pomognu V., a one su mu rekle da sačeka; da su nakon toga čekali pola sata i niko nije htio da se okrene na V., pa je on - oštećeni tada počeo da viče; da je neko od osoblja H. pozvao policiju, tako da je ubrzo došla interventna, a kada su se momci iz interventne pojavili na vrata niko ništa nije pitao, već mu je jedan od njih prišao i to O. i udario ga stisnutom pesnicom u predjelu desnog oka, od kog udarca je on - oštećeni pao; da su ga tu podigli sa poda, stavili mu lisice i ubacili ga u Land rover; da su P. i V. ostali u H.p., a njega - oštećenog je interventna odvela u PJ P.; da ga tokom vožnje do PJ P. nijesu dirali, a koliko se sjeća,ovih policajaca iz interventne je bilo petorica; da kada su došli u PJ P., on - oštećeni je opsovao O., tj. rekao mu je "Jebem ti majku", a ovo nakon što se pogledao u ogledalo i vidio kakvo mu je oko; da ga je tada neko od njih udario palicom u predjelu lijeve ruke - miške, a niko ga više nije udarao; da je došao Dj.M. i rekao mu da se smiri, a ovi iz interventne su pošli, tako da ga niko više nije dirao; da ga je kasnije sudija V.M. uputila da ode kod doktora da se pregleda, ali on nije išao nigdje, tako da ne posjeduje medicinsku dokumentaciju; da se sada otprilike sa sigurnošću od 95% može izjasniti  da mu je O. zatvorenom šakom nanio udarac ispod oka, od kojeg udarca mu je dugo bio otok - modrica; da je činjenica da je on - oštećeni psovao medicinsko osoblje prije nego što je došla policija i vikao ; da on - oštećeni jednostavno nije išao kod ljekara zbog navedenog udarca jer nije želio da se slučaj vuče po sudovima.

Svjedok V.B. je u svom iskazu u bitnom naveo: da se odnosne večeri oko 01,30
časova nalazio na svom radnom mjestu kao ljekar u službi H.p. u P., pa kako se
radilo o avgustu mjesecu bile su velike vrućine, tako da su sjedjeli na
stolicama ispred H.p. jer trenutno nijesu imali pacijenata; da je nakon toga
došlo vozilo "Golf III" bordo boje i isto se penje bukvalno na ulazna vrata
H.p., a iz vozila izlaze dvojica momaka i na startu pokazuju veoma agresivno
ponašanje i govore da im je drug koji je u vozilu pijan i da ne može da
izadje, a prije nego što su i rekli šta im je sa drugom, počeli su da viču,
vrište, vrijedjaju i vidjelo se da su u veoma alkoholisanom stanju, a jedan od
ovih momaka prilazi koleginici I. i govori joj da želi da je upozna, ali je
veoma ružna i da je glupača, unosi joj se u lice, a unosi se i njemu - ljekaru
u lice, pita ga ko je on, pa kada je kazao da je doktor, ovaj ga je sa
omalovažavanjem pitao zašto je doktor; da su obojica ovih momaka bili veoma
agresivni, nasrtali su na njih pa su oni kao osoblje bježali od njih u
prostorije H.p. i zvali policiju, a jedan od ovih momaka za kojeg je kasnije
saznao da se zove M.I. je bio najagresivniji; da su pozvali policiju jer
nijesu imali mogućnosti da popričaju sa ovim momcima, jer su toliko bili
agresivni da su nasrtali na njih pa su se povukli u prostorije H.s. i pozvali
policiju; da on - svjedok nije imao vremena da zagleda ove osobe, jer je to
bukvalno trajalo sekundarno, budući da kada su izašli iz vozila nasrnuli su na
njega i koleginicu I., psovali ih, vrijedjali, pa su zbog toga i pobjegli
unutra i zvali policiju; da je on - svjedok to veče doživio, bar je to bio
njegov subjektivni doživljaj, izuzetno tešku situaciju, da su dvojica
agresivnih momaka bez ikakvog razloga bukvalno nasrnula na njega i koleginicu
I., ne dozvoljavajući da ih išta pitaju, niti pak da pruže pomoć licu koje je
bilo u autu, a čak su im ta dvojica momaka prijetila da će ih ubiti, tako da
su, od ove dvojice momaka, dok policija nije došla, on i koleginica I. bježali
u trpezariju, pa onda u toalet, da ih nebi prebili ili eventualno ubili jer su
zaista bili agresivni; da kada je došla policija odveli su M.I. a on - svjedok
se ne sjeća prvog trenutka kada je došla policija, tako da ne zna da li je
neko od policajaca udario M.I., jer su se oni prethodno bili sakrili u toalet,
a ono što zna jeste da su kasnije M.I. odveli u CB, s tim što ga on - svjedok
lično nije vidio na podu; da se on - svjedok ne može sjetiti da li je kod M.I.
na licu bilo kakve povrede u trenutku kada se pojavio u H. - prosto se ne
sjeća, jer niti može da kaže da je bilo, niti da nije bilo.  
Svjedok I.M. je u svom iskazu u bitnom navela: da se odnosne večeri  negdje
oko 01,30 časova nalazila na svom radnom mjestu kao medicinski radnik u službi
H. p. u P., pa kako se radilo o velikim vrućinama sjedjeli su na stolicama
ispred H.p. jer trenutno nijesu imali pacijenata; da je nakon toga naišlo
vozilo "Golf III" bordo boje koje se bukvalno penje na ulazna vrata H.p., a
tom prilikom iz vozila izlaze dvojica momaka koji na startu pokazuju veoma
agresivno ponašanje i govore da im je drug koji je u vozilu pijan i da ne može
da izadje, a prije nego što su i rekli šta im je sa drugom počeli su da viču,
vrište, vrijedjaju i vidjelo se da su u veoma alkoholisanom stanju; da je
jedan od ovih momaka prišao njoj i rekao joj da želi da se upozna sa njom, ali
nakon njenog odbijanja, on joj govori da je veoma ružna, da je glupača i unosi
joj se u lice; da su obojica ovih momaka bili veoma agresivni, nasrtali su na
njih, pa su oni bježali u prostorije H.p. i pozvali policiju; da je jedan od
ovih momaka bio najagresivniji i kasnije je saznala da se zove M.I.; da su
policiju pozvali  jer nijesu imali mogućnosti da popričaju sa ovim momcima,
koji su toliko bili agresivni da su i nasrtali na njih, pa su se oni povukli u
prostorije H.s. i pozvali policiju; da ona - svjedok nije imala vremena da
zagleda ove osobe jer je to bukvalno trajalo sekundarno, tj. čim su izašli iz
vozila nasrnuli su na nju i njenog kolegu V., psovali ih, vrijedjali, zbog
čega su i pobjegli unutra i zvali policiju,a  kada je došla policija odveli su
M.I.; da kada je došla policija ona - svjedok se osjećala zaštićenom, mada je
i dalje bila pod stresom; da je ona - svjedok pratila cijelu situaciju od
trenutka kada su policajci došli sa džipom, kada su prošli rampu i kada su
prišli, pa s tim u vezi tvrdi da i kada su policajci došli da je M.I. odmah
počeo njih da vrijedja, da ih psuje, da im psuje majku, a ona - svjedok ne
može sada da upotrebljava riječi koje je M. koristio, s tim što zna da je u
tom agresivnom ponašanju govorio, tj. pitao policajce zašto su oni došli i
sl., a u jednom trenutku policajci njima prilaze, stavljaju mu lisice na ruke,
a prije nego što su mu prišli M.I. se okliznuo i sam pao, tako da su ga
policajci nakon toga ustali i stavili mu lisice; da je ona - svjedok cijelo
vrijeme bila tu i nije vidjela da ga je bilo  ko udario, pa s tim u vezi tvrdi
da ga niko od policajaca nije udario jer je tu bila; da zna da su M.I. stavili
u službeno vozilo policije, a njima su rekli da oni drugim vozilom idu za
njima da bi dali izjavu u CB P.; da je u trenutku kada je policija došla ona -
svjedok od M.I., tj. od mjesta gdje se nalazio M.I. bila udaljena svega
nekolika metra, tj.  možda 2-3 metra; da se ona - svjedok sada ne sjeća po
liku O.S., jer je on za nju samo bio jedan od nekoliko policajaca koji su
došli da im pomognu te noći;da je mjesto gdje se nalazio M.I. i gdje su mu
prišli policajci bilo izloženo njenom pogledu , pa s tim u vezi tvrdi da ga
niko od policajaca nije udario;da je M.I. bio u vidno alkoholisanom stanju
kada je došao u H.,da zna da je bio crven u licu,a ne može da se izjasni da li
mu je bila modrica na licu ili nije,jer to nezna ;da ona - svjedok tvrdi da je
odnosne prilike bila tu blizu i da je sve vidjela,a da jedino nije bila tu dok
je policija došla;da je moguće da nju M.I. nije vidio,ali ona tvrdi da je bila
od trenutka kada je policija došla i tvrdi da niko od policajaca nije udario
M.I.,jer je ona tu bila.  
Svjedok K.D. je u svom iskazu u bitnom naveo:da se sjeća predmetnog dogadjaja
od 2.08.2007.godine jer su tada on i njegove kolege O.S., V.V. i L. A. od
strane dežurne službe upućeni u H.m.p.,jer su tamo neka lica narušavala jani
red i mir,pa su oni tamo i pošli i kada su došli u h.m.p. čim su se pojavili
primijetili su jedno lice koje je ležalo radi pružanja pomoći, a pored njega
je bio njegov drug –  M.I., koji je bio jako agresivan, koji je čim su se oni
pojavili počeo da psuje , da vrijedja, da govori šta će oni-policija tu, a
cijelo vrijeme je tu bila prisutna jedna plava medicinska sestra i jedan
doktor;da čim je on-svjedok ugledao M.I. vidio je da mu je ispod oka bilo
crvenilo i neka manja ogrebotina, tako da mu je to ukazivalo da je to iz nekog
prethodnog dogadjaja;da on-svjedok zna da je M. prvo prišao njihov kolega V.V.
jer je V. vodja smjene,pa je V. odmah stavio M. sredstvo za vezivanje, a tom
prilikom se M.I. opirao u smislu što je govorio «šta će te vi» i slično;da on
- svjedok zna da O.S. uopšte nije M. prilazio u h.s. jer je O.S. bio iza
njega-svjedoka,a tvrdi da niko osim V. nije prilazio M.I., kojega su odatle
odvezli službenim vozilom u PJ P.;da zna da je i dolaskom u PJ P., kao i tokom
cijele vožnje prema PJ P. dok se nalazio u vozilu , M.I. bio agresivan,da je
prijetio «pobit, zaklat» i slično, a O.S. mu je jedino prišao u PJ P., zajedno
sa njim-svjedokom, da ponovo M. stave sredstva za vezivanje, jer je u PJ P.
ponovo bio agresivan, a ta sredstva su mu prethodno u PJ P. bili skinuli, jer
je trebao da obavi razgovor sa inspektorom, medjutim kako je i kod inspektora
bio agresivan , to su mu on-svjedok i O.S. prišli i stavili mu tom prilikom
sredstva za vezivanje;da on-svjedok zna da je u H.m.p. M.I. samo prišao njihov
vodja smjene V. i to da mu stavi sredstva za vezivanje, a kako su on-svjedok,
zatim O.S. i L.A. bili malo dalje-par metara od M.I.,to on-svjedok ne može
sada sa sigurnoštu da tvrdi dali je eventualno prilikom stavljanja sredstava
za vezivanje od strane V.  M.I. padao ili ne,jer to stvarno nezna;da su se oni
u H.m.p. zadržali možda nekih 5 minuta, dakle onoliko vremena koliko je
potrebno da se lice privede;da je M.I. samo prišao V.V. koji mu je stavio
sredstva za vezivanje;da on-svjedok  ne posjeduje radio vezu, tako da on lično
nije obaviješten da se prethodno u «G. g.» desio neki incident, ali je kroz
grad čuo od nekih momaka da se negdje u gradu odigrala neka tuča, a to je
kasnije javljeno u dežurnoj službi;da je M.I. odnosne prilike bio u vidno
alkoholisanom stanju i zna da su ga u PJ P. kasnije alkotestirali i da je tom
prilikom nadjeno ili 1,87 ili pak 1,78 promila alkohola u krvi.  
Nakon saslušanja navedenog svjedoka,oštećeni je naveo:da on zna da njemu
sredstva za vezivanje nije mogao staviti samo jedan od policajaca;da on-
oštećeni nezna ko mu je od policajaca stavio sredstva za vezivanje, ali zna da
mu je kasnije prišao O.S. i da ga je udario pesnicom.  
Svjedok K.D. je izričito naveo: da oni toliko godina rade u policiji i da nije
tačno da jedan od njih ne može staviti sredstva za vezivanja,te da on-svjedok
u cjelosti ostaje pri svom iskazu.  
Svjedok L.A. je u svom iskazu u bitnom naveo: da su on i njegove kolege O.S.,
K.D. i V.V. odnosne prilike preko radio veze upućeni od strane dežurne službe
u h.m.p. jer su tamo neka lica narušavala javni red i mir;da se to desilo
2.08.2007.godine u večernjim časovima,a kada su došli u s.h.m.p. primijetio je
lice za koje je kasnije saznao da se zove M.I., a koje lice je pravilo nered u
navedenoj službi,a vidio je da je sve porazbacano od inventara a M. je bio u
vidno pijanom stanju;da je M. nešto govorio u smislu da neće da se pruži pomoć
njegovom drugu, da navodno taj njegov drug umire;da je M.I. prišao njihov
kolega V.V. koji mu je stavio sredstva za vezivanje,a tu su bili prisutni
jedna plava medicinska sestra i jedan doktor;da zna da je M.I. bio agresivan i
prilikom stavljanja sredstva za vezivanje, ali mu je to sredstvo samo stavio
njihov kolega V., tako da oni ostali policajci nijesu prilazili, kao uostalom
ni kolega O.S. koji je bio iza njega-svjedoka;da su oni bili udaljeni možda na
neki 1 m, od M.I. i V.V.,a  V.V. je sam stavio sredstva za vezivanje M.I. i
sam ga uveo u službenog džipa,a M.I. je tokom vožnje prema PJ P. bio agresivan
kao i u PJ P.,a u PJ P. je vršeno alkotestiranje i tom prilikom je pokazana
značajna koncentracija alkohola kod M.I.;da je njemu-svjedoku poznato i to
kada je ušao u službu h.m.p.,pošto je od kolega on prvi ušao primijetio je
ispod oka M.I. crvenilo i neku ogrebotinu, a oni-policajci su prethodno preko
radio veze čuli da se u «G.G.» u ul.S.D. desila neka tuča.  
Svjedok V.V. je u svom iskazu u bitnom naveo: da su on i njegove  kolege L. A.
, O. S. i K. D. odnosne večeri upućeni od strane dežurne službe u službu
h.m.p., jer im je javljeno da dva lica tamo prave nered,a kada su došli tamo ,
on-svjedok je u jednoj ordinaciji primijetio jedno lice koje leži na krevetu,a
pored njega je bilo drugo lice, koje je stajalo, a za koje lice je kasnije
saznao da je M.I.;da je on-svjedok sam ušao u tu ordinaciju, a njegove kolege
su bile ispred ordinacije, tako da tvrdi da je O.S. bio ispred ordinacije, a
da je on-svjedok sam ušao u ordinaciju i primijetio navedena dva lica,a M.I.
je vikao i govorio kako neće da mu pruže pomoć drugu;da je M.I. bio u vidno
alkoholisanom stanju i  imao je crvenilo po licu;da je on-svjedok tokom smjene
prije odlaska u službu h.m.p. preko radio veze čuo da se neka tuča desila u
gradu, ali nezna da li je M.I. učestvovao u toj tuči i koja patrola je išla
tamo;da zna da je on-svjedok M.I. stavio sredstva za vezivanje, a prethodno je
primijenio polugu na lakat, tako da je tom prilikom M.I. pao na koljena -
budući da je prilikom te njegove intervencije a kako je M. pružao otpor ,
morao pasti na koljena;da kada je on-svjedok izveo M.I. iz ordinacije, vidio
je ispred ordinacije O.S. i druge kolege;da on-svjedok zna da O.S.nije imao
nikakvog kontakta sa M.I. sve do dolaska u PJ P., a misli ni tamo, jer je on-
svjedok  samo trenutno bio pošao da sačini službenu zabilješku u PJ P., ali to
je bilo tu neposredno tako da bi čuo da se nešto desilo,a zna da su kolege iz
saobraćajne alkotestirali M.I. i da je tada utvrdjeno da je bio u
alkoholisanom stanju.  
Na pitanje zastupnika optužbe svjedok V.V. je naveo: da su se u trenutku kada
je M.I. pružao otpor i kada mu je on-svjedok stavio sredstva za vezivanje,
O.S. i druge njihove kolege  nalazile na udaljenosti od nekih 2-3 metra,tj.
bile su ispred ordinacije;da se sjeća da je on-svjedok prišao M.I. i rekao mu
da mora da podje sa njim u CB P. jer ga privode, a M. je tada rekao da neće da
ostavlja druga, tako da je on-svjedok morao da primijeni silu, tj. polugu na
lakat i da mu stavi  sredstvo za vezivanje,a kako je on sam stavio sredstvo za
vezivanje M.I. to nije bilo potrebe da njegove kolege preduzimaju bilo koju
službenu radnju;da on-svjedok zna da O.S. odnosne večeri nije prilazio M.I..  
Iz Službene zabilješke i.j. PJ P. od 02.08.2007. godine se utvrdjuje: da je
ista sačinjena od strane službenika i.j. koji su odnosne večeri bili upućeni
od dežurne službe u službu H.p., a povodom traženja zaštite osoblja H.p.
povodom dolaska lica M.I. koji je u vidno pijanom stanju vrijedjao i psovao
osoblje H.p., te kretao da se fizički obračuna sa osobljem H.p.; da su lice
M.I. lišili slobode i priveli u PJ P., a koje lice M.I. je i dolaskom u PJ P.
vrijedjao policajce.  
Iz zapisnika MUP-a o alkotestiranju M.I. se utvrdjuje da je odnosne prilike
primjenom  alkotesta tipa "Dreger" utvrdjeno da isti ima 1,78 promila alkohola
u organizmu.  
Iz izvještaja o upotrebi sredstava prinude - fizičke snage i sredstava za
vezivanje, koji je sačinjen od strane službenika: V.V., O.S. i K. D. od
03.08.2007. godine se utvrdjuje da su dana 02.08.2007. godine u 01,35 časova
upućeni od strane ekspoziture za dežursvo u prostorije H.m.p. jer je dežurni
doktor tražio intervenciju policije, a dolaskom u navedenu službu H.m.p.
zatekli su M.I. da upućuje psovke i prijetnje doktoru i medicinskoj sestri i
da pokušava da nasilno udje u sobu u kojoj su se bili zaključali doktor i
medicinska sestra; da su lice upozorili da prestane sa takvim ponašanjem, ali
pošto se isto oglušilo i nastavilo da lupa na vrata, istog je uz upotrebu
fizičke snage, poluge - ključ na laktu lijeve ruke, koju polugu je primijenio
službenik policije V.V.,izveo iz prostorija H.m.p. te smjestio u službeno
vozilo,a koje lice je nakon toga privedeno u PJ P. gdje je nastavio da
vrijedja službenike policije, a onda je službenik policije O.S. naredio M.I.
da prestane sa uvredama, da bi nakon toga M.I. ustao i zadao O. udarac desnom
pesnicom u predjelu grudi, govoreći mu "bježi od mene, pičko jedna, ti ćeš mi
naredjivati šta ću ja da radim", nakon čega O. i K. uz upotrebu fizičke snage
- polugom ključ na laktu dovode u položaj za vezivanje i M. stavljaju sredstva
za vezivanje.  
Imajući u vidu sve prednje naznačene dokaze , čiji sadržaj je prednje detaljno
analiziran , evidentno je  da nijedan od prednje naznačenih dokaza-osim iskaza
oštećenog ne može okrivljenog O.S. dovesti u logičnu vezu sa onim što mu se
stavlja na teret,a zatim nijedan od prednje naznačenih dokaza ne upućuje na
zaključak da je okrivljeni O.S. odnosne prilike postupao na način kojim se
vrijeđa ljudsko dostojanstvo.  
Naime,iskazi svih svjedoka-policajaca koji su odnosne prilike vršili službenu
radnju na koju su upućeni od strane dežurne službe čine nespornim zaključak da
okrivljeni O.S. odnosne prilike nije primjenjivao bilo koji vid fizičke sile
prema oštećenom , kojem čak i nije ni prilazio,budući da je oštećenom M.I.
sredstvo za vezivanje stavio V.V.-koji je odnosne prilike bio vođa smjene -
što je potvrdio i sam svjedok V.V. - koji je u svom iskazu - kako je to
prednje naznačeno , potencirao tvrdnju da je jedino on odnosne prilike
prilazio M.I.,za koje vrijeme su se njegove kolege nalazile ispred
ordinacije,nakon čega je upravo on-V.V. izveo M.I. i uveo ga u službeno
vozilo.  
Osim prednjeg,treba imati u vidu i  činjenicu da se i iz izvještaja o upotrebi
sredstava prinude - fizičke snage i sredstava za vezivanje utvrđuje da je
upravo V.V. odnosne prilike primijenio prema oštećenom M.I. fizičku snagu i
stavio mu sredstva za vezivanje,što je upravo svjedok V. V. potencirao u svom
iskazu.  
Evidentno je da nema logičnih razloga da saslušani svjedoci - predmetni
policajci svojim iskazima štite okrivljenog O.S.,a da potenciraju primjenu
fizičke sile od strane drugog njihovog kolege –V.V..  
No , ukoliko se eventualno i može postaviti pitanje pristrasnosti saslušanih
službenih lica U.p.,nema ni jednog logičnog razloga da se sumnja u
objektivnost iskaza drugih saslušanih svjedoka:V.B.-doktora službe H.m.p. i
I.M.-medicinske sestre u navedenoj službi koji svjedoci,kako tvrde  nijesu
odnosne prilike vidjeli da je okrivljeni O.S. udario oštećenog M.I.,a svjedok
I.M. je u svom iskazu na ubjedljiv način iznijela tvrdnju da je ona odnosne
prilike cijelo vrijeme bila prisutna na licu mjesta-od samog dolaska službenih
lica policije,te s tim u vezi iznijela tvrdnju da okrivljeni O.S. nije odnosne
prilike udario oštećenog M.I..  
Dakle , prednje naznačeni iskazi svjedoka:službenih lica policije i predmetnih
svjedoka zaposlenih u službi H.m.p. su međusobno saglasni , neprotivurječni-
kompatibilni,logični i ubjedljivi , pa je Sud istima i poklonio vjeru-kojim
iskazima je i potvrđena , te učinjena logičnom odbrana okrivljenog-kojom
okrivljeni negira navode optužnog akta koji mu se stavljaju na teret,a iskaz
oštećenog M.I. se kod svega prednje iznijetog pokazuje kao usamljen i
neubjedljiv.Naime,isti je odnosne prilike bio u jako alkoholisanom stanju -
što se utvrđuje iz zapisnika MUP-a o alkotestiranju M.I. iz kojeg se utvrdjuje
da je odnosne prilike primjenom  alkotesta tipa "Dreger" utvrdjeno da isti ima
1,78 promila alkohola u organizmu,pa kod činjenice da isti ni u svom iskazu
nije znao ko mu je odnosne prilike stavio sredstva za vezivanje,a navodno zna
ko ga je udario pesnicom (pominje vjerovatnoću od 95%-odnosno da se sa tom
sigurnošću može izjasniti u tom pravcu) evidentno je da je kod svega prednje
iznijetog nepouzdana tvrdnja oštećenog da mu je okrivljeni O.S. odnosne
prilike nanio udarac pesnicom u predjelu desnog oka,a isto tako se postavlja
pitanje koliko može biti pouzdan iskaz onog lica koji je odnosne prilike imao
koncentraciju alkohola o kojoj je riječ.  
Drugim riječima,postavlja se pitanje,kako se može vjerovati iskazu lica koje
je odnosne prilike bilo u takvom stanju - pod uticajem alkohola i koje je
preduzimalo sve one radnje o kojim su se svjedoci detaljno izjašnjavali,pa kod
činjenice da se oštećeni odnosne prilike i nije javljao ljekaru-i pored
činjenice što ga je sudija V.M. uputila da se javi ljekaru , nameće se kao
logičan zaključak da je oštećeni imao razloga da se ne javlja ljekaru,što i
čini logičnim navode predmetnih službenih lica policije da je oštećeni odnosne
prilike imao povredu i prije dolaska policije,te da je evidentno isti
prethodno učestvovao u nekoj tuči u gradu,a tim prije što i ne postoji
medicinska dokumentacija o predmetnoj povredi , jer se oštećeni nije javljao
ljekaru-očigledno svjestan da mu to ne ide u prilog,jer bi ga moglo eventualno
povezati sa nekom tučom u gradu,pa kako je kod istog bila vidna povreda u
predjelu desnog oka,te kako je usled njegovog ponašanja morala intervenisati
policija u službi H.m.p.,u takvoj situaciji mu je bilo najlakše iznijeti
tvrdnju da ga je navodno udario neko od policajaca,kako bi skrenuo pažnju na
sebe kao navodnu žrtvu,a ovaj Sud nije ulazio u razloge koji su oštećenog
opredijelili da upravo O.S. naznači kao lice koje ga je udarilo.  
Oštećeni M.I. je toga očigledno svjestan (svjestan da je neopravdano naveo
O.S. kao lice koje ga je navodno udarilo odnosne prilike) ,pa se sa tog
razloga i nije pridružio krivičnom gonjenju okrivljenog O.S. i nije prema
istom postavio imovinsko -  pravni zahtjev,te potencirao da je to njegov
konačan stav,a isti nije pokazao zainteresovanost ni za ponovno suđenje u ovoj
krivično-pravnoj stvari.  
Imajući u vidu prednje, evidentno je da provedeni dokazi ne pružaju ni
najmanji osnov po kome bi se okrivljeni povezao sa onim što mu se stavlja na
teret.  
No,od svega prednje naznačenog je najvažnije potencirati činjenicu da djelo za
koje je okrivljeni optužen (djelo onako činjenično precizirano od strane
zastupnika optužbe prije davanja završne riječi) po zakonu nije krivično
djelo,jer oni činjenični navodi iz precizirane optužbe ne daju neophodne
elemente bića krivičnog djela zlostavljanje i mučenje iz čl.167 Krivičnog
zakonika, sa kog razloga je Sud okrivljenog O. S.,primjenom čl.363 tač.1
Zakonika o krivičnom postupku oslobodio od optužbe.  
Prednje tim prije što bi ovaj Sud - pa čak i da je utvrđeno dokaznim postupkom
da je okrivljeni postupao prema oštećenom na način kojim se vrijeđa ljudsko
dostojanstvo,povrijedio objektivni identitet između optužbe i presude da je u
činjeničnom opisu djela iz izreke presude unosio naznake koje se odnose na
vrijeđanje ljudskog dostojanstva (naznake koje nije potencirao zastupnik
optužbe) i na taj način Sud prilagođavao činjenični opis djela mogućnosti da
se okrivljeni oglasi krivim za krivično djelo  zlostavljanje i mučenje iz
čl.167 Krivičnog zakonika,a objektivni identitet bi nesporno bio povrijeđen
jer bi to bilo nepovoljnije za okrivljenog.  
Odluka o troškovima krivičnog postupka, donijeta je na osnovu čl.203 st.1 u
vezi čl.199 Zakonika o krivičnom postupku, pa s tim u vezi je i odlučeno da
troškovi krivičnog postupka padaju na teret budžetskih sredstava Suda.  
Sa izloženih razloga, a primjenom svih prednje naznačenih zakonskih odredbi,
odlučeno je kao u izreci presude.  
  ZAPISNIČAR                                                                                  SUDIJA

Tamara Dragićević s.r.
Zoran Šćepanović s.r.  
POUKA O PRAVNOM LIJEKU:
Protiv ove presude može se izjaviti žalba
Višem sudu u Podgorici, a preko ovog Suda,
u roku od 8 (osam) dana od dana dostavljanja
prepisa presude.  