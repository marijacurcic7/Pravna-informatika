K.br.269/09-07 
U IME NARODA 
OSNOVNI SUD U KOLAŠINU , kao prvostepeni krivični u vijeću sastavljenom
od sudije Gorice Vujisić , kao predsjednika vijeća i sudija porotnika
Todorović Milovana i Lakićević Svetozara kao članova vijeća, uz učešće
zapisničara Bošković Slavke u krivičnom predmetu protiv optuženih B. I. iz
K. zbog krivičnog djela teška tjelesna povreda iz čl.151 st.1 Krivičnog
zakonika i B. N. iz K. zbog krivičnog djela učestvovanje u tuči iz čl.153
Krivičnog zakonika, postupajući po optužnici ODT iz Kolašina Kt.br.136/07 od
10.12.2007. godine nakon održanog glavnog javnog pretresa 04.04.2011.godine u
prisustvu zastupnika optužnice ODT Vojislava Grujića, optuženog B.I. sa
braniocem V. S. B. adv.iz K. i optuženog B. N., donio je i javno objavio dana
27.04.2011.godine sledeću  
PRESUDU 
Optuženi: 
B. I. od oca N. i majke D. rođene K, rođen ...godine u K., nastanjen u
K. D. P., državljanin CG, po zanimanju poljoprivrednik, oženjen, otac dvoje
djece, pismen, završio osnovnu školu, vojsku služio, srednjeg imovnog stanja,
neosuđivan  
B. N. od oca G. i majke R. rođene M., rođen ...godine u K., gdje je i
nastanjen D. P., crnogorac, državljanin CG, po zanimanju penzioner, neoženjen,
pismen, završio srednju školu, vojsku nije služio, lošeg imovnog stanja,
neosuđivan  
Na osnovu čl. 363 st. 1 tač. 3 ZKP-a,  
OSLOBAĐAJU SE OPTUŽBE 
Kojom je predstavljeno da su:  
Dana 02.08.2007.godine u mjestu D. P., opština K.optuženi B. I. u tuči u kojoj
su sa jedne strane učestvovali on i optuženi B. N., a sa druge oštećeni D. D.,
teško tjelesno povrijedio oštećenog na način, što su dok su sjedjeli u
prodavnici, nakon prepirke, optuženi B. N.rekao oštećenom da razlikuje ljude
od neljudi, nakon čega oštećenom prilazi optuženi B. I. i međusobno se
udaraju, te padaju na pod, a optuženi B. N. hvata rukom za vrat oštećenog, a
zatim izlazi iz prodavnice gdje optuženi B. N. gađa prema oštećenom rezervnim
točkom kada oštećeni pokušava da pobjegne, a optuženi B. I. ga gađa kamenom
veličine stisnute pesnice pogodivši ga u predjelu lakta lijeve ruke nanijevši
mu tešku tjelesnu povredu u vidu preloma lakatne kosti lijeve ruke i rane
razderotine kože podlaktice lijeve ruke,  
-čime bi izvršili krivično djelo i to optuženi B. I. krivično djelo teška tjelesna povreda iz čl.151 st.1 Krivičnog zakonika, a optuženi B. N. krivično djelo učestvovanje u tuči iz čl.153 Krivičnog zakonika.  
Troškovi postupka padaju na teret budžetskih sredstava.  
O b r a z l o ž e nj e 
Optužnicom ODT-Kolašin Kt.br. 136/07 od 10.12. 2007.godine optuženom B.I. je
stavljeno na teret izvršenje krivičnog djela teška tjelesna povreda iz čl.151
st. KZCG, a optuženom B. N. izvršenje krivičnog djela učestvovanje u tuči iz
čl.153 KZCG.  
Zastupnik optužbe je u završnoj riječi na glavnom pretresu u konačnom izjavio
da u cjelosti ostaje pri činjenično preciziranoj optužnici i u konačnom
predložio sudu da optužene oglasi krivim i osudi po zakonu.  
Optuženi Bojić Igor je u svojoj odbrani u bitnom naveo da se krtični događaj
odigrao na Ilindan, da se nalazio ispred prodavnice u D. P .i da je bio u
društvu sa B.. N.  V . i T. I . dok je D.  D. bio u društvu sa D.S.  i M .
Dalje navodi da je u jednom trenutku D . htio da udari T .V., a nedugo zatim
je pljunuo B.M , našta mu je on rekao da mu to nije pošteno i da taj čovjek
nikada nikome nije natrunio ni kap vode. Tada se D.D.  zaletio put njega i
obojica su pali na zemlju. Tom prilikom nije bilo nikakavog udaranja.
Pojašnjava da prije nego što su se podigli sa zemlje D.  je predložio da se
pomire i popiju piće zajedno, međutim čim su ustali D .ga je udario šakom u
predjelu oka na koji udarac nije mogao da odreaguje, a zatim D., nakon izlaska
iz prodavnice, udara njegovog strica N. Pojasnio je da je N . udario nekoliko
puta nakon čega je, dok je ovaj ležao na zemlji, D . napuštio lice mjesta, a
on je pošao za auto. Negira da je D . udarao niti ga je gađao kamenjem. Dalje
je naveo da je sa D .D.  bio u dobrim odnosima, te da je toga dana isti pio
vino ali ne zna da li je bio pijan.  
Branilac optuženog B . I . je u završnoj riječi navela da u toku postupa nije
dokazano da je B . I .. počinio krivično djelo koje mu se stavlja na teret sa
razloga što svi prikupljeni dokazi tokom potupka negiraju postojanje krivičnog
djela za koje se optužuje i u konačnom predložila sudu da optuženog B.I. .
oslobodi od optužbe. Kojim završnim riječima se pridružio i optuženi B . I .  
Optuženi B .N.   je u bitnom naveo je 02.08.2007.godine  bio u društvu sa B .
I. i sa dvojicom T . i bili su u prodavnici u G . .M. U toj prodavnici je bio
i B .M , zatim je došao D . D  koji je pljunuo B . M . i rekao mu kakao ga
nije sramota što je prodao ličnu kartu. Na koje riječi je reagovao B . I .
kada D . kreće u njegovom pravcu i obara ga na pod. Kada ga je B. pustio, kako
bi se navodno izmirili jer su komšije, D. udara Igora u predjelu glave
govoreći mu pri tom pogrdne riječi „Jebem ti majku“. Nadalje je naveo da je
invalid, da ne vidi, te da nije imao namjeru da se sa bilo kim tuče.
Pojašnjava da kada je izašao iz prodavnice D.   ga je udario dva tri puta u
predjelu  
glave od kojih udaraca je i pao na zemlju. Navodi da ge je D .udario u lični
dio glave, po pretpostavci zatvorenom šakom, te da je zadobio udarac i u
slabinski dio vjerovatno od istog lica. Ne zna da li ga je još neko udario jer
nije vidio. Dalje je naveo da je sa D . bio u vrlo lijepim odnosima i da je
isti kritičnog dana konzumirao alkohol. U završnoj riječi naveo je da je
ustvari on oštećeni te predlaže sudu da ga oslobodi od optužbe.  
Sud je u dokaznom postupku saslušao svjedoka oštećenog D.D , svjedoke D .D
,D.S  , P  S , T  V , T . I , M . M . i B . M  -M , pročitao izvještaj ljekara
specijaliste na ime D. D.  od 19.11.2007.godine, 2.11.2007.godine i
03.08.2007.godine, izvještaj ljekara specijaliste na ime B.N.  od
02.08.2007.godine, izvještaj ljekara specijaliste na ime B . I . od
02.08.2007.godine. Pročitao nalaz i mišljenje vještaka medicinske struke dr. B
.B . od 28.11.2007.goidne i od 08.05.2008.goidne i istog neposredno saslušao
na glavnom pretresu, te pročitao nalaz i mišljenje vještaka ortopedske struke
dr. V . Č od 12.04.2008.godine i 24.01.2010.godine zatim je pročitao izvod iz
KE na ime optuženog Bojić Igora izdat od strane UP Ispostave K
.br.245/07-2119/2 od 17.10.2007.godine, izvod iz KE na ime optuženog B .N
.izdat od strane UP I . K. br.245/07-2118/2 od 17.10.2007.godine  
Svjedok oštećeni D .D .je u svom iskazu naveo da je Nikolu kao najstarijeg u
kafani pozvao da sjedne za njegov sto da bi ga častio pićem, našta mu je B. N
. odgovorio da  on razlukuje ljude od neljudi što je oštećni shvatio kao
provokaciju. Pojašnjava da između njega i B . N.  nije bilo nikakvog fizičkog
kontakta. Navodi da je Igorovu reakciju usmjerenu na fizički napad shvatio kao
ratobornost jer su već dvojica napustila lokal isprovocirani njihovim
ponašanjem. Takođe navodi da ga je N , nakon prvog kontakta između oštećenog i
B . I , sa vrata gađao gumom kojom prilikom ga je pogodio u nogu, dok ga je
kasnje Igor B . gađao kamenom jajastog oblika sa udaljenosti od oko 2m.
Pojasnio je da su njihovi komšijski odnosi unazad 5-6 godina bili poremećeni
jer ga je B . N  provocirao, a naročito kada je bio u alkoholisanom stanju.
Navodi da se ne može izjasniti koje riječi odnosno na koji način ga je B .N .
provocirao. Dalje navodi da su i odnosi sa B . I . takođe poremećeni jer ga je
isti provocirao na način što mu se obraćao ironičnim tonom. Pridružuje se
krivičnom gonjenju i postavlja imovinsko pravni zahtjev.  
Svjedok P .S . je u svom svjedočkom iskazu navela da je tada radila u
prodavnici u D . P. gdje su svratili na piće B.I   B . N.  i D . D. kao i još
neki ljudi. Navodi da joj nije poznato na koji način i zbog čega je došlo do
konflikta između njih. U jednom trenutku primijetila je da je došlo do gužve i
koškanja nakon čega je zamolila sve prisutne da izađu iz prodavnice što su i
učinili. Pojašnjava da nije vidjela da je bilo ikakve razmjene udaraca između
B.I.   i D . D.  kao ni to da je Igor gađao D .kamenom.  
Svjedok D .D . je u bitnom naveo da kada je došao, u prodavnici su bili
prisutni D .D , B  .I , B  N , T .I  i V , te da je primijetio da je u toku
neka prepirka između B.  i T.  sa D . Pojašnjava da je tom prilikom čuo B  .N
. koji je rekao da razlukije ljude od neljudi kada ga je D . pozvao da  
porazgovaraju. Navodi da D . nije ustajao sa stolice i nije se obazirao na
provokacije sve dok B .I.  nije skočio sa stolice ka D . D  da je između njih
dvojice došlo do međusobnog rvanja te da su obojica pali na pod. Navodi da je
u jednom trenutku vidio N . koji je krenuo ka D , čak ga je uhvatio za grlo i
tada je on odvukao N . i T. od njih dvojice.  Nakon kratkog vremena N . je
tražio nož od I .koji je u tom momentu otvorio gepek iz kog je N uzeo rezervni
točak i gađao u pravcu D .koji je i dalje bio u prodavnici. Navodi da je točak
pogodio dio vrata od prodavnice, a da je D . tek nakon toga izašao ispred
prodavnice. Nakon izlaska iz prodavnice D .je počeo da bježi i da se sjeća
jedino toga da je B . I.  uzeo kamen i gađao D . D . jer je sve kratko trajalo
i odigralo se na uskom prostoru i sa sigurnošću se ne može izjasniti ko je
koga udarao i da li je D . padao na zemlju, navodi da nije vidio ko je udarao
B. N . Pojašnjava da je do prepirke došlo usled grublje šale i da se ne može
tačno sjetiti zbog čega je došlo do prepirke.  
Svjedok D.S . je u svom svjedočkom iskazu u bitnom naveo da se toga dana
nalazio  u prodavnici u D .P , a u istoj su bili i B . I . B . N  i dva T .
Došlo je do prepirke između I . i D , a takođe je i N . provocirao sve u
prodavnici. U jednom momentu I ., N. i dva T . su pošli iz prodavnice i nakon
dvadesetak minuta su se vratili, i tada je došlo do sukoba između I . i D . I
.se zaletio put D . koji ga je udario u predjelu ispod stomaka, nije siguran
da li je I . pao ali zna da je govorio da se neće tući i da treba da se
pomire. Nakon toga su izašli iz prodavnice gdje se nastavila prepirka odnosno
bila je gužva i tuča između D .i I . Navodi da je N . u jednom momentu uzeo
rezervnu gumu iz auta i njom gađao D . Pojašnjava da je D . odveo ka džipu
koji je bio parkiran iza prodavnice i da je u tom trenutku I .  uzeo kamen i
gađao u pravcu D . i tom prilikom ga je pogodio u ruku.  
Svjedok M. M.  je u bitnom naveo da je sjedio u prodavnici kada su ušli B. I.
, B. N. i dva T. Nakon izvjesnog vremena jedan od T. ga je provocirao ali da o
predmetnom događaju opisanom u optužnici ne zna ništa jer D. D. nije bio ni
prisutan u kafani dok je on bio.  
Svjedok T.V.  je naveo da je toga dana sjedio u prodavnici u društvu svog
brata T.I., B.I. i B.N.  a za drugim stolom su sjedjeli D., S. i M.D. i M.B..
D. se tada raspravljao sa M.B. kojom prilikom ga je pljunuo našta je B.I.
rekao da mu to nije pošteno, nakon čega je D. ustao i udario pesnicom I. u
lijevo oko, dok I. nije uzvraćao udarce. Tom prilikom svi su izašli ispred
prodavnice gdje se tuča nastavila. Zatim je D. prešao da udara N.koji nije
imao mogućnosti da uzvrati udarce D. Navodi da je I. pošao u auto kako bi
došao za njih dok je D. gađao kamenjem u pravcu I. kola. Nakon I. odlaska N.
je bio na zemlji, navodi da su ga podigli i krenui da idu kada ih je I. sreo
autom.  
Svjedok T.I.  je u bitnom naveo da je kritičnom prilikom bio u društvu sa B.I.
i B.N. i da su svratli u prodavnicu u D.P. da popiju piće. U međuvremenu je
došao i D.D. koji je bio u pijanom stanju, sa svojim bratom. Pojašnjava da je
D.D. provocirao njegovog brata našta ovaj nije reagovao.  
D. je u jednom momentu pljunuo B.M. našta je reagovao B.I., u tom trenutku D.
kreće ka I. u namjeri da ga udari, I. ga je uhtavio preko ruku i tom prilikom
padaju na pod. Dok su bili na podu D.je rekao I. da ga pusti i da se pomire, i
kada je I. to i uradio ovaj ga je udario šakom u predjelu glave. Pojašnjava da
je N. u jednom momentu, dok su bili ispred kafane, izvadio iz gepeka rezervnu
gumu. Pojašnjava da je ispred prodavnice D. pitao može li se ovaj sukob kako
završiti mirnim putem nakon čega je on ponovo počeo da napada N. Pri izlasku
iz prodavnice N. je na vratima sačakao D. i počeo da ga udara. Navodi da u
trenutku kada su on i njegov brat povrijeđenog N. koji je ležao na zemlji
podigli sa zemlje i krenuli da idu S. i D.D. su počeli da bacaju kamenje u
njihovom pravcu.  
Svjedok B.M. je u bitnom naveo da se nalazio u prodavnici u selu koja inače
služi kao kafana, ali da se predmetnog događaja ne može sjetiti jer je bio u
pijanom stanju i to totalno pijan i pojašnjava da se ničega ne sjeća jer je
četiri godine bio pijan dan i noć.  
Iz izvještaja ljekara specijaliste izdat na ime oštećenog D.D. od
03.08.2007.godine se utvrđuje da je D.D. oko 16 časova napadnut od strane dva
napadača, da je dobio više udaraca po leđima i nogama i pogođen sa udaljenosti
kamenom u predjelu lijeve podlaktice. Po tijelu nema drugih znakova povreda
osim otoka i lacerokontuzne rane promjera 2cm sa manjim otokom, dalje je
navedeno da je došlo do preloma lakatne kosti. Iz izvještaja ljekara
specijaliste od 02.11.2007.goidne i 19.11.2007.goidne se utvrđuje da se D.D.
javljao na kontrolne preglede  
Iz izvještaja ljekara specijaliste od 02.08.2007.godine na ime B.I. se
utvrđuje da je zadobio povredu arkade lijeve u tuči.  
Iz izvještaja ljekara specijaliste na ime B.N. od 02.08.2007.godine se
utvrđuje da je zadobio povredu u tuči da postoji edem gornje usne, sa lijeve
strane, sa krvnim podlivima. Da ima otok na licu, vratu, bedrima, rukama i
krvne podlive, te da postoje oguljotine kože po licu, nosu, rukama i u lijevoj
ušnoj školjci.  
Iz nalaza i mišljenja vještaka medicinske struke dr. B.B. od 28.11.2007.godine
se utvrđuje da D.D. zadobio povredu podlaktice lijeve ruke u vidu rane
razderotine spoljašnje strane ove podlaktice i prelom lakatne kosti koja
povreda je nastala djelovanjem zamahnute tupo tvrde sile neravne površine,
srdenjeg intenziteta djelovanja, a koja sila je djelovala u jednom navratu na
podlakticu lijeve ruke povrijeđenog u momentu kada je ovaj podlakticom, njenom
spoljašnjom stranom, bio okrenut ka toj sili. Dalje navodi da je otok desne
šake nastao udarom desnom šakom od tvrdu i ravnu podlogu slabijim intenzitetom
djelovanja sila dovodeći do nagnječenja mekog potgožnog tkiva šake i
nastajanja otoka mekog tkiva otoka šake. Ove povrede su nastale kratko vijeme
jedna za drugom.  Vještak je mišljenja da se radi o povredama ruku od kojih je
povreda sa prelomom lakatne kosti obična teška tjelesna povreda, a u zbiru sa
ostalom tjelesnom povredom ostaje ista kvalifikacija. Iz  nalaza i mišljena
istog vještaka od 08.05.2008.godine u kom je analizirao povrede B.I. i B.N. se
utvrđuje da je kod B.I. nastupila povreda ličnog dijela glave u vidu rane
razderotine kože iznad lijevog očnog predjela, arkade, i nastala je
djelovanjem zamahnute tupo-tvrde sile neravne površine, slabijeg intenziteta
djelovanja, koja sila je djelovala na lični dio glave povrijeđenog u jednom
navratu, od naprijed lijevo i lako na gore u odnosu na uzdužnu os ličnog
dijela glave povrijeđenog. Osim oštećenja kože te sitnih krvnih sudova u
prostoru ove rane i izlaska manje količine krvnog sadržaja kroz otvor te rane,
a u spoljašnju sredinu, druge strukture ovog dijela glave povrijeđenog ostale
su nepovrijeđene. Ovakva povreda mogla je nastati djelovanjem zamahnute
pesnice, noge, ili bilo koje druge sile opisanih karakteristika. Vještak
navodi da se u konkretnom slučaju radi o jednoj povredi koja predstavlja laku
tjelesnu povredu. Kod B. N. je nastala povreda manifestovana u vidu povrede
ličnog dijela glave tačnije oguljotine kože, nosne piramide, obrazine te
lijeve ušne školjke. Nadalje navodi da je ta povreda nastala djelovanjem tupo-
tvrde sile ravne površine, slabijeg intenziteta sile koja je djelovala
najmanje u tri navrata na lični dio glave povrijeđenog. Ova povreda je mogla
nastati djelovanjem zamahnute pesnice, noge ili bilo koje druge sile opisanih
karakteristika. Povreda ličnog dijela glave u predjelu gornje usne spoljašnjeg
usnog otvora sa lijeve strane, nastala je djelovanjem zamahnute tupo-tvrde
sile ravne površine slabijeg intenziteta koja je djelovala odnaprijed i više
sa lijeve strane dovodeći do oštećenja sitnih krvnihsudova gornje usne dok su
druge strukture ostale ne povrijeđene. Dalje navodi da su povrede u vidu
krvnih podliva i otoka kože vrata, desne ruke i bedara nastale djelovanjem
zamahnute tupo-tvrde sile ravne površine slabijeg intenziteta djelovanja koja
je djelovala u više navrata na tijelo povrijeđenog a ne može se isključiti i
mogućnost nastanka ovih povreda prilikom hvatanja, stiskanja i sl. za djelove
tijela povrijeđenog, kao ni to da su mogle nastati djelovanjem zamahnute
pesnice, noge i sl.  Sve povrede su nastale kratko vrijeme jedna za drugom i
kako pojedinačno tako i u njihovom mđusobnom odnosu predstavljaju laku
tjelesnu povredu.  
U slobodnom kazivanju na glavnom pretresu održanom 03.11.2010 godine vještak
dr. B.B. je naveo da povreda kod oštećenog D.D. je mogla nastati djelovanjem
zamahnute kamenice neravne površine i odgovarajuće mase odnosno težine. Navodi
da je mišljenja da ukoliko je kamenica, kako navode, bila veličine pepeljare,
glatke površine, zamahnuta i izbačena iz ruke na udaljenosti od oko 2 metra ,
ovakva povreda na ovaj način nije mogla nastati. Dalje pojašnjava da je
povreda mogla nastati bilo djelovanjem bilo koje neravne površine, pa čak i
padom na neku neravnu površinu, te da, kako u medicinskoj dokumentaciji nema
preciznog podatka na kojem dijelu podlaktice lijeve ruke je bila rana
razderotina kože, a na kom dijelu lakatne kosti je bio prelom, to se može
uzeti u obzir da je pomenuta povreda bila na koži najvjerovatnije u gornjoj
trećini podlaktice lijeve ruke u pogledu područja lakatnog zgloba.  
Iz nalaza i mišljenja vještak ortopetske struke dr. V. Č. od 12.04.2008.godine
se zaključuje da se radi o teškoj tjelesnoj povredi jer je utvrđen prelom
lakatne kosti. U odnosu na povredu desne šake koja je opisana kao kontuzija
šake u kojoj se radi o nagnječenju okarakterisana je kao laka tjelesna
povreda. Obzirom da nema detaljnog opisa dimenzija rane lijeve podlaktice i
lakta to sa sigurnošću ne može utvrditi da li je ova povreda nanesena udarom
kamenom ali postoji mogućnost ukoliko je težina i oblik kamena bio veći. Dok u
dopunskom nalazu navodi da u cjelosti ostaje u datom nalazu od
12.04.2008.godine i da je u tom dijelu njegov nalaz saglasan sa nalazom
vještaka medicinske struke dr. B.B. i da je saglasan sa kvalifikacijom povrede
teška tjelesna povreda, a što se tiče mehanizma nastanka tjelesne povrede to
je van domena vještačenja njegove struke i specijalizacije te se u tom dijelu
ne može decidno izjasniti o mehanizmu nastanka tjelesne povrede.  
Iz izvoda iz KE na ime optuženog B.I. izdat od strane UP Ispostave Kolašin
br.245/07-2119/2 od 17.10.2007.godine se utvrđuje da imenovani nije osuđivan.  
Iz izvoda iz KE na ime optuženog B. N. izdat od strane UP Ispostave Kolašin
br.245/07-2118/2 od 17.10.2007.godine se utvrđuje da imenovani nije osuđivan.  
Cijeneći navode optužbe, odbrane optuženih i provedene dokaze, pojedinačno i u
njihovoj vezi, Sud je našao da nije dokazano da su optuženi B.I. i B. N.
izvršili krivična djela stavljena im na teret i to u vrijeme i na način kako
je to predstavljeno optužnicom, pa ih je Sud oslobodio optužbe. Nesporno je,
što i potvrđuju u svom iskazu i okrivljeni, a i svi svjedoci da je došlo do
prepirke i gužve između B.I. i D.D.  međutim ni jednim provedenim dokazom nije
utvrđeno da je B.I. izvršio krivično djelo stavljeno mu na teret. Takođe ni
jednim dokazom nije potvrđena optužba da je B.N. udarao D.D. jer niko od
svjedoka nije decidno naveo da je vidio B. N.  da se tuče sa D.D.  već svi
svjedoci navode da je tuča bila između B. I. i D.D.  Međutim ni u tom dijelu
iskazi svjedoka, kao ni oštećenog niti optuženog B. I. ne daju za Sud ni jedan
čvrst dokaz na kom bi Sud mogao temeljiti drugačiju odluku jer su svi iskazi
različiti u dijelu koji se odnosi na to ko je koga tukao tako da D. S. tvrdi
da se B. I. zaletio ka D. D.  i da ga je D.  udario u predjelu ispod stomaka,
dok svjedok D. D. navodi da nije siguran ko je koga tukao jer je B. N. odvukao
od B. I. i D. D. ispred prodavnice dok su ova dvojica ostala u prodavnici.
Kako su za Sud neprihvatljivi iskazi svjedoka, te iskazi oštećenog i optuženih
to je Sud svoju odluku temeljio na nalazu i mišljenju vještaka kojima je
poklonio punu vjeru i prihvatio ih u cjelosti. U svojim iskazima vještaci
navode da bi prelom lakatne kosti od udara kamena mogao nastati ako je kamen
bio veće težine i nepravilnog oblika, a kako oštećeni tek nakon iskaza
vještaka dr.B. B.  pojašnjava da je kamen bio neravne površine, a prije toga
tvrdi da je jajastog oblika ne pominjući kakve je površine da li ravne ili
neravne, to Sud nije mogao prihvatiti iskaz svjedoka oštećenog jer smatra da
mu je iskaz vještaka takoreći sugerisao kako da opiše kamen kako bi opravdao
povredu lakatne kosti. Zatim vještak navodi da bi povreda mogla nastati i
padom na neku tvrdu površinu, a kako iz iskaza svjedoka može zaključiti da je
oštećeni pao na pod u prodavnici, to je povreda mogla nastati i tom prilikom.
Sud je izvještaj ljekara specijaliste izdat na ime oštećenog D. D. od
03.08.2007.godine je cijenio kao jasan, objektivan i u skladu sa strukom,
međutim za Sud nije relevantan dokaz jer je u istom mogla biti konstatovana
povreda koja je nastala kasnije toga dana ili čak sledećeg dana s ozirom da je
izvještaj ljekara specijaliste sačinjen dan nakon predmetnog događaja. Sa tih
razloga Sud ga nije mogao prihvatiti kao dokaz na kom bi mogao temeljiti svoju
odluku.  
Obzirom da ni jednim provedenim dokazom nije potvrđena optužba to je Sud
shodno čl.363 st.1 tač.3 ZKP-a optužene B. I. i B. N. oslobodio optužbe.  
Kako su optuženi oslobođeni od optužbe to je sud shodno čl. 203 ZKP-a  odlučio
da troškovi krivičnog postupka u iznosu od 480,00 eura padaju na teret
budžetskih sredstava suda a  koji troškovi se odnose na: nalaz i mišljenje
vještaka medicinske struke dr B. B. u iznosu od 248,00€ i na nalaz i mišljenje
vještaka ortopedske struke dr V. Č. u iznosu od 242,00€.  
Sa izloženog shodno čl. 363 st. 1 tač.3 ZKP-a, odlučeno je kao u izreci
presude.  
OSNOVNI SUD U KOLAŠINU,
Dana, 27.04.2011.godine. 
Zapisničar,
Predsjednik vijeća-sudija,
Slavka Bošković s.r.
Gorica Vujisić s.r. 
PRAVNA POUKA: Protiv ove presude može se izjaviti žalba Višem sudu u B . P .
u roku od 15 dana od dana prijema pisanog otpravka. Žalba se podnosi preko
ovog Suda.   