Posl.br.P.2/13
OSNOVNI SUD U KOLAŠINU, kao parnični po sudiji Jadranki Pavlović sa
zapisničarom Nadom Vlahović u pravnoj stvari tužiteljice R. Dj., iz D. protiv
tužene JU O. Š."M.", iz M., Opština K., zastupana po zakonskom zastupniku
direktoru škole M. P., radi poništaja odluke, nakon ročišta za glavnu raspravu
održanog i zaključenog dana 24.04.2013. godine, dana 24.05.2013. godine donio
je
P R E S U D U
Tužbeni zahtjev tužiteljice kojim je tražila da se kao nezakonita poništi
Odluka tuženog broj 203 od 28.12.2012. godine te da se naloži tuženom da
izvrši prijem tužiteljice u radni odnos kao jedinog preostalog kandidata na
konkursu objavljenom u Dnevnom listu "Pobjeda" od 23.11.2012. godine ODBIJA SE
kao NEOSNOVAN.
Svaka stranka snosi svoje troškove postupka.
O b r a z l o ž e n j e
Tužiteljica je u tužbi i na raspravnim ročištima navela da je tuženi u Dnevnom
listu "Pobjeda" dana 23.11.2012. godine raspisao konkurs za poslove i radne
zadatke profesora razredne nastave u PO Vlahovići na odredjeno vrijeme do
30.06.2013. godine. Da se tužilja pošto ispunjava posebne uslove utvrdjene
konkursom prijavila na konkurs i priložila dokaze o ispunjenosti uslova
konkursa / diplomu o završenoj višoj pedagoškoj školi, uvjerenje o položenom
stručnom ispitu, ličnu radnu dozvolu i kopiju lične karte za strance/. Da je
direktor tuženog Odlukom broj 203 od 28.12.2012. godine u radni odnos na
odredjeno vrijeme do 30.06.2013. godine primio V. A. profesora geografije. Da
je konkursom tražen profesor razredne nastave sa položenim stručnim ispitom
koje uslove je tužilja ispunjavala medjutim da je Odlukom direktora u radni
odnos nezakonito primljen kandidat čija kvalifikacija ne odgovara uslovima
konkursa. Da obrazloženje odluke direktora ne sadrži sve potrebne podatke u
pogledu činjeničnog stanja i pravnog osnova na osnovu kojih bi se mogli
utvrditi razlozi zbog kojih je , od dva kandidata, od kojih jedan ispunjava a
drugi ne ispunjava uslove konkursa primljen kandidat koji ne ispunjava uslove
konkursa. Da izabrani kandidat ne ispunjava uslove predvidjene aktom o
organizaciji i sistematizaciji radnih mjesta tuženog. Da se nezakonitost
proteže i na trajanje radnog odnosa do 30.06.2013. godine što je u suprotnosti
sa uslovima konkursa i potreba traženog radnog mjesta. Predlaže da sud donese
presudu kojom će kao nezakonitu poništiti odluku tuženog broj 203 od
28.12.2012. godine i naložiti tuženom da izvrši prijem tužiteljice u radni
odnos kao jedinog preostalog kandidata po konkursu od 23.11.2012. godine.
Konačno predlaže da sud usvoji tužbeni zahtjev i tuženog obaveže na plaćanje
troškova postupka.
Tuženi je u odgovoru na tužbu i preko svog zakonskog zastupnika na raspravnom
ročištu osporio tužbeni zahtjev navodeći da tužiteljica ne ispunjava uslove
tražene konkursom jer je odredbom čl.100 a Opšteg zakona o obrazovanju i
vaspitanju predvidjeno da, pored ostalog, nastavnik može da zasnuje radni
odnos ako pored opštih uslova propisanih zakonom o radu ima odgovarajuće
obrazovanje u skladu sa posebnim zakonom i obrazovnim programom, crnogorsko
državljanstvo i položen stručni ispit za rad u obrazovno vaspitnim ustanovama.
Da se iz dokumentacije koju je tužiteljica podnijela utvrdjuje da je ista
državljanin Srbije, da ima završenu višu školu pa nije mogla biti izabrana za
obavljanje poslova po konkursu, predlaže da se tužbeni zahtjev odbije kao
neosnovan. Konačno predlaže da sud tužbeni zahtjev odbije kao neosnovan.
Troškove postupka nije tražio.
Radi razjašnjenja ove sporne gradjansko pravne stvari sud je u dokaznom
postupku proveo sledeće dokaze:
Izvršio uvid u diplomu o stečenoj školskoj spremi za tužiteljicu, u uvjerenje
o položenom stručnom ispitu za tužiteljicu, u ličnu radnu dozvolu, u kopiju
lične karte za strance, u oglas objavljen u Dnevnom listu "Pobjeda" od
23.11.2012. godine , u kopiju radne knjižice za tužiteljicu , u odluku o
izboru kandidata broj 203 od 28.12.2012. godine , u kompletan personalni
dosije za izabranog kandidata V.A. / orginal radnu knjižicu, kopiju
biometrijske lične karte, prijavu na konkurs, diplomu o stečenom visokom
obrazovanju i uvjerenje o položenom stručnom ispitu / , u ugovor o radu
zaključen sa V.A..
Ocjenom provedenih dokaza cijenjenih u smislu čl.9 ZPP sud nalazi:
Tužena je u Dnevnom listu "Pobjeda" dana 23.11.2012. godine raspisala konkurs
za prijem u radni odnos profesora razredne nastave na odredjeno vrijeme do
31.08.2012. godine sa punim radnim vremenom. Konkursom su predvidjeni posebni
uslovi za kandidate profesor razredne nastave VII-1 stepen , položen stručni -
pripravnički ispit, provjera radnih sposobnosti nije predvidjena. Na konkurs
su se prijavila dva kandidata tužiteljica R. Dj. i V.A.. Po sprovedenom
postupku tuženi je donio Odluku broj 203 od 28.12.2012. godine kojom Odlukom
je izabran kandidat V. A.profesor geografije, a zatim je sa istim zaključen
ugovor o radu na odredjeno vrijeme broj 216 od 28.12.2012. godine, ugovor
traje do 30.06.2013. godine.
Predmet spora predstavlja zahtjev tužiteljice za ocjenu zakonitosti konačne
odluke tuženog o izboru kandidata po konkursu. Tužiteljica smatra da ispunjava
uslove za izbor na radno mjesto dok izabrani kandidat ne ispunjava uslove
konkursa a da je ipak on izabran po konkursu i primljen u radni odnos. Iz
Pravilnika o organizaciji i sistematizaciji radnih mjesta kod tuženog se
utvrdjuje da je čl.6 predvidjeno da odredbe Pravilnika u pogledu uslova koje
treba da ispunjavaju nastavnici upućuju na neposrednu primjenu zakona, u
konkretnom slučaju to je Zakon o osnovnom obrazovanju i vaspitanju koji u
čl.76 predvidja uslove koja treba da ispunjava nastavnik razredne nastave,
odnosno učitelj, ili nastavnik predmetne nastave i vaspitač za izvodjenje
nastave u prvom i drugom ciklusu kakav je konkretan slučaj, a kojim članom je
predvidjeno da nastavu u prvom ciklusu obavlja nastavnik razredne nastave,
odnosno učitelj koji je završio višu školu ili fakultet za obrazovanje
nastavnika. Iz dokumentacije koju je tužiteljica priložila uz prijavu na
konkurs se utvrdjuje da je ista završila Višu pedagošku školu i stekla zvanje
nastavnika razredne nastave, te da ima položen stručni ispit. Tužiteljica nije
državljanin Crne Gore što se utvrdjuje uvidom u kopiju biometrijske lične
karte za strance, ista je državljanin Republike Srbije a ima ličnu radnu
dozvolu. Izabrani kandidat V. A.je završio Prirodno matematički fakultet,
stekao viskoko obrazovanje i stručni naziv diplomirani geograf, ima položen
stručni ispit i državljanin je Crne Gore.
Kod ovakvog stanja stvari sud zaključuje: čl.100a Opšteg Zakona o obrazovanju
i vaspitanju koji se na radni odnos nastavnika primjenjuje kao lex specijalis
, kao poseban uslov za zasnivanje radnog odnosa nastavnika predvidjeno je
odgovarajuće obrazovanje u skladu sa posebnim zakonom i obrazovnim programom,
crnogorsko državljanstvo i položen stručni ispit za rad u obrazovno vaspitnim
ustanovama. U konkretnom slučaju tužiteljica ne ispunjava poseban uslov iz
čl.100 a Opšteg Zakona o obrazovanju i vaspitanju jer nema crnogorsko
državljanstvo, dok izabrani kandidat V.A. ne ispunjava poseban uslov u pogledu
ogovarajućeg obrazovanja, stekao je visoko obrazovanje sa zvanjem diplomiranog
geografa, ima crnogorsko državljanstvo, dok oba kandidata imaju položen
stručni ispit za rad u obrazovno-vaspitnim ustanovama. U ovakvoj situaciji
kada nijedan od prijavljenih kandidata ne ispunjava sve posebne uslove iz
konkursa tuženi je mogao izabrati bilo kojeg od prijavljenih kadidata i sa
istim zasnovati radni odnos na odredjeno vrijeme. Tuženi je zasnovao radni
odnos sa drugim kandidatom V. A. čime nije povrijedjeno pravo tužiteljice /
koja ne ispunjava posebne uslove za rad na radnom mjestu nastavnika jer nema
crnogorsko državljanstvo / pa je sud tužbeni zahtjev tužiteljice odbio kao
neosnovan.
Sud je u postupku cijenio i sve ostale provedene dokaze ali nalazi da isti
nemaju uticaja na drugačije odlučivanje u predmetnoj pravnoj stvari.
Odluka o troškovima postupka donijeta je na osnovu čl.152 ZPP. Tužbeni zahtjv
tužiteljice je odbijen, tuženi nije tražio troškove postupka pa je sud odlučio
da svaka stranka snosi svoje troškove postupka.
OSNOVNI SUD U KOLAŠINU,
Dana, 24.05.2013. godine
Zapisničar,  S U D I J A,
Nada Vlahović,  Jadranka Pavlović,
PRAVNA POUKA:
Protiv ove presude dozvoljena je žalba u roku od 8 dana od dana prijema
pismenog otpravka presude. Žalba se podnosi preko ovog suda Višem sudu u
Bijelom Polju.
D-na:
1. Tužiteljici Radmili Djokić, iz Spuža,
2. Tuženoj JU Osnovna škola "Medjuriječje" - Medjuriječje - Man. Morača.
S U D I J A