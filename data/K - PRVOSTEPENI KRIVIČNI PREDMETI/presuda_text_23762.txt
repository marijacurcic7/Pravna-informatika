OSNOVNI SUD U PLAVU
K. br.49/2010
U IME NARODA
Osnovni sud u Plavu, po sudiji Hilmiji Sujkoviću, sa zapisničarem Senadom
Radončic, u krivičnom predmetu okrivljenog K. D., iz sela V., opština P., zbog
krivičnog djela nedozvoljene polne radnje iz čl. 208 st.1 u vezi čl. 204
st.1.Krivičnog Zakonika Crne Gore, po optužnom predlogu ODT u Plavu, Kt. br.
36/2010 od 25.05.2010 godine, po održanom usmenom, javnom, glavnom pretresu, u
prisustvu: okrivljenog, zamjenika ODT u Plavu, Rugovac Drite i oštećene G. A.,
donio je i javno objavio dana 16.06.2010 godine
P R E S U D U
Okrivljeni K. D. zv. Z. , od oca D. i majke V., rodjene N., rodjen ... godine,
u selu V., opština P., državljanin Crne Gore, nezaposlen, neoženjen, pismen,
završio srednju školu, vojni rok služio u Raškoj 1991/92 godine, vodi se u
Vojnoj evidenciji Plav, lošeg imovnog stanja, osudjivan presudama Osnovnog
suda u Plavu: K.br. 12/96 od 15.02.1996 god., zbog krivičnog djela iz čl. 136.
st. 1. KZ RCG, na novčanu kaznu u iznosu od 500,00 dinara, K.br. 13/96 od
15.02.1996 god., zbog krivičnog djela iz čl. 136. st. 2. KZ RCG na kaznu
zatvora u trajanju od 90 dana - uslovno za 1 godinu i K.br. 74/98 , zbog
krivičnog djela iz čl. 204. st. 2, KZ RCG, na kaznu zatvora u trajanju od 7
mjeseci - uslovno za 1 godinu.
K r i v j e
Što je
Dana 12.05.2010 god. , oko 13,00 časova, u mjestu "L.", u selu V., opština P.,
prema oštećenoj G. A. upotrebom sile izvršio nedozvoljene polne radnje, na
način što je, znajući da oštećena na livadi svog oca sama čuva stoku, pošao do
ove livade i nakon što ga je oštećena primijetila i ustala sa klupe na kojoj
je sjedela kako bi se udaljila od njega istu uhvatio rukom za njenu desnu
ruku, a kada je oštećena uplašeno glasno pozvala svog rodjaka S., koji se
nalazio na obližnjoj livadi, stavio joj drugu ruku na usta, upotrebom sile
oborio na zemlju i kleknuo nad njom držeći je i dalje jednom rukom za usta dok
je drugom snažno stiskao preko odjeće u predjelu polnog organa i obje dojke i
istovremeno ljubio po vratu, ne obazirući se na to što je oštećena za svo to
vrijeme vrištala, opirala se i branila ne želeći bilo kakav intimni kontakt sa
njim, sve do trenutka kada je koristeći situaciju kada se okrivljeni iz
klečećeg položaja pokušao uspraviti uspjela da ustane i potrči prema rodjaku G
S koji je baš u tom trenutku naišao na lice mjesta i vidjevši šta se dešava
okrivljenom povikao: Džukelo jedna, šta radiš to djevojci, sram te bilo" .
-čime je izvršio krivično djelo nedozvoljene polne radnje iz čl. 208 st.1.u vezi sa čl. 204 st. 1.KZ CG
Pa ga sud za izvršeno krivično djelo, na osnovu navedenog zakonskog propisa te
primjenom čl: 4, 32, 36 i 42 KZ CG i čl. 364 ZKP,
O S U D J U J E
Na kaznu zatvora u trajanju od 45 (četrdesetpet) dana.
Okrivljeni se obavezuje da na ime troškova krivičnog postupka - paušala plati
iznos od 50,00 (pedeset) eura, u roku od 15. dana po pravosnažnosti presude
pod prijetnjom prinudnog izvršenja.
Imovinsko pravnog zahjeva za naknadu štete nije bilo.
O b r a z l o ž e n j e
Osnovno državno tužilaštvo u Plavu, optužnim predlogom Kt. br. 36/2010 od
25.05.2010 god., optužilo je K D, iz sela V, opština P, za krivično djelo
nedozvoljene polne radnje iz čl. 208 st.1. u vezi sa čl. 204 st.1. KZ CG.
Pri podnesenom optužnom predlogu je sve do kraja krivičnog postupka ostala u
svemu i zamjenik ODT u Plavu, Drita Rugovac, pa je u završnoj riječi
predložila sudu da okrivljenog K. D. oglasi krivim za navedeno krivično djelo
i kazni ga po zakonu.
Oštećena G. A. je u završnoj riječi istakla da se pridružuje krivičnom
gonjenju protiv okrivljenog i da ne postavlja nikakav odštetni zahtjev.
Izjašnjavajući se o optužnom predlogu ODT u Plavu, okrivljeni K. D. , ne
priznaje izvršenje krivičnog djela koje mu je ovim predlogom stavljeno na
teret. U svoju odbranu navodi da je čitav ovaj slučaj oštećena izmislila i
iscenirala kako bi mu se osvetila zbog toga što je u toku aprila mjeseca 2010
god. kupio livadu koju je njena porodica prije toga 40 godina koristila pod
zakup. Do tada su se inače dobro slagali pa čak i posjećivali a od tada su se
njihovi odnosi znatno poremetili. Što se tiče dogadjaja za koji je optužen,
istakao je da je dana 12.05.2010 god., kada se isti desio, nakon liturgije
povodom dana "Svetog Vasilija Ostroškog" pošao putem koji vodi prema šumi kako
bi u ovoj šumi izabrao stabla pogodna za izradu kolja. Krećući se ovim putem,
u blizini mjesta "L." je sustigao oštećenu G. A. koja je tjerala stoku na
ispašu. Pošto su se prethodno vidjeli na liturgiji te pošto je 2 dana prije
toga sa A. i njenom sestrom B. imao svadju kojom prilikom ga je B. čak i
ošamarila, to je prošao pored nje ne kazavrši joj nijednu riječ . Nakon što se
od oštećene udaljio oko 30 m, ona je počela glasno da viče i vrišti, "S.
upomoć, napade me Z.". To je ponovila nekoliko puta . Odmah je zastao i
začudio se ovakvom njenom ponašanju. Kako su mu oštećena i njena sestra D.
prije toga prijetile da će mu namjestiti silovanje ili pokušaj silovanja nad
njima, shvatio je da se A. tako ponaša kako bi ostvarila ovu svoju prijetnju.
Ubrzo nakon toga, na lice mjesta je došao G. S. U momentu njegovog dolaska on
i A. su se nalazili na makadamskom seoskom putu, na udaljenosti od oko 30 m
jedno od drugog. Nakon što je došao na lice mjesta, S. je pitao A. šta se
desilo, pa mu je ona tom prilikom ispričala kako je on napao. Prije nego što
je nastavio put prema šumi ,čuo je S. kako govori A. da ga tuži a da će joj on
biti svjedok. Dalje je naveo da je oštećena A., povrede koje su opisane u
medicinskom izvještaju, najvjerovatnije sama sebi nanijela štipanjem ili
udaranjem nekim predmetom kako bi pokušaj silovanja kojim mu je prijetila bio
što uvjerljiviji. Na kraju je na pitanje zastupnice javne optužbe istakao da
je tačno da mu se oštećena A. uvijek svidjala i da joj je zbog toga sa svog
mobilnog telefona br. .... , slao poruke ljubavne sadržine, ali da u tim
njegovim porukama nije bilo ničeg nepristojnog. U završnoj riječi je još
jednom negirao izvršenje krivičnog djela koje mu je javnom optužbom stavljeno
na teret i predložio sudu da ga za ovo djelo oslobodi od optužbe.
Sud je cijenio odbranu okrivljenog K. D., kojom negira izvršenje krivičnog
djela koje mu je javnom optužbom stavljeno na teret, pa je našao da je ista
neosnovana te je kao takvu nije ni prihvatio.
Naime, sud je radi provjere odbrane okrivljenog u ovom dijelu, odnosno radi
što pravilnijeg i zakonitijeg rješavanja ove krivične stvari, u dokaznom
postupku izveo sledeće dokaze: saslušao u svojstvu svjedoka oštećenu G. A. i
svjedoka G. S., pročitao izvještaj ljekara specijaliste JZU Doma zdravlja " Dr
Branko Zogović" u P., br. protokola ... od 13.05.2010 god. i izvod iz kaznene
evidencije za okrivljenog K. D. izdat od Uprave policije - Ispostave policije
P., br. ... od 04.06.2010 god. i izvršio uvid u fotodokumentaciju Uprave
policije - Ispostave policije P. , br. ... od 13.05.2010 god. pa je svestranom
ocjenom izvedenih dokaza, svakog pojedinačno i u njihovom medjusobnoj vezi,
kao i njihovim uporedjivanjem sa navodima javne optužbe i odbranom okrivljenog
utvrdio da su činjenice iz činjeničnog opisa izreke presude u svemu dokazane i
da je okrivljeni počinio krivično djelo nedozvoljene polne radnje iz čl. 208
st.1. u vezi sa čl. 204 st.1. KZ CG.
Ovakvo svoje utvrdjenje i odluku u pogledu krivice i krivično-pravne
odgovornosti okrivljenog K. D., za navedeno krivično djelo, sud je zasnovao na
sledećim razlozima:
U toku krivičnog postupka je nesporno utvrdjeno, kako na osnovu priznanja
okrivljenog tako i na osnovu iskaza oštećene, da se oštećena G. A. svidjala
okrivljenom K. D. i da joj je zbog toga okrivljeni sa svog mobilnog telefona
br. ... često slao poruke ljubavne sadržine. Na osnovu priznanja okrivljenog i
iskaza oštećene je dalje, takodje nesprono utvrdjeno, da je dana 12.05.2010
god. kada se predmetni dogadjaj desio, u mjestu L., u selu V., na kojem se
prema navodima javne optužbe ovaj dogadjaj desio, došlo do njihovog
medjusobnog susreta. Konačno, na osnovu odbrane okrivljenog i iskaza oštećene
G. A. je nesporno utvrdjeno i to da je nakon kraćeg vremena na mjesto njihovog
susreta došao i svjedok G. S. i u prisustvu okrivljenog kazao oštećenoj da ga
tuži a da će joj on biti svjedok.
Medjutim, obzirom da je okrivljeni K. D. negirao izvršenje krivičnog djela
koje mu je javnom optužbom stavljeno na teret, odnosno negirao da je do
susreta izmedju njega i oštećene došlo na livadi oštećene i da je tom prilikom
na ovoj livadi primjenom sile oštećenu oborio na zemlju i nakon što joj je
jednom rukom zatvorio usta da ne vrišti drugom rukom je stiskao po grudima i
polnom organu i ljubio je po vratu, to su samim tim u toku krivičnog postubka
bile sporne ove činjenice pa ih je kao takve trebalo nesumnjivo utvrditi tj.
dokazati.
Optužba je inače u tom pogledu jasna i njeno stanovište je da je okrivljeni K.
D., kritične prilike, radi zadovoljenja polnog nagona, prema oštećenoj G. A.,
preduzeo opisane polne radnje te da je samim tim i počinio krivično djelo koje
mu se stavlja na teret, dok okrivljeni u svojoj odbrani navodi suprotno
braneći se da je tačno da je dana 12.05.2010 godine, oko 13,00 časova, u
mjestu "L." koje se nalazi u selu V., opština P., susreo oštećenu A., ali da
nije tačno niti da se ovaj susret desio na njenoj livadi niti da je prilikom
ovog susreta primjenom sile istu oborio na zemlju, ljubio je po vratu i dirao
po polnom organu i grudima, kako ga tereti javna optužba.
Da bi provjerio osnovanost ovakve odbrane okrivljenog a samim tim i utvrdio
pravo stanje stvari, sud je, kao što je već navedeno, saslušao okrivljenog i u
toku dokaznog postupka izveo sve potrebne dokaze, pa je njihovom uporednom
analizom i ocjenom nesumnjivo utvrdio da je ovakva odbrana orkrivljenog ne
samo nejasna i nelogična već i suprotna, kako sama sebi tako i izvedenim
dokazima, pa je kao takvu nije ni prihvatio.
Tako je oštećena G. A., koju je sud saslušao u svojstvu svjedoka u potpunosti
obezvrijedila odbranu okrivljenog u dijelu u kojem negira izvršenje krivičnog
djela koje mu je javnom optužbom stavljeno na teret, istakavši da je
okrivljeni K. D. kritične prilike ne samo primjenom sile oborio na zemlju već
je nakon toga i jednom rukom dirao po polnom organu i grudima, dok je drugom
rukom držao za usta kako nebi vrištala. Naime, izjašnjavajući se o predmetnom
dogadjaju kao i o okolnostima koje su mu prethodile, oštećena G. A. je navela
da se sa okrivljenim D. poznaje od djetinstva obzirom da kao komšije žive u
istom selu. Otprilike pola godine prije predmetnog slučaja okrivljeni je počeo
da joj izjavljuje ljubav kad bi je god sreo, ali bi mu ona u tim situacijama
uvijek govorila da je on ne interesuje i da ne želi da komunicira sa njim oko
tih stvari. Što se tiče predmetnog slučaja , navela je da je dana kada se ovaj
slučaj desio pošla od svoje kuće sa stokom prema mjestu zv. "L.". Dok se
kretala seoskim putem, u blizini pomenutog mjesta je sustigao okrivljeni.
Nakon što je zaobišao, pošao je niz jednu livadu sa desne strane puta. Kada je
došla na njihovu livadu , sjela je na jednu ručno pravljenu klupu i počela
čitati knjigu. Poslije otprilike petnaestak minuta , kod nje je došao
okrivljeni D. Nakon što ju je pitao : "Dje si, kako si, možeš li čuvat, dje je
M." te nakon što mu ona na ovo pitanje nije htjela odgovoriti , pokušao je
sjesti na klupu pored nje. Zbog toga je odmah ustala sa klupe sa namjerom da
se udalji. Medjutim, okrivljeni joj to nije dozvolio jer je uhvatio za njenu
desnu ruku ne dopuštajući joj da se udalji. Zbog toga je glasno zvala svog
rodjaka G. S., jer je znala da isti u blizini čuva svoju stoku. Odmah nakon
toga okrivljeni je privukao ka sebi i jednom šakom joj zatvorio usta kako bi
je spriječio da dalje viče. Oborio je na zemlju i kleknuo pored nje. Dok ju je
jednom rukom i dalje držao za usta, drugom rukom ju je dirao po polnom organu
i grudima. Istovremeno joj je govorio: "Nemoj da se braniš, ne možeš se
odbraniti, džaba ti je da vičeš". Medjutim, ona je i dalje vrištala kada bi
god uspjela da mu skloni šaku sa usta. Okrivljeni je nakon toga nekoliko puta
poljubio u predjelu vrata, ispod desnog uha. U jednom trenutku je uspjela da
ustane, ali ju je okrivljeni i dalje držao za ruku. Za svo to vrijeme ga je
molila da pričaju kao ljudi. U jednom momentu je na lice mjesta došao njen
rodjak G. S. i okrivljenom kazao: "Šta radiš to Z., sram te bilo". Okrivljeni
mu je tom prilikom odgovorio da se to njega ne tiče da bi u tim trenucima ona
uspjela da preskoči ogradu i dodje na livadu G. S., gdje se on nalazio. Tada
je i okrivljeni pokušao da podje za njom da bi mu S. kazao da ne dozvoljava da
se bilo ko dira na njegovom imanju. Isto tako je i njoj u prisustvu
okrivljenog kazao: "Obavijesti policiju, ovo više ne može da čeka". Nakon toga
se okrivljeni udaljio sa lica mjesta dok je ona ostala sa S. i ispričala mu
šta se desilo. Na kraju je navela da je prilikom pokušaja da se odbrani od
okrivljenog i pada na zemlju zadobila povrede u predjelu obje potkolenice i da
je iste primijetila tek nakon što je pobjegla od okrivljenog i došla do
rodjaka S., kojem ih je i pokazala.
Odbranu okrivljenog K. D. u dijelu u kojem negira izvršenje krivičnog djela
koje mu je javnom optužbom stavljeno na teret je u svemu obezvrijedio i
svjedok G. S., istakavši da se u vrijeme kada se desio predmetni dogadjaj
nalazio pored svog planinskog stana , u mjestu L., koji je od mjesta na kojem
se desio ovaj dogadjaj udaljen oko 300 m. Nakon što je čuo više A. vrisaka ,
odmah je prečicom došao na lice mjesta i u blizini ograde koja razdvaja
njegovo od imanja A. oca, zatekao oštećenu A. kako se brani od okrivljenog K.
D. koji je pokušavao da je uhvati rukama. Na taj način je, kao što je već
navedeno, u potpunosti negirao odbranu okrivljenog kojom isti negira izvršenje
krivičnog djela koje mu je javnom optužbom stavljeno na teret jer je na taj
način u svemu obezvrijedio njegovo kazivanje ne samo u dijelu da je tog dana
oštećenu susreo na putu, a ne na njenoj livadi, već i u dijelu da tom prilikom
izmedju njega i oštećene nije bilo nikakvog fizičkog kontakta pa čak ni
razgovora . Naime, izjašnjavajući se o predmetnom dogadjaju kao i o
okolnostima koje su mu prethodile, svjedok G. S. je istakao da je tog dana,
negdje oko 11,00 časova, izveo ovce i koze na ispašu, na livadu koja se nalazi
pored njegovog stana u mjestu zv. "L.". Oko 12,00 časova je sa mjesta na kojem
se nalazio, na dijelu puta gdje mu je vidik bio slobodan , primijetio A. kako
tjera stoku na ispašu. Dok se negdje oko 13,00 časova nalazio u blizini svog
planinskog stana, začuo je više puta A. vrisak. Radilo se o strahovito jakim
vriscima. Odmah mu je prošlo kroz glavu da su ili vuci napali stoku ili da su
oštećenu povrijedili konj, odnosno krava kao i da je istu možda ujela zmija.
Zbog toga je odmah prečicom pošao prema mjestu na kojem je A. čuvala stoku .
Kada je došao blizu ograde koja dijeli njegovo imanje sa imanjem A. oca,
primijetio je A. i okrivljenog kako stoje jedno naspram drugog, na udaljenosti
od oko 15 m od njega. Pri tom mu je A. bila okrenuta ledjima a okrivljeni
licem. Okrivljeni je iz neposredne blizine pokušavao uhvatiti A. rukama, dok
se A. branila. Zbog toga je odmah viknuo: "Džukelo jedna, šta radiš to
djevojci, sram te bilo". Kada ga je čula A. je povikala: "Striko, spašavaj me"
i odmah nakon toga potrčala prema njemu , preskočila ogradu i potok koji
razdvajaju njihova imanja i došla do njega. Okrivljeni je krenuo za njom ali
mu je on tada kazao da ne smije kročiti i dirati nikog na njegovo imanje.
Istovremeno je iz kolica koja su se nalazila u blizini uzeo kramp i zaprijetio
okrivljenom da će ga u protivnom ubiti kao zeca. Okrivljeni se nakon ovih
njegovih prijetnji zaustavio i nije više pokušavao da im se približi. Dok je
stajao sa druge strane ograde, na udaljenosti od oko 1 m od ove ograde, počeo
je da viče: "Ja nju volim 15 godina, zbog nje ne mogu da spavam ni danju ni
noću, biće moja sad ili za 10 godina". Nakon toga se ponovo obratio oštećenoj
riječima: "L., ne smiješ se udati za drugog, ubiću i tebe i njega". Dalje je
pričao kako oštećena voli Ž. D. i da zbog toga treba da je stid obzirom da on
ima petoro djece. Pošto ga je oštećena A. upozorila da sa D. nema ništa i da
istog ne dira, okrivljeni se na njegovo insistiranje udaljio sa lica mjesta.
Pri tom je bio vidno uzbudjen . Nakon odlaska okrivljenog, A. mu je ispričala
kako ju je okrivljeni prije njegovog dolaska držao za usta i nije joj dozvolio
da ga dozove. Pošto se plašila da i dalje ostane na licu mjesta sama, zamolila
ga je da ostane sa njom. Nakon toga su zajedno pošli do njegovog planinskog
stana gdje je A. ostala sve dok za nju nijesu došli otac i sestra. Prilikom
boravka u njegovom planinskom stanu mu je pokazala povrede u vidu hematoma na
obje potkoljenice stim što nije znala da mu tačno kaže na koji način je iste
zadobila jer je bila jako uzbudjena i preplašena.
Zvog svega izloženog sud je iskazima oštećene G. A. i svjedoka G. S. , u
potpunosti povjerovao i iste u cjelosti prihvatio ocijenivši ih jasnim,
logičnim i što je najbitnije medjusobno saglasnim a samim tim i uvjerljivim.
Istovremeno sud odbranu okrivljenog K. D., kojom negira izvršenje krivičnog
djela koje mu je javnom optužbom stavljeno na teret, kao potpuno suprotnu
prihvaćenim iskazima oštećene i svjedoka G. S., nije mogao prihvatiti, već ju
je kao neosnovanu i sračunatu na izbjegavanje krivično - pravne odgovornosti u
cjelosti odbacio. Naime, jasno je da je odbrana okrivljenog K. D. kojom negira
da je dana 12.05.2010 god. , u mjestu Lugovi, oko 13,00 časova, radi
zadovoljenja polnog nagona, prema oštećenoj G. A. primjenom sile preduzeo
nedozvoljene polne radnje koje mu se javnom optužbom stavljaju na teret, u
situaciji kada je lično priznao da se u navedeno vrijeme sreo sa oštećenom na
pomenutom mjestu i da mu se ista svidja zbog čega joj je putem mobilnog
telefona čak slao i ljubavne poruke, ne samo nejasna i nelogična već i
neuvjerljiva. Ovo utoliko prije što je ovakva njegova odbrana suprotna ne samo
iskazu oštećene G. A. već i svjedoka G. S., koji je potvrdio navode oštećene
kako u dijelu da se predmetni dogadjaj desio na njenoj livadi, a ne na seoskom
putu kako tvrdi okrivljeni, tako i u dijelu da je okrivljeni i nakon njegovog
dolaska i dalje fizički nasrtao na nju u čemu ga je morao spriječiti silom tj.
prijetnjom da će ga ubiti kao zeca ukoliko pokuša preći njegovu ogradu. Samim
tim je jasno da se predmetni dogadjaj odvijao na način kako to u svojem iskazu
opisuje oštećena te da je odbrana okrivljenog kojom negira izvršenje krivičnog
djela koje mu se javnom optužbom stavlja na teret sračunata i usmjerena na
izbjegavanje njegove krivično - pravne odgovornosti, zbog čega je sud nije ni
mogao prihvatiti.
Ako se na kraju ovako neuvjerljivoj i ničim potkrijepljenoj odbrani
okrivljenog K. D. dodaju i nesporne činjenice koje su utvrdjene na osnovu
izvještaja ljekara specijaliste JZU Doma zdravlja "Dr Branko Zogović" u P.,
br. protokola ... od 13.05.2010 godine i fotodokumentacije Ispostave policije
u P. br. ... od 13.05.2010 god. u pogledu povreda koje je kritične prilike
zadobila oštećena G. A., onda i ove činjenice u sveukupnosti sa ostalim
utvrdjenim činjenicama, navode oštećene u pogledu načina i okolnosti odvijanja
predmetnog dogadjaja čine još osnovanijim i uvjerljivijim . Naime očigledno je
da je oštećena G. A., povrede u predjelu obje potkoljenice u vidu krvnih
podliva, oblika V na desnoj i ovalnog oblika sa dvije ogrebotine na lijevoj
nozi , sobzirom na njihov opis, vrstu i lokaciju te obzirom na konstataciju u
ljekarskom izvještaju da su iste starije od 24 časa, zadobila u predmetnom
slučaju koji se nesporno desio 24 časa prije njenog pregleda i sačinjavanja
ovog izvještaja što znači da je okrivljeni kritične prilike, radi zadovoljenja
svog polnog nagona, prema oštećenoj čak primijenio i fizičku silu koja
predstavlja bitan elemenat predmetnog krivičnog djela.
Kako iz svega izloženog proizilazi da u pogledu utvrdjivanja krivičnog djela
koje je optužnim predlogom ODT u Plavu , stavljeno na teret okrivljenom K. D.,
nije bila sporna nijedna činjenica, sud je stao na stanovište da su činjenice
iz činjeničnog opisa izreke presude u svemu dokazane i da je okrivljeni
izvršio predmetno krivično djelo.
Ocjenjujući pravno utvrdjeno činjenično stanje, sud nalazi da su u radnji
okrivljenog sadržana sva bitna obilježja, subjektivna i objektivna, krivičnog
djela nedozvoljene polne radnje iz čl. 208 st.1. KZ CG, u vezi sa čl. 204. st
1. KZ CG, pa mu je za izvršeno krivično djelo i izrekao kaznu bliže opisanu u
izreci presude. Radnja izvršenja krivičnog djela koje je počinio okrivljeni se
sastoji u tome što je koristeći situaciju kada je oštećena G. A. na svojoj
livadi zvanoj "L." sama čuvala stoku, došao kod nje i primjenom sile preduzeo
nedozvoljene polne radnje na način što je oborio na zemlju i nakon što ju je
jednom rukom držao za usta kako bi je spriječio da doziva u pomoć svog rodjaka
G. S., drugom rukom je stiskao u predjelu grudi i polnog organa i ljubio u
predjelu vrata, sve u cilju zadovoljenja polnog nagona.
Sud je cijenio i vinost odnosno psihički odnos okrivljenog u odnosu na radnju
izvršenja krivičnog djela, pa je našao da je okrivljeni prilikom izvršenja
krivičnog djela postupao sa umišljajem. Okrivljeni je bio svjestan ne samo
činjenice da su polne radnje koje je preduzeo prema oštećenoj G. A.
nedozvoljene već i da je iste izvršio primjenom sile, pa je i pored takve
svijesti oštećenu A. upotrebom sile, ne samo oborio na zemlju i stiskao rukom
u predjelu grudi i polnog organa već i ljubio u predjelu vrata, čime je i
manifestvovao svoje htjenje za nastupanje zabranjene posledice. Kod
okrivljenog je istovremeno postojala i svijest tj. namjera da izvršenim polnim
radnjama zadovolji svoj polni nagon, pa i ova činjenica ukazuje da je isti
prilikom izvršenja predmetnog krivičnog djela postupao sa umišljajem.
Prilikom izbora, vrste i visine krivične sankcije koju treba primijeniti prema
okrivljenom za učinjeno krivično djelo, sud je pored težine, načina izvršenja
i društvene opasnosti krivičnog djela, uzeo u obzir i stepen krivične
odgovornosti okrivljenog kao i sve ostale okolnosti koje su relevantne u tom
pogledu. Tako je od olakšavajućih okolnosti sud okrivljenom cijenio i uzeo u
obzir da je nezaposlen i da je lošeg imovnog stanja dok mu je kao otežavajuću
okolnost cijenio njegovu raniju osudjivanost, što je utvrdjeno na osnovu
izvoda iz kaznene evidencije izdatog od Uprave policije - Ispostave policije
P. , br. ... od 04.06.2010 god.
Zbog cijenjene otežavajuće okolnosti - ranije osudjivanosti okrivljenog, sud
je našao da u konkretnom slučaju prema krivično odgovornom učiniocu treba
primijeniti težu vrstu kazne, obzirom da su za ovo djelo alternativno
predvidjene novčana i kazna zatvora, pa mu je i izrekao kaznu zatvora u
trajanju od 45 dana. Sud je uvjerenja da je izrečena kazna srazmjerna težini
izvršenog krivičnog djela i stepenu krivično - pravne odgovornosti
okrivljenog, te da će se u konkretnom slučaju jedino sa ovom vrstom i visinom
kazne, u okviru opšte svrhe izricanja krivičnih sankcija predvidjene čl. 4.
st.2 KZ CG, postići svrha kažnjavanja propisana čl. 32 istog Zakona. Osnovano
se može očekivati da će izrečena kazna pozitivno djelovati na prevaspitanje
okrivljenog i da će ista uticati na njega da ubuduće ne vrši krivična djela.
Odluka o troškovima krivičnog postupka je zasnovana na odredbi čl. 202 st.1.
ZKP. Troškovi krivičnog postupka - paušalni iznos od 50,00 eura , je odmjeren
sobzirom na složenost i trajanje krivičnog postupka te obzirom na imovno
stanje okrivljenog, shodno čl. 199 st.3. ZKP.
Imovinsko pravnog zahtjeva za naknadu štete nije bilo
Na osnovu iznijetih razloga odlučeno je kao u izreci presude.
OSNOVNI SUD U PLAVU
Dana 16.06.2010 godine
Zapisničar S U D I J A
Senada Radončić Hilmija Sujković
PRAVNA PUKA:
Protiv ove presudenezadovoljna stranka
ima pravo žalbe,u roku od 8 dana od dana
njenog prijema,Višem sudu B. Polje,
preko ovog suda.
DNA. 1 x ODT u Plavu
1 x okrivljenom K. D.