K.br.86/10 
U IME NARODA 
OSNOVNI SUD U KOLAŠINU , kao prvostepeni krivični , po sudiji Gorici
Vujisić, kao sudiji pojedincu, uz učešće zapisničara Bošković Slavke, u
krivičnom predmetu protiv optuženog M.M.  iz P. zbog krivičnog djela
šumska krađa iz čl.324 st.1.Krivičnog zakonika, postupajući po optužnom
predlogu ODT Kolašin Kt.br.2/10 od 21.06.2010.godine, nakon održanog glavnog,
javnog pretresa dana 18.03.2011.godine u prisustvu ODT iz Kolašina Grujić
Vojislava, optuženog M.M. i oštećene V.N., donio je i javno objavio  
PRESUDU 
             OPTUŽENI: 
             M.M., od oca M. i majke B. rođene D., rođen ...godine u K.,
nastanjen u P. ul. N.  br..., državljanin CG, penzioner, oženjen, otac troje
djece, pismen, srednjeg imovnog stanja, neosuđivan,  
KRIV   JE 
             Zato što je: 
        Tokom ljeta 2008.godine u mjestu U., Opština K.  na kat.parcelama br.571 i 572 knjiženim u listu nepokretnosti br. ... KO J., u šumi vlasništvo V.N., radi krađe oborio 9 stabala bukve ukupne drvne mase 2,66 m3,

        -čime je izvršio krivično djelo šumska krađa iz čl.324 st. 1 Krivičnog zakonika.

         Pa mu Sud primjenom citirane zakonske odredbe te propisa iz čl. 2, 4, 5, 15, 32, 39, 42, 45, 46, 52, 53 i 54 Krivičnog zakonika, te čl.199, 200 i 202 ZKP-a, izriče

USLOVNU OSUDU 
Kojom mu prethodno utvrđuje kaznu zatvora u trajanju od 30 (trideset) dana i
istovremeno određuje da se ista neće izvršiti ukoliko optuženi u roku od 1
(jedne)  godine po pravnosnažnosti presude ne izvrši novo krivično djelo,  
I
O S U Đ U J E 
Na novčanu kaznu u iznosu od 200€ (dvjesta) eura, koju je optuženi dužan da
plati u roku od 3 (tri) mjeseca, po pravnosnažnosti presude, a koja kazna će
se u slučaju ako optuženi ne plati istu u naznačenom roku zamijeniti kaznom
zatvora, tako što će za svakih započetih 25,00€ novčane kazne zamijeniti za
jedan dan kazne zatvora, s tim da kazna zatvora ne može biti duža od 6
mjeseci.  
        **OBAVEZUJE SE** optuženi na plaćanje troškova krivičnog postupka u iznosu od   288,75€ , te na plaćanje sudskog paušala u iznosu od 30,00€, prednje u roku od 15 dana od dana pravosnažnosti presude,pod prijetnjom prinudnog izvršenja, uplatom na žiro račun br.832-196-94 koji se vodi na ime Osnovnog suda Kolašin.

Oštećena V.N. radi ostvarivanja imovinsko-pravnog zahtjeva, upućuje se na
parnični postupak.  
O b r a z l o ž e nj e 
ODT iz Kolašina svojim optužnim aktom Kt.br.2/10  od 21.06.2010.godine stavio
je na teret optuženom, M.M.  iz P., da je počinio krivično djelo šumska krađa
iz čl.324 st.1 Krivičnog zakonika. U završnoj riječi ODT je precizirao
činjenični opis djela kako je to navedeno u izreci presude dok je u pogledu
pravne kvalifikacije djela ostao pri podnijetom optužnom predlogu. Predložio
je da sud optuženog oglasi krivim i osudi po zakonu sa razloga što je
izvedenim dokazima potvrđeno da je izvršio predmetno krivično djelo.  
Optuženi M.M. je na glavnom pretresu istakao da ostaje pri odbrani datoj pred
istražnim sudijom od 16.02.2010.godine gdje je u bitnom istakao da je prije
trideset godina njegova majka prodala njegovoj tazbini parcelu br.570 kako bi
isti na toj parceli napravili kuću, da u vrijeme prodaje nije sačinjavan
ugovor nego je čekano avionsko snimanje kako bi se ova imovina prevela na R.,
te da je prilikom izlaganja na javni uvid nepokretnosti došlo do greške pa je
ista upisana na R.M. a ne na R. Dalje je naveo da su R. tri puta čistili tu
imovinu jer su u međuvremenu narasla bukova i jelova stabla, te da su tu bila
tri jelova stabla visine oko 30m a ko ih posjekao nije mu poznato, kao što mu
nije poznato ni da li je neko sjekao bukova stabla a pogotovu ne u šumi N.V.
Ističe da je prilikom čišćenja tog placa pomagao svojoj tazbini te posebno
navodi da je čišćenje toga placa vršeno i ranije nekoliko puta te da nikad
majka ovdje oštećene, M.  sa njenim sestrama nijesu osporavali čišćenje jer su
znali da je to plac R. , te da se ne osjeća krivim za djelo koje mu se stavlja
na teret. Naveo je da sa svojim šurom R. M.  čistio plac R. tako što su kidali
nisko rastinje među kojem nije bilo jelovog drveta već su kidali samo bukove
panjeve iz kojih su izrasle grane ali da su sve to radili na svom placu. U
završnoj riječi je istakao da parcela na kojoj su posječene jele i bukve je
njihova parcela, tj. pripada porodici R. , te da prilikom utvrđivanja
posječene šume vještaci nijesu pravilno postupili već su mjerili posječeno
drvo na panju ali nijesu utvrdili količinu posječenog drveta.  
Sud je u dokaznom postupku saslušao oštećenu V. N.  svjedoke R. M., V.P. i
Đ.B.  pročitao zapisnik o izvršenoj kontroli sačinjen od ŠU PJ K. od
19.10.2009.godine sa pregledom bespravno posječenih stabala, pročitao nalaz i
mišljenje vještaka šumarske struke A.F. od 10.06.2010.godine, nalaz i
mišljenje vještaka geodetske struke V.G. sa LN br. ... KO J. ,i izvršio uvid u
izvod iz KE na ime optuženog izdat od UP PJ P. br. 11-245/10-2695/2-411 od
10.02.2010.godine.  
Oštećena V. N. je na glavnom pretresu u cjelosti ostala pri izjavi datoj pred
istražnim sudijom od 16.02.2010.godine gdje je istakla da je podnijela
krivičnu prijavu protiv M.M.  iz razloga što je dolaskom na svoju imovinu
utvrdila da je posječeno 9 bukovih stabala i 3 jele. Prijavu je dala sa
razloga što joj je komšija Đ.B. rekao da je tu sječu izvršio M.  a istu je bio
započeo R. Oštećena se u završnoj riječi pridružila krivičnom gonjenju protiv
optuženog i prema istom postavila imovinskopravni zahtjev.  
Svjedok R.M. je na glavnom pretresu naveo da su se u blizini njegove kuće
nalazile 3 jele i kako su vremenom rasle  postojala je opasnost da se sruše na
kuću. Snaha mu je tražila da joj da 25€ jer je zamolila B.Đ.  da posiječe te
jele, obzirom da je B. trebalo platiti 50€ od čega mu je ona već dala 25€. Što
se tiče bukovih stabala naveo je da svake pete godine održavaju imanje na
način što sijeku ono što je u međuvremenu izraslo, a kako je tu bilo 5-6
bukovih stabala visine 2-3 metra koja je posjekao M.M.  i da je on cijelo
vrijeme bio tu dok je M. sjekao. Dalje je naveo da toga dana nije vidio B.Đ.
Odgovarajući na pitanje ODT svjedok je pojasnio da su se bukova stabla
nalazila između kuća R.  i V.  
Svjedok V.P. , radnik ŠU PJ K.  je na glavnom pretresu u cjelosti ostao pri
iskazu datom pred istražnim sudijom dana 16.02.2010.godine, gdje je u bitnom
naveo da je postupajući po prijavi V.N.  dana 19.10.2009.godine izašao na lice
mjesta kako bi konstatovao bespravnu sječu u šumi imenovane. Sa njim je bio i
suprug oštećene i tom prilikom svjedok je konstatovao da je u neposrednoj
blizini vikendice V. u mjestu zv. U.  izvršena bespravna sječa 3 jelova stabla
i 9 bukovih stabala, da se radilo o staroj sječi i te panjeve je propisno
obilježio i o čemu je sačinio pregled bespravne sječe koji je sastavni dio
zapisnika o izlasku na lice mjesta.  
Svjedok Đ. B. je na glavnom pretresu naveo da se ljeti nalazi na U.  te da je
u ljeto 2008.godine vidio dvojicu radnika koji su posjekli tri jelara koji su
se nalazili iznad kuće R. te da su mu se ti radnici obratili da im pozajmi
konopac kako bi povukli te jele da ne bi pale na krov kuće R. te da im je
pozajmio konop a koji su mu konop radnici nedugo zatim vratili. Nakon 2-3 dana
vido je jelare sa desne strane potoka gdje se nalaze i dan danas i da više
nikoga nije vidio da siječe šumu. Što se tiče šume V.  navodi da jedino koga
je vidio da siječe šumu i to prije 5-6 godina su bili radnici iz B.P.  koji su
vjerovatno sjekli šumu za interes V. Dalje je naveo da posjeduje 37ha šume pa
se osjeća dužnim da pazi kako svoju tako i okolne šume, te da je vidio bilo
koga da krade šumu sigurno bi odreagovao, ali tvrdi da nikad nikoga nije vidio
da krade tu šumu. Odgovarajući na pitanje Suda svjedok je odgovorio da nikada
nije vidio optuženog da siječe bilo koju šumu u mjestu U. potok, te da nije
vidio posječena bukova stabla već samo posječene jele, dok je odgovarajući na
pitanje ODT naveo da je u Ispostavi K. dao istu izjavu kao i na glavnom
pretresu. Svjedok je negirao da je imao telefonski kontakt sa oštećenom u vezi
posječene šume, te da mu R. nikada nijesu dali novac kako bi platio nekog
radnika da posiječe šumu niti šta zna o tome.  
Iz zapisnika o izvršenoj kontroli sačinjenog od ŠU PJ K. od 19.10.2009.godine
sa pregledom bespravno posječenih stabala, se utvrđuje da je reonski lugar,
P.V., u neposrednoj blizini vikendice V.N. u mjestu U.  konstatovao da je u
toku 2008.godine izvršena bespravna sječa 3 jelova stabla bruto mase 2,14m3 i
9 bukovih stabala bruto mase 3,16m3. U prisustvu supruga oštećene, V.S.  je
izvršio premjer i žigosanje šumskim žigom, te da je suprug oštećene izjavio da
je sječu izvršio M.M.-M. iz P.  
U svom nalazu i mišljenju od 10.06.2010.godine vještak šumarske struke A.F.
naveo je prečnike posječenih stabala i pomoću istih izračunao ukupnu bruto
masu bespravno posječenih stabala, te naveo da je riječ o tri stabla jele i
devet stabala bukve od čega su 9 stabala bukve ukupne bruto drvne mase 2,66m ³
te da je vrijednost drvne mase prema prosječnim cijenama drveta na panju po m3
bukovog drveta  42,oo€ što sa uračunatim porezom iznosi 130,71€.  
Vještak geodetske struke V.G.  u svom nalazu i mišljenju pojasnio je da je
sporna sječa jela i bukava izvršena u kat.parc.br. 571, 572 i 573 u mjestu zv.
U.  i iste se nalaze u KO J, da je vlasnik navedenih katastarskih parcela V.N.  
Iz izvoda iz KE na ime optuženog,  izdatog od Uprave Policije PJ P. br.
11-245/10-2695/2-411 od 10.02.2010.godine se utvrđuje da optuženi M.M.  nije
evidentiran u kaznenoj evidenciji te područne jedinice.  
Nakon provedenog dokaznog postupka Sud je cijenio provedene dokaze pojedinačno
i u njihovom međusobnom odnosu pa je uzimajući u obzir navode iz optužnog akta
i provedene dokaze našao da je optuženi M.M.  počinio krivično djelo šumska
krađa iz čl.324 st.1. Krivičnog zakonika i to na način što je
tokom ljeta 2008.godine u mjestu U. Opština K. na kat.parcelama br.571 i 572
knjiženim u listu nepokretnosti br. 187 KO Jabuka, u šumi vlasništvo V.N.
radi krađe oborio 9 stabala bukve ukupne drvne mase 2,66 m3,  
Ovakav zakjlučak suda o postojanju krivično pravne odgovornosti na strani
optuženog temelji se na provedenim dokazima i to:  zapisniku o izvršenoj
kontroli sačinjenog od ŠU PJ K. od 19.10.2009.godine sa pregledom bespravno
posječenih stabala, iz kog se utvrđuje da je reonski lugar P.V. u neposrednoj
blizini vikendice V.N.  u mjestu U.  konstatovao da je u toku 2008.godine
izvršena bespravna sječa osim jelovih, još  i 9 bukovih stabala bruto mase
2,66m3, dok je svjedok R.M.  naveo kako je tu bilo 5-6 bukovih stabala visine
2-3 metra koja je posjekao M.M. i da je on cijelo vrijeme bio tu dok je M.
sjekao, te je pojasnio da su se bukova stabla nalazila između kuća R. i V.  
Do ovakvog zaključka sud je došao i na osnovu nalaza i mišljenja vještaka
šumarske struke A.F. koji je utvrdio tačnu količinu i vrijednost posječenog
drveta, zatim na osnovu nalaza i mišljenja vještaka geodetske struke V.G. koji
je izvršio identifikaciju mjesta sječe, odnosno utvrdio da je riječ o
privatnom posjedu vlasništvo oštećene V.N.  
Sud je posebno cijenio i odbranu optuženog koji nije sporio da je sjekao šumu
kada je čistio plac R. tako što su kidali nisko rastinje među kojem nije bilo
jelovog drveta već su kidali samo bukove panjeve iz kojih su izrasle grane ali
da su sve to radili na svom placu, te da prilikom utvrđivanja posječene šume
vještaci nijesu pravilno postupili već su mjerili posječeno drvo na panju ali
nijesu utvrdili količinu posječenog drveta. U tom dijelu Sud nije prihvatio
odbranu optuženog, već je cijenio kao sračunatu u cilju izbjegavanja krivične
odgovornosti. Prednje iz razloga što je odbrana optuženog u dijelu koji se
odnosi na posječena bukova stabla u suprotnosti sa zapisnikom reonskog lugara
P.V. koji je vršio kontrolu izvršene bespravne sječe i premjer panjeva na licu
mjesta kao i nalazu i mišljenju vještaka šumarske struke koji je dao ukupnu
bruto masu posječenih bukovih stabala u iznosu od 2,66m ³, kao i u suprotnosti
sa iskazom svjedoka R.  koji je naveo da je bio prisutan dok je optuženi
sjekao bukova stabla visine 2-3m, dok je odbrana optuženog da je sjekao na
svom odnosno na placu svoje tazbine R. u suprotnosti sa nalazom vještaka
geodetske struke V.G. koji je utvrdio da je sječa izvršena na katastarskim
parcelama koje su vlasništvo oštećene, a kojim dokazima je Sud poklonio punu
vjeru.  
U radnjama optuženog, po nalaženju Suda, stiču se sva zakonska obilježja
krivičnog djela šumska krađa iz čl. 324.st.1. KzCG jer je optuženi radi krađe,
u šumi koja je vlasništvo oštećene V.N.  oborio 9 stabala bukve ukupne drve
mase 2,66m3.  
Kako se radi o krivičnom djelu šumska krađa iz čl. 324. st. 1. Krivičnog
zakonika, te da je optuženi bio svjestan da je oborio veću količinu stabala u
tuđoj šumi, te da je u konkretnom slučaju optuženi postupao sa eventualnim
umišljajem, pri činjenici da je znao da ne vrši sječu u svojoj šumi bio je
svjestan da svojim postupanjem može izvršiti predmetno krivično djelo pa je na
to i pristao.  
Odlučujući o kazni za optuženog Sud je u smislu člana 42. Krivičnog zakonika,
cijenio sve okolnosti od kojih zavisi da kazna bude manja ili veća u okviru
zakonom propisanog minimuma i maksimuma za predmetno krivično djelo
(olakšavajuće i otežavajuće okolnosti), pa je od olakšavajućih okolnosti na
strani optuženog cijenio negove lične prilike i našao da je riječ o porodičnom
čovjeku, ocu troje djece, srednjeg imovnog stanja, da je neosuđivan, dok
otežavajućih okolnosti van elemenata bića predmetnog krivičnog djela nije
bilo, pa je Sud cijeneći naprijed navedene olakšavajuće okolnosti, te stepen
krivice optuženog za izvršeno krivično djelo istom najprije utvrdio kaznu
zatvora u trajanju od 30 (trideset) dana i istovremeno odredio da se ona neće
izvršiti ukoliko optuženi u roku od 1 (jedne) godine ne počini novo krivično
djelo.  Sud je mišljenja da nije nužno primijeniti efektivnu kaznu već će se i
samim upozorenjem uz prijetnju kaznom na optuženog dovoljno uticati da više ne
vrši krivična djela te da će se uslovnom osudom iz izreke presude u potpunosti
ostvariti svrha izricanja krivičnih sankcija, a čija je opšta svrha suzbijanje
djela kojima se povrjeđuju ili ugrožavaju vrijednosti zaštićene krivčnim
zakonodavstvom.  
Odluku o troškovima, Sud je donio na temelju odredbi čl. 199 i 202 ZKP-a,
obavezujući optuženog da na ime troškova krivičnog postupka plati iznos od
288,75€, a koji troškovi se odnose na  nalaz vještaka šumarske struke u iznosu
od 112,75€, na nalaz vještaka geodetske struke iznos od 176,oo€ te sudski
paušal u iznosu od 30€, koji je odmjeren srazmjerno dužini trajanja postupka i
imovinskim prilikama optuženog, a sve u roku od 15 dana po pravosnažnosti
presude, pod prijetnjom prinudne naplate.  
Oštećena V.N. je postavila imovinskopravni zahtjev čiju visinu nije
opredijelila, pa Sud nije imao osnova ni za djelimično ni za potpuno
presuđenje pa je shodno čl.212 st.2 u vezi st.1. ZKP-a oštećenu uputio da
imovinskopravni zahtjev ostvari u parničnom postupku.  
Sa naprijed iznijetog, a shodno čl.364 ZKP-a odlučeno je kao u izreci presude.  
OSNOVNI SUD U  KOlašin
Dana, 18.03.2011.godine 
Zapisničar,
SUDIJA,
Bošković Slavka s.r.
Vujisić Gorica s.r. 
PRAVNA POUKA: Protiv ove presude dozvoljena je žalba Višem sudu u B.P.  u
roku od 8 dana od dana prijema pisanog otpravka. Žalba se podnosi preko ovog
Suda.  