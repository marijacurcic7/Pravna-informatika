K.br. 75/11
U IME CRNE GORE
Viši sud u Bijelom Polju, sudija Vukomir Bošković, uz učešće namještenika suda
Radmile Duborije, kao zapisničara, u krivičnom predmetu optuženog Ć. Z. iz A,
zbog krivičnog djela silovanje u pokušaju iz čl. 204 st. 1 u vezi čl. 20
Krivičnog zakonika (Kz), po optužnici Višeg državnog tužilaštva Kt.br. 67/11
od 23.12.2011 godine, nakon održanog usmenog, javnog i glavnog pretresa u
prisustvu zamjenika Višeg državog tužioca Milice Rmandić, optuženog Ć. Z. i
njegovog branioca, advokata D.P. iz B, donio je 25.12.2012 godine, a javno
objavio 26.12.2012 godine,
P R E S U D U
Optuženi Ć. Z., JMBG ..., rođen ... godine, u A, sa stalnim boravkom u mjestu
rođenja, mjesto G.L, državljanin C.G, zaposlen, srednjeg imovnog stanja,
osuđivan.
K r i v j e
Što je:
Dana, 19.12.2011 godine, upotrebom sile pokušao da prinudi na obljubu oštećenu
K. M, na način što je, dok se kretao svojim putničkim motornim vozilom marke
"Golf III", magistralnim putem iz pravca P. u pravcu B.P, oštećenoj koja je
sjedjela pored njega na mjesto suvozača, stavio ruku na koljeno, nakon čega je
zaustavio vozilo na proširenju pored puta, uhvatio je rukama za vrat, privukao
k sebi i poljubio u lice, a zatim joj, iako je pružala aktivan otpor, skinuo
jaknu i džemper, uhvatio je za obje dojke, nanoseći joj povrede u vidu četiri
paralelne ogrebotine u gornjem dijelu desne dojke, dužine oko 6-7 cm, i pet
paralelnih ogrebotina u gornjem dijelu lijeve dojke, dužine oko 6-7 cm, a kako
je oštećena vriskala i govorila mu da će ga prijaviti policiji, udario je
otvorenom šakom u predjelu lijevog oka gdje joj je nanio povredu u vidu krvnog
podliva na donjem kapku čitavom dužinom i širine 3 mm, zatim je uhvatio za
helanke pokušavajući da joj ih skine, a kada ga je oštećena u tome spriječila,
zavukao joj je ruku ispod helanki i donjeg veša i uhvatio za polni organ, da
bi, nakon što ga je oštećena uhvatio za ruku i odgurnula govoreći mu da će ga
prijaviti policiji, zaprijetio joj da će, ako ga prijavi, biti mrtva i pustio
je,
-Čime je izvršio krivično djelo silovanje u pokušaju iz č. 204 st. 1 u vezi čl. 20 Krivičnog zakonika, 
Pa ga sud primjenom citiranih zakonskih propisa te čl. 14, 15, 20, 32, 36, 42,
45 i 46 Kz-a, čl. 226, 227 i 374 Zkp,
O s u đ u j e
Na kaznu zatvora u trajanju od 7 (sedam) mjeseci.
Optuženi se obavezuje da na ime paušala plati iznos od 200,00 €, u korist
Budžeta Crne Gore, u roku od 15 dana po pravosnažnosti presude, pod prijetnjom
prinudnog izvršenja.
O troškovima postupka biće odlučeno posebnim rješenjem kada budu pribavljeni
potpuniji podaci.
O b r a z l o ž e n j e
Više državno tužilaštvo u Bijelom Polju podnijelo je ovom sudu optužnicu
Kt.br. 67/11 od 23.12.2011 godine, protiv Ć. Z. iz A, zbog krivičnog djela
silovanje u pokušaju iz čl. 204 st. 1 u vezi čl. 20 Kz.
U završnoj riječi zamjenik Višeg državnog tužilaštva je istakao da su izvedeni
dokazi tokom postupka ukazali da je optuženi izvršio krivično djelo stavljeno
mu na teret optužnicom. Svoju tvrdnju temelji na iskazu oštećene, te
medicinskoj dokumentaciji kojom se potvrđuju povrede kod oštećene i na način
kako je to opisano. Predlaže da sud optuženog oglasi krivim i osudi na kaznu
zatvora propisanu zakonom.
Optuženi Ć. Z. tokom postupka negira izvršenje krivičnog djela i krivicu.
U izjavi datoj istražnom sudiji je istakao da je oštećenu K. M. upoznao u
kafani "L" u P, čiji je vlasnik R. R. Sa njom je u kafani sjedio više puta i
bili su u prijateljskim odnosima. Jednom prilikomi pozvala ga je i zamolila da
je poveze do P. kod advokata B.V, kako bi kod istog predala dokumenta za
registraciju kafane koju je namjeravala da uzme pod zakup od R. U vezi toga
više puta su kontaktirali putem SMS poruka. Dan prije ovog događaja poslala mu
je poruku na koju joj je odgovorio da će je povesti narednog dana do P, a što
je i uradio. Dokumentaciju su predali i oko 13,00 h. su krenuli prema B.P. Na
B. su popili po piće i nastavili put. Razgovarali su i šalili se tokom vožnje,
a ona je slala nekom poruke. Tokom putovanja tražila je od njega da joj
pozajmi novac da plati zakupninu, koji novac on nije mogao da joj pozajmi.
Kada su se nalazili na putu između M. i B.P. dok je oštećena slala poruke,
zazvonio mu je telefon i nepoznato lice mu je uputilo riječi "jebaću ti majku
i oca što maltretiraš tu malu, sad ću da odem kod tvoje žene da joj ispričam
šta ti radiš". Pitao je oštećenu "šta je ovo, šta je ova prijetnja i ko me
zove", na šta mu je odgovorila "vidjećeš brate". Nakon toga pozvao je taj broj
i to lice mu je kazalo da je pošlo da ih susretne, te da će poći kod njegove
supruge da joj kaže šta on radi. Oštećenoj je rekao da će prijaviti prijetnje
policiji, na šta je ona ćutala. Kada su došli u mjesto R.R, zaustavila ih je
saobraćajna policija, te kada je sa dokumentacijom radi kontrole pošao prema
policiji, a i sa namjerom da prijavi šta se desilo, oštećena je protrčala
pored njega i policiji prijavila da je pokušao da je siluje.
Navodi da je jutra kada je pošao sa njom za P. zapazio na njenom lijevom kapku
modricu, a na njegovo pitanje odgovorila mu je da je povrijedilo drvo prilikom
cijepanja. Kategoričan je da oštećenu nije ni dotakao, a kamoli da je pokušao
da je prisili na obljubu.
Na pretresu je ponovio iskaz iz istrage, stim što je dodao i pojasnio da je
nakon što je oštećenoj rekao da će pozvati njegovog zeta koji je radio u
policiji, te da će prijaviti lice koje mu je prijetilo preko telefona, da je
ona nakon toga pozvala to lice, govoreći mu da će da ga optuženi prijavi zbog
uznemiravanja. Pošto su prošli oko 1 do 1,5 kilometara zaustavila ih je
policija, a oštećena ga je prijavila da je pokušao da je siluje. Dalje je
pojasnio da mu je oštećena rekla da je cjepanica povrijedila prije dva dana
prilikom cijepanja drva, te da mu je tražila pet hiljada eura na pozajmicu
radi plaćanja zakupnine za lokal, u kojem lokalu je prethodno radila kao
konobarica. Naveo je da su na Bioču pili piće u lokalu "M" i da do tada nijesu
svraćali na drugo mjesto.
U završnoj riječi branilac optuženog je istakao da izvedeni dokazi tokom
postupka nijesu ukazali da je optuženi izvršio krivično djelo stavljeno mu na
teret optužnicom. Navodi da je oštećena sa svjedokom M. u vremenu od kada su
svratili u kafanu "M" pa do prijavljivanja, ostvarila 74 konakta putem SMS
poruka i putem razgovora, te se postavlja pitanje kako je sa vremenskog
aspekta moglo doći do situacije da optuženi pokuša radnju silovanja, te da se
navodni pokušaj desio na proširenju pored puta kojim putem je prolazilo dosta
vozila. Po nalaženju branioca postavlja se logično pitanje da li bi neko
pokušao da siluje u sred dana na udaljenosti od puta na oko dva metra, te da
je neprirodno da bi se na takvom mjestu odvijao i dobrovoljni odnos, a ne
silovanje. Sve to ukazuje da se na iskazu oštećene ne može zasnovati odluka,
niti da je ista valjana podloga za osuđujuću odluku, pa traži da se optuženi
oslobodi. Branilac dalje navodi da ukoliko to sud ne prihvati da bi se
eventualno moglo raditi o dobrovoljnom odustanku, a ovo obzirom na iskaz
oštećene, pa je predložio da sud istog oslobodi od kazne.
Završnu riječ svog branioca prihvatio je optuženi, stim što tvrdi i kune se u
djecu da nije izvršio djelo stavljeno mu na teret.
Sud je u dokaznom postupku na glavnom pretresu izveo dokaze: saslušao oštećenu
- svjedoka K. M., svjedoke M. E. i R. R, izvršio suočenje između oštećene K.
M. i svjedoka R. R, pročitao: iskaze svjedoka J.H. i Ć. G. sa zapisnika pred
ovim sudom dana 10.05.2012 godine, iskaz svjedoka V.N. sa zapisnika pred ovim
sudom dana 05.06.2012 godine, izvještaj ljekara specijaliste Opšte bolnice iz
Bijelog Polja - ginikologa L.Ž. od 19.12.2011 godine, nalaz i mišljenje
vještaka medicinske struke primarijusa S.V. od 20.12.2011 godine, izvještaj
Uprave policije - Ispostave A, br. 245/11-2452 od 23.12.2011 godine, za
okrivljenog Ć. Z, iskaz vještaka S.V. sa zapisnika pred ovim sudom dana
05.06.2012 godine, nalaz i mišljenje vještaka S.Š od 26.04.2012 godine,
saslušao vještaka Š.S, nalaz i mišljenje dr. B.B. od 12.12.2012 godine;
izvršio uvid u: izvještaj ljekara za hitnu medicinsku pomoć ljekara
specijalite dr. E.K. od 19.12.2011 godine, izvještaj ljekara specijalite
psihijatra dr. K.G. od 19.12.2011 godine, dostavljeni listing komunikacija sa
broja ... za dane 18 i 19.12.2011 godine, Direkcije za komercijalne poslove
Telenor, listing dostavljenih komunikacija za brojeve ... i ... za period od
18.12.2011 godine, do 19.12.2011 godine, listing poziva za broj ... koja
sadržina je dostavljena na CD-u, za period od 18.12.2011 godine, do 19.12.2011
godine, akt Telekoma br. 04 A 4020 od 15.06.2012 godine, dostavljenom sudu
dana 15.06.2012 godine, akt M-tela br. 12046/1 od 13.06.2012 godine, pa je
cijeneći iste i u kontekstu dovodeći ih u vezu sa odbranom optuženog utvrdio
činjenično stanje kao u izreci presude.
Kao nesporno u ovoj krivično-pravnoj stvari utvrđeno je sledeće činjenično
stanje:
Optuženi Ć. Z. i oštećena K. M. su se upoznali u ugostiteljskom objektu "L" u
P. U tom lokalu je radila kao konobarica a prihod je dijelila sa zakupcem
lokala. Pošto nije bila produžena registracija lokala, oštećena je razgovarala
sa optuženim govoreći mu da treba da pođe do P. kako bi regulisala papire za
taj objekat. Optuženi je predočio da poznaje advokata V.B, pa su dana
19.12.2011 godine, po dogovoru, oko 08,00 h. pošli iz B. za P, vozilom
optuženog kojim je on upravljao. Supruzi advokata B. predali su papire za
registraciju jer nijesu našli advokata. Nakon toga, su se vratili za B.P. U
povratku su svratili u kafanu zv. "M" na B, gdje su popili po piće. Uz put je
oštećena slala poruke i razgovarala sa nekim telefonom. Kada su došli u mjesto
R.R. u B.P, zaustavila ih je saobraćajna policija. Optuženi je izašao je iz
vozila i dok je prilazio policajcima oštećena je izašla iz vozila, protrčala
pored njega i policiji prijavila da je optuženi pokušao da je siluje.
Prethodno je putem poruka komunicirala sa svojim momkom M. E. kome se žalila
da je optuženi uznemirava, nakon čega je M. pozvao optuženog telefonom,
govoreći mu da ne uznemirava oštećenu i zaprijetio mu da će o tome
obavijestiti njegovu suprugu. Nesporno je da su kod oštećene nakon izvršenog
prijavljivanja i pregleda konstatovane povrede u vidu četiri ogrebotine u
gornjem dijelu desne dojke dužine 6-7 cm. i pet paralelnih ogrebotina u
gornjem dijelu lijeve dojke duže 6-7 cm. te krvnog podliva na gornjem kapku
čitavom dužinom širine 3 mm.
Iznijete činjenice nijesu osporene nijednim izvedenim dokazom, pa ih je sud u
potpunosti prihvatio.
Međutim, optuženi negira da je izvršio predmetno krivično djelo. Tvrdi da
oštećenu "nije ni dotakao", a kamoli pokušao da je prinudi na obljubu. Njegova
odbrana je u potpunosti obezvrijeđena kazivanjem oštećene i sadržinom iskaza
svjedoka M. E. a u pogledu načina, sredstava i vremena zadobijanja povreda,
sadržinom medicinske dokumentacije i nalazom vještaka medicinske struke S.V. i
vještaka sudske medicine B.B.
Oštećena K. M. u bitnom ističe da su nakon predaje dokumentacije za
registraciju lokala, u povratku, svratili u lokal "M" na B. gdje su popili
piće. Nakon toga, nastavili su put u pravcu B.P. Po proteku oko 10 minuta
vožnje optuženi je stavio svoju ruku na njeno koljeno, na šta je ona
negodovala, govoreći mu otkud mu za to sloboda i da ga poštuje kao oca.
Optuženi joj je između ostalog govorio da bude njegova i da će pored njega
imati sve. Negodovala je zbog njegovog ponašanja i riječi, a on je nakon toga
zaustavio vozilo na proširenju sa desne strane puta i dok se ona svađala sa
njim, uhvatio je za vrat, privukao sebi i poljubio u obraz, da bi je zatim
uhvatio za jaknu koju je bila skinula do polovine ramena i skinuo joj jaknu,
nakon čega joj je skinuo i džemper. Opirala se i gurala sa njim čitavo
vrijeme, da bi je optuženi nakon što joj je skinuo džemper uhvatio rukama sa
leđa za obje dojke i napravio joj ogrebotine na njima. Za svo to vrijeme je
vrištala i branila se, govoreći mu da će ga prijaviti policiji. Nakon toga je
udario otvorenom šakom u predjelu lijevog oka, što je zaboljelo, a zatim je
uhvatio za helanke i pokušao da ih skine, u čemu nije uspio jer se ona
branila. Međutim, uspio je da joj zavuče ruku u helanke i uhvati je za polni
organ. Uhvatila je njegovu ruku i odgurnula ga od sebe, prijeteći mu da će ga
prijaviti policiji i kazati njenom momku E. Tada je prestao da je dira, ali
joj je zaprijetio da će biti mrtva ako ga prijavi. Potom je nazvala E. i
ispričala mu šta se desilo i na njegovo traženje poslala mu je broj optuženog.
On je pozvao optuženog, razgovarali su i čula je kada je optuženi govorio da
joj neće hvaliti dlaka sa glave. Međutim, ponovo joj je zapriprijetio da će je
izbaciti iz vozila, te da će biti mrtva ukoliko ga prijavi. Nakon toga pozvala
je E, govoreći mu da joj optuženi prijeti, na šta joj je on odgovorio da im je
pošao u susret. U blizini B.P. zaustavila ih je saobraćajna policija oko 15,30
h. i ona je tada prijavila šta se desilo.
Pojasnila je da je optuženi skrenuo na proširenje nakon što joj je prethodno
stavio ruku na koljena i da je ona tada poslala poruku E, obavještavajući ga
da joj je optuženi stavio ruku na koljeno i da je uznemirava. Optuženi je
nakon što ga je pozvao E. više nije uznemiravao, samo joj je zaprijetio da će
je ubiti ako ga prijavi. Optuženi je po njenom mišljenju prestao da je
uznemirava plašeći se da će ga prijaviti, te plašeći se reakcije E.
Svjedok M. E. u bitnom predočava da on nije primijetio kod oštećene bilo kakve
povrede kada je sa optuženim pošla za P. i negira da je bilo kada nanio
povrede oštećenoj, pa stoga ni prije nego što je pošla za P. Navodi da je
povrede kod oštećene zapazio kada je došao u B.P, a da je oštećena na svom
tijelu prije toga imala bilo kakve povrede to je morao znati, jer je sa njom
bio u bliskoj vezi. Navodi da je sa oštećenom kontaktirao toga dana i prije
nego što su ona i optuženi svratili u lokal "M", a da ga je po proteku kraćeg
vremena od tog kontakta, oštećena obavijestila porukom da je optuženi
uznemirava, da je napada, da je dirao rukama i pokušao da je poljubi. Nakon
toga je pozvao optuženog, a pošto mu je prethodno porukom poslala broj
oštećena i upozorio da ne uznemirava oštećenu, prijeteći da će sve to
ispričati njegovoj supruzi. Oštećena mu je potom poslala poruku da je optuženi
pozivao nekog inspektora, te mu je plačnim glasom govorila da joj optuženi
prijeti da će je ubiti ako u vezi toga bilo šta progovori. Obavijestio je da
da im je pošao u susret.
Medicinskom dokumentacije na ime oštećene i to: izvještajem ljekara Jedinice
za hitnu medicinsku pomoć u B.P, izvještajem ljekara specijaliste (psihijatra)
Urgentne medicinske pomoći Opšte bolnice Bijelo Polje, koji je zaveden pod
brojem 10524, te izvještajem ljekara specijaliste (ginikologa) Opšte bolnice
iz Bijelog Polja, zaveden pod brojem protokola 10522, svi od istog dana,
opisane su povrede kod oštećene i stanje u kojem se nalazila prilikom
pregleda.
Nalazom vještaka S, koji je dat po osnovu analiziranja prethodno označene
medicinske dokumentacije, a koji nalaz je označio na pretresu, opisane su
povrede kod oštećene u vidu četiri paralelne ogrebotine u gornjem dijelu desne
dojke, dužine oko 6-7 cm, i pet paralelnih ogrebotina u gornjem dijelu lijeve
dojke, dužine oko 6-7 cm, te povreda u vidu krvnog podliva na donjem kapku
čitavom dužinom i širine 3 mm. Po nalaženju ovog vještaka, ogrebotine su
najvjerovatnije nastale povlačenjem vrhova prstiju šaka, dok je podliv na
donjem kapku lijevog oka nastao kao posledica dejstva tupe mehaničke sile u
zamahu, a najvjerovatnije otvorenom šakom. Vještak je decidan da je ova
povreda zbog ljubičasto-modrikaste boje nanijeta nekoliko sati prije pregleda,
jer da je zadobijena ranije bila bi druge boje. Ovaj vještak je isključio
mogućnost da je povreda u predjelu oka mogla nastati udarom cjepanice prilikom
cijepanja drva, jer bi povreda imala drugačiji izgled.
Vještak sudske medicine B.B. je u potpunosti potvrdio nalaz i mišljenje
vještaka S.
Vještaci su saglasni da je oštećena zadobila lake tjelesne povrede, te da je
povreda u predjelu lijevog oka mogla nastati djelovanjem udarom zamahnute
otvorene šake, te da su povrede u predjelu grudi najvjerovatnije nastale
povlačenjem predmeta koji odgovara izgledu nokta. Saglasni su da su sve
povrede nastale jedna za drugom i najviše nekoliko sati prije urađenih
pregleda.
Sud je u potpunosti prihvatio sadržinu medicinske dokumentacije i nalaze
vještaka S. i B. Nalazi ovih vještaka se udopunjuju i sadržinom u potpunosti
potvrđuju. Po nalazu suda, isti su dati stručno i nepristrasno, pa ih je sud
kao takve i prihvatio. Kazivanje oštećene u pogledu vrste povreda koje je
zadobila, te načina na koji je zadobila te povrede se potvrđuje nalazom ovih
vještaka.
Sud je tokom postupka saslušao i cijenio iskaze i svjedoka Ć. G, J. H, R. R. I
V. N.
Svjedok Ć. G. u svom iskazu ukazuje na činjenicu da se ispred zgrade policije
u B.P. sreo sa dva lica, kojim se predstavio, a na njegovo pitanje šta se
desilo jedno od njih mu je odgovorio da mu se oštećena žalila da je optuženi
pipkao ili dodirivao, te da će oštećenu odvesti na pregled, gdje će
konstatovati povrede koje je imala prije. Navodi da on tada nije vidio
oštećenu.
Očigledno je da ovaj svjedok pokušava da prikaže da je oštećena imala povrede
prije nego što je pošla za P, te da joj stoga te povrede nije nanio optuženi
kako je ona prikazala, a svestan činjenice da su povrede kod oštećene proizvod
djelovanja optuženog i potvrda njenog kazivanja.
Ovaj svjedok potvrđuje da mu je to lice kazalo da optuženi pipkao i dodirivao
oštećenu, a nasuprot odbrani optuženog da je nije dodirivao. Očigledno ovaj
svjedok pokušava da minimizira radnje koje je preduzeo optuženi, te da ukaže
na nepostojanje namjere kod optuženog da počini djelo.
Međutim, da se nije radilo o "pipkanju i dodirivanju", već o primjeni sile,
potvrđuje se medicinskom dokumentacijom kojom su konstatovane povrede kod
oštećene i nalazom vještaka medicinske struke, te kazivanjem oštećene i
svjedoka M. Oštećena je kategorična da joj je povrede nanio optuženi, a
svjedok M. da te povrede nije imala kada je pošla sa optuženim za P. Stoga,
iskaz ovog svjedoka sud nije mogao prihvatiti, jer je očigledno da želi da
pomogne svome bratu i pobljša njegov položaj u postupku.
Svjedok R. R, zv. "R" u bitnom predočava da je kod oštećene zapazio povrede
prije nego što je pošla sa optuženim za P. i da mu se oštećena žalila da joj
je te povrede nanio njen momak M. E. Međutim, iskaz ovog svjedoka sud nije
mogao prihvatiti.
Ovaj svjedok nesigurno i bez ikakvih argumenata ukazuje na činjenice koje po
ocjeni suda nije u dovoljnoj mjeri naučio. Analizirajući njegov iskaz, jasno
se da izvesti zaključak da ovaj svjedok svojim kazivanjem želi i pokušava da
pomogne optuženom. Svjedok tvrdi da je vidio kod oštećene povrede na glavi i
nogama, dok za povrede po ostalim djelovima tijela se nije mogao izjasniti,
jer kako kaže iako je oštećena bila počela da se skida kako bi pokazala te
povrede, da je on to odbio da gleda. Međutim, iz medicinske dokumentacije i
nalaza vještaka nigdje se ne vidi da je oštećena imala povrede na nogama kako
to tvrdi ovaj svjedok. Tvrdnju svjedoka da je kod oštećene vidio povrede za
koje se nije mogao izjasniti precizno da li su nastale prije dan, dva, tri ili
četiri, a što proizilazi iz njegovog svjedočenja, sud nije mogao prihvatiti.
Po kazivanju svjedoka M. E. oštećena nije imala na tijelu bilo kakve povrede
kada je pošla za P. Nalazom vještaka medicinske struke S, kao i vještaka
sudske medicine B. je predstavljeno da su te povrede mogle biti starosti
najviše dva sata posmatrano od vremena pregleda. Sve to jasno ukazuje da ovaj
svjedok nije mogao vidjeti povrede kod oštećene kako je to opisao jer tih
povreda tada oštećena nije ni imala. Da je imala takvih povreda to bi bilo
konstatovano u medicinskoj dokumentaciji i sa opisom povreda.
Tvrdnju svjedoka R. da mu se oštećena žalila da joj je te povrede nanio njen
momak E. opovrgnuta je kazivanjem i oštećene i svjedoka E. Očigledno je da
ovaj svjedok izmišlja i opisuje kako bi pomogao optuženom. On je decidan da je
vidio povrede i na lijevoj i na desnoj nozi oštećene, čak navodi da su te
povrede bile u vidu modrica i to iznad koljena, da bi prilikom suočenja sa
oštećenom kazao da je oštećena imala povredu samo na jednoj nozi. U
medicinskoj dokumentaciji nijesu sadržane te povrede, a u pogledu starosti
povreda svjedok se izjašnjava nesigurno, te ističe da je povrede vidio dan,
dva, tri ili četiri prije jutra kada je krenula za P. Dalje navodi da je te
povrede na njenom tijelu vidio jer je oštećena skinula pantalone i pokazala mu
povrede, a vezano za povrede na grudima jer se žalila da ima ogrebotine, te
kako navodi da je htjela da mu ih pokaže, a da je on na to reagovao, govoreći
"nemoj boga ti to", da bi nakon toga se različito izjasnio, govoreći da je
optuženi oštećenoj rekao "nemoj mi to pokazivati". Očigledno je da svjedok
nije dobro "zapamtio" šta je prethodno govorio, kako u odnosu na ovu
činjenicu, tako i vezano za mjesto gdje je uočio povrede kod oštećene.
Tokom suočenja između svjedoka R. R. i oštećene K. M, svjedok R. je istakao da
je kod oštećene zapazio povrede na jednoj, a ne na obe noge kako je to
prethodno govorio, a iskazao je nesigurnost i u pogledu vremena kada mu je
oštećena navodno pokazala povrede, ističući da mu je povrede pokazala između
18 i 19.11.2011 godine. Odmah nakon toga istakao da mu je oštećena pokazala
povrede 18 ili 19, dok je u slobodnom kazivanju ispoljio još veću nesigurnost
ističući da nije siguran da li je te povrede vidio dan, dva, tri ili četiri
prije nego što je pošla za P. Riječima koje je uputio oštećenoj na suočenju
"stalno si bila modra" ispoljio je potpunu nesigurnost kako u pogledu mjesta
gdje je navodno zapazio povrede kod oštećene, a vjerovatno i sam svjestan
različitosti svog kazivanja. Kako su uočene nesigurnosti u iskazu ovog
svjedoka, sud njegovom iskazu nije mogao vjerovati, jer je očigledno da ovaj
svjedok ne prikazuje događaj kako se desio, već nesigurnim i ničim
argumentovanim kazivanjem pokušava da pomogne optuženom, pokušavajući da
prikaže da optuženi nije nanio povrede oštećenoj, a svjestan činjenice da
događaju koji se desio nijesu prisustvovala druga lica koja bi potvrdila šta
se desilo.
Stoga, očigledna je namjera ovog svjedoka da poboljša položaj optuženog u
postupku. Međutim, njegovo svjedočenje je nevješto, nedovoljno naučeno, ničim
nije potvrđeno, a u potpunosti je obezvrijeđeno ostalim dokazima kako je to
označeno, pa sud iskazu ovog svjedoka apsolutno nije mogao pokloniti vjeru ni
u jednom dijelu.
Da su izvršene komunikacije između oštećene i svjedoka M, te komunikacija
između svjedoka M. i optuženog, potvrđuje se listinzima komunikacija između
brojeva koji su koristili, te nalazom vještaka Š. S. Iz navedenog se vidi da
je oštećena sa optuženim ostvarivala putem telefona veliki broj kontaktata
putem poruka i razgovorima, pa i dana 18 i 19.12.2011 godine. Vidi se da je
oštećena preko broja ... ostvarila kontakt putem SMS poruke sa svjedokom M. E.
preko broja ... dana 19.12.2011 godine, u 14:47:24 h. i u 15:16:29 h. nakon
čega je preko istog broja svjedok M. ostvario kontakt sa brojem telefona ...,
koji je koristio optuženi u 15:17:46 h. Dalje proizlazi da je optuženi sa
istog broja pozvao svjedoka M. na broj ... u 15:21:20 h. koji kontakt je
ostvaren razgovorom. Time se potvrđuje kazivanje oštećene i svjedoka da je
oštećana svjedoku M. odaslala poruku nakon što joj je optuženi stavio ruku na
koljeno, kada ga je obavijestila da je uznemirava. Odmah nakon toga svjedok M.
je pozvao optuženog i zaprijetio mu da ne uznemirava oštećenu, te da će o tome
obavijestiti njegovu suprugu. Nakon toga je optuženi pozvao svjedoka M. i sa
njim obavio razgovor. Ovim se potvrđuje kazivanje oštećene da je prvo porukom
obavijestila svjedoka M. da je optuženi uznemirava, te da su nakon toga ponovo
komunicirali putem SMS poruke. Potvrđuje se i kazivanje oštećene da mu je
porukom tada poslala broj telefona optuženog, nakon čega je ostvaren kontakt
između broja koji je koristio svjedok M. i broja optuženog, a čime se
potvrđuje da je svjedok nakon toga pozvao optuženog i sa njim vodio razgovor u
vezi dešavanja. Nakon toga, ostvarene su dvije komunikacije između oštećene i
svjedoka M. čime se potvrđuje kazivanje oštećene, a potom je optuženi pozvao
svjedoka M, kao što to ističe optuženi u svojoj odbrani, a predočava i svjedok
M.
Raspored izvršenih komunikacija kako je to označeno u dostavljenom listingu i
nalaz vještaka Š, osnažuje iskaz oštećene i čini ga uvjerljivijim, jer se
istim potvrđuje njeno kazivanje u pogledu načina redosleda i vremena izvršenih
komunikacija.
Iz listinga proizilazi da je poruku oštećena svjedoku M. odaslala 19.12.2011
godine, u 14:47:24 h. a što bi odgovaralo njenom kazivanju kada je poslala
prvu poruku da je optuženi uznemirava, dok je drugu poruku poslala u 15:16:29
h. a što bi proizilazilo da je tada poslala poruku sa brojem optuženog, nakon
čega je odmah uslijedio poziv prema optuženom, kada je ostvaren između njih
razgovor. Dakle, po proteku oko 29 minuta, a što bi odgovaralo vremenu kada su
se nalazili u vozilu zaustavljenom pored puta kada je optuženi preduzimao
radnje kako je to opisala oštećena.
Iz izvoda iz kaznene evidencije za optuženog Ispostave A. od 17.01.2012
godine, se utvrđuje da je isti osuđivan presudom Osnovnog suda iz I, K. br.
17/90 od 05.07.1990 godine, zbog izvršenog krivičnog djela iz čl. 190/5 u vezi
čl. 185/3 u vezi st. 1 KZ CG (teško krivično djelo protiv bezbjednosti
saobraćaja) na šest mjeseci zatvora.
Sud je cijenio iskaze svjedoka J.H. i V.N, ali u njima nije našao relevantne
činjenice koje su od značaja za ovaj postupak, pa ih nije posebno
komentarisao.
Činjenica je da optuženi apsolutno negira da je preduzimao bilo kakve radnje
onako kako mu je to stavljeno na teret optužnicom, te da ističe da je "nije ni
pipnuo". Međutim, u završnoj riječi preko branioca, a koju je u potpunosti
prihvatio, se navodi da ukoliko sud ne prihvati da je optuženi izvršio
krivično djelo, moglo bi se raditi o dobrovoljnom odustanku, sa predlogom da
ga sud oslobodi od kazne. Sa navedenim, optuženi je ispoljio nedoslednost i
nesigurnost i u tom dijelu, jer ako predlaže da ga sud oslobodi od kazne, time
priznaje da je preduzimao radnje prinude prema oštećenoj, ali da je navodno
dobrovoljno odustao od izvršenja djela.
Cijeneći sadržinu izvedenih dokaza pojedinačno i u ukupnosti, a posebno iskaz
oštećene, te nalaze vještaka medicinske struke, kao i iskaz svjedoka M, te
neuvjerljivu, nedoslednu i ničim neargumentovanu odbranu optuženog, sud nalazi
da je optuženi prema oštećenoj upotrijebio silu preduzimajući opisane radnje.
Međutim, postavlja se pitanje da li je optuženi dobrovoljno odustao od
izvršenja tog krivičnog djela ili je pak pod uticajem nekih drugih okolnosti.
Činjenice da se oštećena sve dok je optuženi preduzimao radnje branila i
vriskala, te da je oštećena pružala intenzivan otpor čitavo vrijeme, čega je
optuženi bio svjestan, da je o tome šta se dešava obavijestila svog momka, da
je zaprijetila optuženom da će ga prijaviti, a njen momak da će sve ispričati
njegovoj supruzi i da je pošao u njihovom pravcu, po nalaženju ovog suda su
činjenice koje su bile od odlučujućeg značaja da optuženi donese odluku o
odustajanju, pa je po nalaženju ovog suda stepen uticaja tih činjenica
opredijelio odluku da optuženi odustane. Dakle, ne svojom voljom i
dobrovoljno, već pod uticajem svih tih činjenica kako je to prethodno
označeno.
Optuženi je radnjama koje je preduzeo ugrozio krivično-pravno zaštićeno dobro.
Optuženi je započeo izvršenje krivičnog djela. Preduzeo je djelatnosti koje se
mogu podvesti pod radnjom izvršenja i zakonskog bića predmetnog krivičnog
djela, ali je izostala posledica i zakonsko biće nije do kraja ostvareno, na
koji način je optuženi pokušao izvršenje toga djela. Optuženi je prema
oštećenoj upotrijebio silu preduzimajući radnje kako je preduzeo, u kojim
radnjama su sadržana obilježja krivičnog djela koje mu je stavljeno na teret.
Optuženi je kod sebe stvorio odluku da izvrši to djelo. Njegova odluka je
obuhvatala i svijest o svim okolnostima bića krivičnog djela koje je pokušao
da izvrši, a optuženi je imao volju da to djelo izvrši. Stoga, optuženi je
djelo počinio sa direktnim umišaljem. To što optuženi nije djelo dovršio
proizvod je drugih činjenica, a ne njegove volje, pa se ne može raditi o
dobrovoljnom odustanku, već odustanku koji je uzrokovan uticajem drugih
okolnosti, a ne kao rezultat njegovog samoopredijeljenja.
Pravno kvalifikujući činjenično stanje, odnosno radnju optuženog, zaključuje
se da je optuženi izvršio krivično djelo silovanje u pokušaju iz č. 204 st. 1
u vezi čl. 20 Krivičnog zakonika, zbog čega je kriv i krivično-pravno
odgovoran.
Prilikom odlučivanja o vrsti i visini kazne optuženom sud je cijenio sve
okolnosti iz čl. 42 Kz, pa je kao olakšavajuće našao da se radi o porodičnom
čovjeku, koji se korektno ponašao tokom čitavog postupka, a kao otežavajuću
cijenio njegovu raniju osuđivanost za nesrodno krivično djelo. Međutim,
imajuću u vidu protek vremena od izvršenja tog djela, po nalaženju ovog suda,
ta činjenica nije od uticaja na drugačiju odluku. Naznačene olakšavajuće
okolnosti sud je cijenio kao osobito olakšavajuće okolnosti, a cijeneći i to
da je djelo ostalo u pokušaju, te da se za isto može izreći blaža kazna od
propisane, optuženom je primjenom i čl. 45 i 46 Kz CG, ublažio kaznu ispod
granica propisanim zakonom za ovo krivično djelo, pa je istom izrekao kaznu
zatvora u trajanju od 7 (sedam) mjeseci, cijeneći da će se sa istom postići
svrha kažnjavanja i uticati kako na optuženog, tako i na druge da ubuduće ne
vrši krivična djela.
Shodno čl. 226 Zkp-a, optuženi se obavezuje da u korist Bužeta Crne Gore, na
ime paušala plati iznos od 200,00 €, koji paušal je određen obzirom na
trajanje i složenost krivičnog postupka i imovno stanje optuženog, a sve u
roku od 15 dana po pravosnžanosti presude.
Shodno odredbi čl. 227 Zkp-a, o troškovima postupka biće odlučeno posebnim
rješenjem kada budu pribavljeni potpuniji podaci.
Sa iznijetog odlučeno je kao u izreci presude.
VIŠI SUD U BIJELOM POLJU
Dana, 26.12.2012 godine.
Zapisničar, PREDSJEDNIK VIJEĆA - SUDIJA
Radmila Duborija, s.r. Vukomir Bošković, s.r.
PRAVNA POUKA :
Protiv ove presude može se izjaviti žalba
Apelacionom sudu RCG Podgorica u roku
od 15 dana od dana prijema a preko ovog
suda.