K.br. 283/11
U IME CRNE GORE
OSNOVNI SUD U CETINJU, kao provostepeni krivični, po sudiji Ćupić Mariji, kao
sudiji pojedincu, uz učešće sudskog namještenika Lipovina Olge, kao
zapisničara, u krivičnom predmetu protiv opt. T.D. iz Cetinja, zbog krivičnog
djela, nasilje u porodici ili u porodičnoj zajednici iz čl. 220. st. 3. u vezi
st. 1. u sticaju sa krivičnim djelom prikazivanje pornografskog materijala iz
čl. 211. st. 1. KZ-a, a u vezi čl. 48. st. 1. Krivičnog zakonika, po
podignutoj optužnici ODT-a u Cetinje Kt.br.94/10 od 19.11.2010. godine, nakon
održanog glavnog i javnog pretresa dana 30.12.2011.godine, u prisustvu okr.
T.D., sa braniocem R.B., adv.iz Cetinja, staraoca za poseban slučaj mldb. T.T.
i T.J., K. A. stručnog saradnika službe Centra za socijalni rad Cetinje, donio
je i istog dana javno pročitao
P R E S U D U
Prema:
Opt. T.D., zv:,,D., od oca G. i majke M., rodjene D., rođen .....godine u
Cetinju, gdje i prebiva ul. ,,N." bb, državljanin Crne Gore, razveden, otac
troje mldb.djece, pismen, sa završenom srednjom školom, vojsku služio u
Beogradu, vodi se u VE Cetinje, neodlikovan, srednjeg imovnog stanja,
neosuđivan,
Na osnovu čl. 372. tač. 1. ZKP-a
ODBIJA SE OPTUŽBA
Da je:
- Neutvrdjenog dana u mjesecu martu 2010. godine u porodičnom stanu u ul. B.
u Cetinju, primjenom grubog nasilja prema svojim kćerkama ošt. mldb. T.T.
staroj dvanaest godina i T.J. staroj deset godina, obije iz Cetinja, kao
članovima svoje porodice narušio njihov duševni integritet, na način što je od
kćerki ošt. T. T. i T.J. zahtijevao da žive sa njim, obzirom da su prilikom
razvoda sa njegovom suprugom T.B., istoj povjerene na čuvanje i vaspitavanje,
te da će ukoliko ne budu pristale da žive s njim ići u Dom ili ostati na ulicu
i hranu jesti iz kontejnera, te je takodje svojim oštećenim kćerkama prijetio
da će ubiti njihovu majku i da će njenom krvlju prekriti zid, kao i da će je
zaklati na komadiće sjekirom i da će je one gledati mrtvu,
- Neutvrdjenog dana i mjeseca 2010.godine, u večernjim časovima u mjestu
navedenom pod tačkom 1. izreke presude, svom sinu mldb. ošt. T.B., starom šest
godina, na TV prijemniku prikazao audio - vizuelne snimke pornografske
sadržine, te ih tako učinio dostupnim i svojim mldb. kćerkama T.T. i T.J. koje
su tom prilikom boravile u stanu,
- čime bi izvršio krivično djelo nasilje u porodici ili u porodičnoj
zajednici iz čl. 220.st.3. u vezi st.1., u sticaju sa krivičnim djelom
prikazivanje pornografskog materijala iz čl. 211.st.1. Krivičnog zakonika, a u
vezi čl. 48.st.1. Krivičnog zakonika.
Troškovi krivičnog postupka u iznosu od 1576,00 padaju na teret budžetskih
sredstava suda.
Mldb.T.J. i mldb. T.T. radi ostvarenja imovinskopravnog zahtjeva upućuju se na
redovnu parnicu .
O b r a z l o ž e nj e
Osnovno državno tužilaštvo u Cetinju, podignutom optužnicom Kt. br. 94/10 od
19.11.2010.godine, stavilo je na teret opt. T.D. iz Cetinja, da je izvršio
krivično djelo nasilje u porodici ili u porodičnoj zajednici 220. st. 3. u
vezi st. 1. u sticaju sa krivičnim djelom prikazivanje pornografskog
materijala iz čl. 211.st. 1. KZ-a a u vezi čl. 48. st. 1. Krivičnog zakonika.
Zastupnica optužbe je na glavnom pretresu održanom dana 13.12.2011.godine
istakla da kod utvrdjenog činjeničnog stanja i nalaza i mišljenja tima
vještaka u kojem su zaključili da opt. T.D. ne odgovara profilu osobe podobne
da psihički zlostavlja mldb. djecu , da mldb. T.B. nije podoban da da
svjedočki iskaz , te da se za mldb. T.T. i J. ne može potvrditi pouzdanost i
relevantnost njihovih svjedočkih iskaza u krivičnom postupku ,a u nedostatku
drugih dokaza odustaje od optužnice protiv opt. T.D. za krivična djela
stavljena mu na teret.
Odredbama čl. 372.tač.1. ZKP-a predviđeno je da će presudu kojom se optužba
odbija sud izreći ako je tužilac od započinjanja do završetka glavnog pretresa
odustao od optužbe.
Shodno čl. 60.st.1. ZKP-a je predviđeno da je kada državni tužilac odustane od
optužnice na glavnom pretresu oštećeni dužan da se odmah izjasni da li hoće da
nastavi gonjenje.
U konkretnom slučaju imajući u vidu nalaz tima vještaka ,vezano za zakonskog
zastupnika mldb. ošt.T.J. i T.T.,T. B. iz kojeg proizilazi da su kod T.B.
prisutni indikatori poteškoće u afektivnom i socijalnom funkcionisanju, da su
tokom ispitivanja postojali simptomi anksioznosti u sklopu hipomaničnog
raspoloženja, da je sklona manipulaciji drugih u cilju zadovoljenja sopstvenih
potreba i interesa,selektivna u procjeni drugih ljudi i njihovih emocionalnih
stanja, ispoljava problem u razumjevanju interpersonalnih odnosa i gestova, te
je visoko pristrasna u procjeni formiranja stavova,da je u predmetnom
dogadjaju nedosledna u iskazima i nepodudarna sa iskazima u sudskom
spisu,tj.da zbog sklopa ličnosti T.B. i na osnovu nalaza i pregleda njene
djece se vidi da ona posjeduje kapacitet da izvrši izvjestan uticaj na iskaz
njenih kćerki T. i J. u predmetnom dogadjaju, da je podsticala i da dalje
podstiče kćerke na negativan stav i djelovanje prema ocu, kroz iskrivljeno
nadogradjivanje na pretpostavkama i nepotpunim informacijama, pri čemu T. B.
nije uzimala u obzir potencijal za negativni uticaj na psihosocijalni razvoj
njenih ćerki, to se u konkretnom slučaju pokazalo neophodnim da se oštećenim
postavi staralac za poseban slučaj, koji će se izjasniti da li će nastaviti
krivično gonjenje opt. T.D. za navedena krivična djela, kako bi sud donio
pravilnu i zakonitu odluku u ovoj krivičnopravnoj stvari.
JU Centar za socijalni rad opština Podgorica Cetinje, Danilovgrad i Kolašin,
služba Cetinje je rješenjem br.07-761/2 od 23.12.2011.godine za poslove
staraoca za poseban slučaj postavio stručnog saradnika službe Centra za
socijalni rad Cetinje.
Na glavnom pretresu održanom dana 30.12.2011.godine stručni saradnik službe
Centra za socijalni rad Cetinje-staralac za poseban slučaj K.A. je istakla da
smatra da ne treba nastaviti dalje gonjenje optuženog, cijeneći mišljenja
neuropsihijatra i psihologa, te da treba odustati od daljih radnji za slučaj
za koji se on tereti, jer nema elemenata za dalji nastavak krivičnog gonjenja.
Shodno čl. 230. ZKP-a, odredjeno je da troškovi postupka u iznosu od 1576,00
eura padaju na teret budžetskih sredstava suda.
Shodno čl.239.ZKP-a mldb.T.J. i T.T. su radi ostvarenja svog imovinskopravnog
zahtjeva upućene na redovnu parnicu.
Na temelju izloženog shodno citiranim zakonskim odredbama valjalo je odlučiti
kao u izreci.
OSNOVNI SUD U CETINJU
Dana 30.12.2011.godine
Zapisničar, S u d i j a
Olga Lipovina, s.r. Marija Ćupić s.r.
PRAVNA POUKA:
Protiv ove presude može se izjaviti žalba u
roku od 15 dana od dana prijema Višem sudu
u Podgorici a preko ovog Suda.