K.br.78/2010-09 
U IME NARODA 
             OSNOVNI SUD U KOLAŠINU, kao prvostepeni krivični , po sudiji
Gorici Vujisić, kao sudiji pojedincu, uz učešće zapisničara Bošković Slavke, u
krivičnom predmetu protiv optuženog B.  M . iz K . zbog krivičnog djela
šumska krađa iz čl.324 st.2 u vezi st.1 Krivičnog zakonika, postupajući po
optužnom predlogu ODT Kolašin Kt.br.217/09 od 4.06.2010.godine, nakon održanog
glavnog, javnog pretresa dana 24.01.2011.godine u prisustvu ODT iz Kolašina
Grujić Vojislava i optuženog B .M.  donio je i javno objavio  
PRESUDU 
             OPTUŽENI: 
             B.  M. , od oca B  i majke D.  rođene J.  rođen  1953.godine
u K. , gdje je i nastanjen-G..P.  državljanin CG, nezaposlen, oženjen, otac
petoro djece, pismen, srednjeg imovnog stanja, osuđivan i to presudom
Opštinskog suda Kolašin K.br.76/76 od 02.12.1976.godine za krivično djelo iz
čl.246 st.2 Kz, presudom Opštinskog suda Kolašin K.br.143/78 od
8.12.1978.godine za krivično djelo iz čl.36 st.1 KZ SRCG, presudom Opštinskog
suda Kolašin K.br.73/85 od 5.06.1985.godine za krivično djelo iz čl.208 st.2
KZ SRCG  i presudom Osnovnog suda Kolašin K.br.147/93 od 25.11.1993.godine za
krivično djelo iz čl.39 st.1 KZ RCG.  
KRIV   JE 
             Zato što je: 
        Dana 04.06.2009.godine u mjestu K. , Opština K.  na kat.parceli br.359 uknjiženoj u listu nepokretnosti br.22 KO I.  u šumi vlasništvo I.  M. , radi krađe oborio 8 stabala bukve ukupne drvne mase 9,57 m3,

        -čime je izvršio krivično djelo šumska krađa iz čl.324 st.2 u vezi st.1 Krivičnog zakonika.

         Pa ga sud primjenom citirane zakonske odredbe propisa iz čl.: 2, 4, 5, 15, 32, 39, 42, 45, 46, 52, 53 i 54 Krivičnog zakonika ,te čl.199, 200 i 202 ZKP-a, izriče

USLOVNU OSUDU 
Kojom mu prethodno utvrđuje kaznu zatvora u trajanju od 6 (šest) mjeseci i
istovremeno određuje da se ista neće izvršiti ukoliko optuženi u roku od dvije
godine po pravosnažnosti presude ne izvrši novo krivično djelo,  
I
O S U Đ U J E 
Na novčanu kaznu u iznosu od 200€ (dvjesta) eura, koju je optuženi dužan da
plati u roku od 3 (tri) mjeseca, po pravosnažnosti presude, a koja kazna će se
u slučaju ako okrivljeni ne plati istu u naznačenom roku zamijeniti kaznom
zatvora, tako što će za svakih započetih 25,00€ novčane kazne zamijeniti za
jedan dan kazne zatvora, s tim da kazna zatvora ne može biti duža od 6
mjeseci.  
        **OBAVEZUJE SE** optuženi na plaćanje troškova krivičnog postupka u iznosu od 242,00€ , te na plaćanje sudskog paušala u iznosu od 30,00€, prednje u roku od 15 dana od dana pravosnažnosti presude,pod prijetnjom prinudnog izvršenja, uplatom na žiro račun br.832-196-94 koji se vodi na ime Osnovnog suda Kolašin.

Oštećeni I.. M. radi ostvarivanja imovinsko-pravnog zahtjeva, upućuje se na
parnični postupak.  
O b r a z l o ž e nj e 
ODT iz Kolašina svojim optužnim aktom Kt.br.217/09  od 04.06.2010.godine
stavio je na teret optuženom, B..M. iz K. , da je počiniovkrivično djelo
šumska krađa iz čl.324 st.2 u vezi st.1 Krivičnog zakonika, pri kojoj
optužnici je zastupnik optužbe ODT-a Kolašin ostao do završetka glavnog
pretresa, predlažući Sudu da optuženog oglasi krivim i osudi po zakonu.  
Optuženi B.. M.  je na glavnom pretresu istakao da ostaje pri odbrani datoj
pred istražnim sudijom od 06.11.2009.godine gdje je u bitnom istakao da je
sječu šume vršio u junu mjesecu 2009.godine i da je tada posjekao 2,82 m³ a ne
10m³ za koliko se tereti. Pojasnio je da je neka stabla samo prisjekao obzirom
da su već bila izvaljena, a riječ je o tri stabla bukve i dva živca koji su
već bili oboreni. Istakao je da nije imao namjeru da siječe u šumi oštećenog
već tvrdi da je sječu izvršio u komunu jer nikada nije sjekao niti bi sjekao u
komšijskoj imovini. Dalje je naveo da kako ne bi došlo do većeg konflikta on
se povukao a drva su ostala na licu mjesta gdje su bila i kasnije. Na licu
mjesta je bila posječena još jedna bukva ali je nije on posjekao već ga je u
toku svlačenja posječenih stabala J.. M.  pitao hoće li da obradi i tu bukvu
ali mu je rekao da to neće radi jer je nije ni posjekao i nije njegova.
Optuženi je u završnoj riječi istakao da se ne osjeća krivim za krivično djelo
koje mu se stavlja na teret.  
Sud je u dokaznom postupku saslušao oštećenog I.. M.  svjedoke B..Đ.  i B. A.
pročitao službenu zabilješku br.986 od 09.06.2009.godine sa fotoelaboratom
br.1973-92/09 od 09.06.2009.godine, zapisnik o izvršenoj kontroli br.14/09 od
05.06.2009.godine, nalaz i mišljenje vještaka šumarske struke A.. F.  od
17.05.2010.godine, nalaz i mišljenje vještaka geodetske struke V.. G.  izvršio
uvid u list nepokretnosti br.22 KO I. i uvid u izvod iz KE na ime optuženog od
07.07.2009.godine.  
Oštećeni I.  M.  je na glavnom pretresu u cjelosti ostao pri izjavi datoj pred
istražnim sudijom gdje je istakao da je sa svoje livade čuo u šumi pored da
radi motorna šega i kada je zašao u šumu na nekih 50 m je sreo J.. M.  koji je
konjem vukao trupce bukve a za njim je išao B.. M. dok je njegov sin motornom
šegom sjekao stabla. Naveo je da se mjesto na kom je sječena šuma zove K.  i
evidentirano je u KO I. . Pojasnio je da je šuma njegovo vlasništvo odnosno
njegovog pokojnog oca, da nije tačno da su  stabla bila izvaljena već je
posječeno deset, jedanaest stabala bukve a prema panjevima se može vidjeti da
je sječa iste starosti, te da, ukoliko se utvrdi da sječa nije izvršena u
njegovoj šumi, spreman je da se izvini okrivljenom i nadokandi mu štetu.
Oštećeni se u završnoj riječi pridružio krivičnom gonjenju protiv optuženog i
prema istom postavio imovinskopravni zahtjev.  
Svjedok B.. Đ. na glavnom pretresu je istakao da ostaje pri iskazu koji je dao
pred istražnim sudijom pojašnjavajući da je njegov otac posjekao stabla u
neznanju jer su mislili da je to komun pa je ranije bilo dozvoljeno mještanima
da tu mogu posjeći manju količinu drveta ukoliko im hvale za ogrijev. Naveo je
da je kritičnog dana bio na licu mjesta jer je donio hranu i u trenutku kada
su doručkovali došao je I.  koji je u rukama držao neki štap i počeo je da
viče na njegovog oca kako mu kradu šumu i da treba da idu odatle, pa se morao
umiješati jer je u prvom trenutku pomislio da će I.. napasti njegovog oca.
Pojasnio je da toga dana nije koristio motornu šegu i da je u šumi sa njegovim
ocem bio J.. M.  
Svjedok B.. A.  ostao je pri izjavi datoj pred istražnim sudijom kada je u
bitnom naveo da je izašao na lice mjesta po prijavi I.. M. a i da u šumi nije
zatekao nikoga ali je izvršio premjer sedam panjeva i izračunao bruto masu
posječenog drveta u iznosu od 10,24m³. Napomenuo je da su stabla bukve
odvučena na jednu livadu malo dalje od šume i da je riječ o ogrevnom, a ne o
tehničkom drvetu. O izvršenoj kontroli sačinio je zapisnik dok mu nije poznato
da li je to mjesto na kojem je sjekao optuženi niti kako se to mjesto zove.  
Iz službene zabilješke U . p.  I.  K.  od 15.06.2009.godine  utvrđeno je da su
sačinjeni povodom prijave Ilinčić Milovana nakon čega su službenici Ispostave
izašli na lice mjesta  u mjestu K.  gdje je konstatovana sječa više stabala
bukve od kojih je jedan dio odvučen sa lica mjesta na nekih 40m dok se ostatak
nalazio na licu mjesta. Na licu mjesta su bila vidna dva traga, navjerovatnije
od izvlačenja balvana sa mjesta sječe do mjesta lagerisanja. A što se
potvrđuje i iz fotoelaborata br.1973-92/09 od 9.06.2009.godine  
U zapisniku o izvršenoj kontroli i pregledu bespravno posječenih stabala
konstatovano je da je reonski lugar B...A.  u mjestu K.  registrovao bespravnu
sječu sedam bukovih stabala čija ukupna bruto masa iznosi 10,24m³. Na licu
mjesta nije zatekao počinioce bespravne sječe ali je od I.  M.  saznao da je
šuma u kojoj je izvršena bespravna sječa njegovo vlasništvo i da je istu
izvršio B. M.  sa još dva lica.  
Uvidom u list nepokretnosti br.22 KO I.  sud je utvrdio da je katastarska
parcela na kojoj je izvršena bespravna sječa uknjižena na ime I.  M.  u obimu
prava 1/1.  
U svom nalazu i mišljenju vještak šumarske struke A.. F.  naveo je prečnike
posječenih stabala i pomoću istih izračunao ukupnu bruto masu bespravno
posječenih stabala, te da je riječ o osam stabala bukve ukupne bruto drvne
mase 9,57m ³ od čega se 3,45m ³ nalazi na licu mjesta dok je ostatak uklonjen
sa lica lica mjesta.  
Vještak geodetske struke V.. G.  u svom nalazu i mišljenju pojasnio je da je
katastarska parcela na kojoj je izvršena bespravna sječa evidentirana kao
katastarska parcela br.359 u L.N.br.22 u KO I.  u vlasništvu I . M. .  
Iz izvoda iz KE na ime optuženog B.. M.. utvrđeno je da je isti osuđivan i to:
presudom Opštinskog suda K.  K.br.76/76 od 02.12.1976.godine za krivično djelo
iz čl.246 st.2 KZ na novčanu kaznu u iznosu od 500 dinara (osuda brisana
22.04.1986.godine), presudom Opštinskog suda Kolašin K.br.143/78 od
8.12.1978.godine za krivično djelo iz čl.36 st.1 KZ SRCG na kaznu zatvora u
trajanju od jedan mjesec uslovno za jednu godinu (osuda brisana
22.06.1981.godine), presudom Opštinskog suda Kolašin K.br.73/85 od
5.06.1985.godine za krivično djelo iz čl.208 st.2 KZ SRCG na kaznu zatvora u
trajanju od 30 dana i presudom Osnovnog suda Kolašin K.br.147/93 od
25.11.1993.godine za krivično djelo iz čl.39 st.1 KZ RCG na kaznu zatvora u
trajanju od tri mjeseca uslovno za jednu godinu.  
Nakon sporvedenog dokaznog postupka sud je cijenio provedene dokaze
pojedinačno i u njihovom međusobnom odnosu pa je uzimajući u obzir navode iz
optužnog akta i provedene dokaze našao da je optuženi B. M počinio krivično
djelo šumska krađa iz čl.324 st.2 u vezi st.1 Krivičnog zakonika i to na način
što je dana 04.06.2009.godine u mjestu K. , Opština K.  na kat.parceli br.359
uknjiženoj u listu nepokretnosti br.22 KO I.  u šumi vlasništvo I. M. , radi
krađe oborio 8 stabala bukve ukupne drvne mase 9,57 m ³.  
Ovakav zakjlučak suda o postojanju krivično pravne odgovornosti na strani
optuženog temelji se prvenstveno na iskazu oštećenog koji je optuženog zatekao
na licu mjesta u vršenju bespravne sječe, kao i na iskazu svjedoka reonskog
lugara B.. A. koji je vršio kontrolu izvršene bespravne sječe i premjer
panjeva na licu mjesta, što je zapisnički i konstatovano u zapisniku o
kontroli i pregledu bespravne sječe.
Do ovakvog zaključka sud je došao i na osnovu nalaza i mišljenja vještaka
šumarske struke A..F.  koji je u tabelarnom pregledu dao broj posječenih
stabala, njihove prečnike i utvrdio tačnu količinu posječenog drveta, zatim na
osnovu nalaza i mišljenja vještaka geodetske struke V. G.  koji je izvršio
identifikaciju mjesta sječe, odnosno utvrdio da je riječ o privatnom posjedu
vlasništvo I.. M.  kao i na osnovu službene zabilješke U . p- I.  K.  i i
fotoelaborata br.1973-92/09 koje je sud cijenio kao jasne, objektivne i date u
skladu sa strukom  
Svjedok B.. Đ.  potvrdio je da je njegov otac izvršio sječu na spornoj parceli
navodeći da je to uradio pod pretpostavkom da je u pitanju komun, a ne
privatno vlasništvo, koji iskaz je sud cijenio kao pristrasan te ne dovodi do
sumnje o postojanju krivične odgovornosti optuženog.  
Sud je posebno cijenio i odbranu optuženog koji nije poricao da je sjekao šumu
ali navodi da je sjekao u komunu, te spori količinu drveta koju je posjekao. U
tom dijelu sud nije prihvatio odbranu optuženog, već je cijenio kao sračunatu
u cilju ublažavanja krivične odgovornosti. Prednje iz razloga što je odbrana
optuženog u dijelu koji se odnosi na količinu posječenog drveta u suprotnosti
sa zapisnikom reonskog lugara B. A.. koji je vršio kontrolu izvršene bespravne
sječe i premjer panjeva na licu mjesta kao i nalazu i mišljenju vještaka
šumarske struke koji je dao ukupnu bruto masu posječenih stabala u iznosu od
9,57m ³ kojim iskazima je sud poklonio punu vjeru.  
U radnjama optuženog, po nalaženju suda, stiču se sva zakonska obilježja
krivičnog djela šumska kradja iz čl. 324. st. 2. u vezi st. 1. KZ  jer je
optuženi radi krađe, u šumi koja je u vlasništvu oštećenog I. M. , oborio više
od 5 m3 drveta.  
Kako se radi o krivičnom djelu šumska krađa iz čl. 324. st. 2 u vezi st. 1.
Krivičnog zakonika, te da je optuženi bio svjestan da je oborio veću količinu
stabala u tuđoj šumi, te da je u konkretnom slučaju optuženi postupao sa
eventualnim umišljajem. Pri činjenici da je znao da ne vrši sječu u svojoj
šumi bio je svjestan da svojim postupanjem može izvršiti predmetno krivično
djelo pa je na to i pristao.  
Opredjeljujući se za krivičnu sankciju sud je cijenio sve okolnosti od značaja
za individualizaciju iste a tiču se ličnosti optuženog i djela koje mu se
stavlja ne teret pa je od olakšavajućih okolnosti našao da je riječ o
porodičnom čovjeku, ocu petoro djece, dok je kao otežavajuću okolnost sud
cijenio činjenicu da se oštećeni pridružio krivičnom gonjenju protiv
optuženog. Raniju osuđivanost sud nije cijenio kao otežavajuću okolnost, sa
razloga što je od poslednje osude protekao dug vremenski period. Imajući u
vidu naprijed navedeno sud je u zakonom predviđenim granicama ublažavanja
kazne iz čl.46 st.1 tačka 7 Krivičnog zakonika optuženom utvrdio kaznu zatvora
u trajanju od 6(šest) mjeseci i istovremeno odredio da se ista neće izvršiti
ukoliko optuženi u roku od 2(dvije) godine ne počini novo krivično djelo, te
ga osudio na plaćanje novčane kazne u iznosu od 200,00€. Ovakva sankcija je po
mišljenju suda adekvatna težini počinjenog krivičnog djela, te da će  se istom
ostvariti svrha kako specijalne tako i generalne prevencije.  
Sud je optuženog shodno čl.202 u vezi čl.199 ZKP-a obavezao na plaćanje
troškova krivičnog postupka u iznosu od 242,00€, koji se odnose na naknadu za
dati nalaz i mišljenje vještaku šumarske struke F. A.  iznos od 104,50 € i
naknadu za dati nalaz i mišljenje vještaku geodetske struke G .V.  iznos od
137,50€, te na plaćanje sudskog paušala u iznosu od 30,00€ koji je srazmjeran
dužini trajanja postupka i imovinskim prilikama optuženog.  
Oštećeni I.. M.  postavio je imovinskopravni zahtjev čiju visinu nije
opredijelio i sud nije imao osnova ni za djelimično ni za potpuno presuđenje
pa je shodno čl.212 st.2 u vezi st.1. ZKP-a oštećenog uputio da
imovinskopravni zahtjev ostvari u parničnom postupku.  
Sa naprijed iznijetog, a shodno čl.364 ZKP-a odlučeno je kao u izreci presude.  
OSNOVNI SUD U KOLAŠINU
Dana, 24.01.2011.godine 
Zapisničar,
SUDIJA,
Bošković Slavka s.r.
Vujisić Gorica s.r. 
PRAVNA POUKA: Protiv ove presude dozvoljena je žalba Višem sudu u B. P. u
roku od 8 dana od dana prijema pisanog otpravka. Žalba se podnosi preko ovog
Suda.   