K.br.12/883
HYPERLINK
"http://sr.wikipedia.org/wiki/%D0%A1%D0%BB%D0%B8%D0%BA%D0%B0:Coat_of_arms_of_Montenegro.sv"
U IME CRNE GORE
OSNOVNI SUD U PODGORICI, prvostepeni, krivični, po sudiji Jeleni Perović
Kovačević kao sudiji pojedincu, uz učešće Slađane Vlahović kao zapisničara, u
krivičnom predmetu protiv okrivljenog Z.S., zbog krivičnog djela napad na
službeno lice u vršenju službene dužnosti iz čl.376 st.3 u vezi st.1 i 2
Krivičnog zakonika, odlučujući o optužnom predlogu ODT-a Podgorica
Kt.br.1163/10 od 08.08.2012. godine, koji je na glavnom pretresu zastupala
Nadja Popović savjetnik kod ODT-a Podgorica, nakon glavnog i javnog pretresa
održanog dana 11.04.2013. godine u prisustvu zastupnika optužbe i okrivljenog,
istog dana donio je i javno objavio
PRESUDU
Okrivljeni:
Z.S., od oca Z. i majke B., rođene G., rođen ... u P., sa prebivalištem u P.,
ulica , državljanin Crne Gore, završio višu školu, student Elektrotehničkog
fakulteta, otac jednog djeteta, živi u vanbračnoj zajednici, nezaposlen,
srednjeg imovnog stanja, ranije neosuđivan,
KRIV JE
Zato što je:
Dana 31.08.2010. godine, oko 00:30 časova, u Bulevaru Ivana Crnojevića, u
Podgorici, napao službeno lice – službenika Uprave policije PJ Podgorica,
svjestan svoga djela čije izvršenje je htio, znajući da je njegovo djelo
zabranjeno, oštećenog L. B. – dežurnog inspektora za suzbijanje imovinskih
delikata, u vršenju poslova javne bezbjednosti, na način što, u trenutku kada
je oštećeni L., koji se nalazio na službenoj dužnosti, vidio da okrivljeni
pokušava da upotrebom fizičke snage otvori vrata ugostiteljskog objekta Š.,
istom je prišao, pokazao mu službenu legitimaciju, i tražio da mu preda na
uvid lična dokumenta, na šta mu je okrivljeni rekao: „boli me kurac što si ti
inspektor“, a zatim kada je oštećeni putem radio veze pozvao dežurnu službu PJ
Podgorica, da u cilju utvrđivanja identiteta okrivljenog, na lice mjesta
pošalje patrolu policije, okrivljeni ga je udario nogom u predjelu lijeve
prepone, nakon čega se udaljio u pravcu Njegoševe ulice, pa kada ga je
oštećeni sustigao, okrivljeni mu je zadao dva udarca pesnicom u predjelu
glave, nanoseći mu laku tjelesnu povredu u vidu krvnog podliva u čeonom
predjelu sa lijeve strane, krvnog podliva u čeonom predjelu sa desne strane i
krvnog podliva u predjelu lijeve prepone, da bi u daljem napadu bio spriječen
od strane ovlašćenih službenika Uprave policije PJ Podgorica,
-​ čime je izvršio krivično djelo napad na službeno lice u vršenju službene dužnosti iz čl. 376 st.3 u vezi st.1 i 2 Krivičnog zakonika.
Pa mu sud primjenom citiranog zakonskog propisa te čl. 3,4,5,15,36,42,53 i 54
Krivičnog zakonika, te čl. 226, 229 i 374 Zakonika o krivičnom postupku Crne
Gore izriče
USLOVNU OSUDU
Kojom mu predhodno utvrđuje kaznu zatvora u trajanju od 6 (šest) mjeseci i
istovremeno određuje da se ista neće izvršiti ako okrivljeni u roku od 2
(dvije) godine po pravosnažnosti presude ne izvrši novo krivično djelo.
Obavezuje se okrivljeni da na ime troškova krivičnog postupka uplati na račun
Budžeta Crne Gore iznos od 60,50 eura, kao i iznos od 50,00 eura na ime
sudskog paušala, sve u roku od 15 dana po pravosnažnosti presude, pod
prijetnjom prinudne naplate.
Obrazloženje
Optužnim predlogom ODT-a Podgorica Kt.br. 1163/10 od 08.08.2012. godine
stavljeno je na teret okrivljenom da je izvršio krivično djelo napad na
službeno lice u vršenju službene dužnosti iz čl. 376 st.3 u vezi st.1 i 2
Krivičnog zakonika. Zastupnik optužbe je prije završnih riječi precizirao
dispozitiv optužnog akta kao u izreci presude, pa je u završnoj riječi ostao u
potunosti pri preciziranom optužnom predlogu i predložio sudu da okrivljenog
oglasi krivim i osudi u zakonu propisanim granicama za predmetno krivično
djelo.
Okrivljeni je u svojoj odbrani pred Upravom policije naveo da se dana
30.08.2010. godine, u večernjim časovima, nalazio na svadbi u lokalu u
Njogoševoj ulici. Negdje iza ponoći pošao je do ugostiteljskog objekta Š. kako
bi nešto pojeo. Nezadovoljan njihovom uslugom okrivljeni je malo burno
reagovao, ali napominje da nije nikoga vrijeđao, niti je pokušao silom da
otvori vrata, a pogotovo nije nikoga udarao niti imao sa bilo kim fizički
kontakt. Nakon toga mu je drsko prišlo njemu nepoznato lice u namjeri da
izazove konflikt. Sjeća se da ga je provocirao i izazivao i da je pokušao da
ga udari. Pošto je okrivljeni bio u alkoholisanom stanju ne sjeća se detalja
na koji način mu se obraćao, ali sjeća se da mu se nije predstvavio kao
službeno lice. Pošto nije želio da se svađa, odatle je pošao Njegoševom ulicom
u pravcu svoje kuće, međutim ovo ga je lice sustiglo i udarilo ga je od pozadi
stisnutim pesnicama više puta u predjelu glave, i po lijevoj strani glave
nekim tvrdim predmetom, moguće pištoljem jer mu je pištolj vidio u ruci.
Okrivljeni je od ovog udarca pao, pa je tada i došla patrola policije i
stavila mu lisice, a dok je ležao licem okrenut prema zemlji ovo lice još
jednom ga je udarilo nogom u predjelu glave. Okrivljeni je dalje naveo da je
prilikom ovog napada zadobio povrede u predjelu nogu i lijeve strane glave, i
uvo mu je bilo teže povrijeđeno, nakon čega mu je i bio obezbijeđen ljekarski
pregled u pritvorskim prostorijama.
Okrivljeni je ped istražnim sudijom ponovio svoju odbranu s tim što je dodao
da je moguće da su se njih dvojica pogurali tom prilikom, ali se ne sjeća da
je oštećenog udario, jer po prirodi nije agresivan.
Okrivljeni je na glavnom pretresu naveo da se kritične prilike potukao sa
oštećenim, za kojeg nije siguran da li se predstavio. U toj tuči okrivljeni je
zadobio povrede, a i on je zadao udarce oštećenom. Kada je krenuo ka
Njegoševoj ulici naišao je na interventnu jedinicu koji su ga lišili slobode,
i u tom trenutku, dok je on ležao potrbuške na podu oštećeni ga je udario
nogom u glavu.
Upitan da pojasni razlike u kazivanju kada je pred Upravom policije naveo da
nije nikoga vrijeđao, niti je pokušao silom da otvori vrata, a pogotovo nije
nikoga udarao niti imao sa bilo kim fizički kontakt, pred istražnim sudijom
gdje je naveo da je moguće da se sa oštećenim pogurao tom prilikom, i na
glavnom pretresu gdje je naveo da se kritične prilike potukao sa oštećenim, u
kojoj tuči je on zadao udarce oštećenom, okrivljeni je pojasnio da je tačna
izjava koju je dao na glavnom pretresu.
Okrivljeni je u završnoj riječi izjavio da mu je žao što je izvršio ovo
krivično djelo i moli sud da ga što blaže kazni.
Sud je u dokaznom postupku proveo sledeće dokaze: na saglasan predlog stranaka
pročitao iskaz svjedoka L. B. dat na zapisniku pred ODT Podgorica
Kt.br.1163/10 od 12.06.2012. godine, na saglasan predlog stranaka pročitao
iskaz svjedoka R.S. dat na zapisniku pred ODT Podgorica Kt.br.1163/10 od
12.06.2012. godine, pročitao službenu zabilješku UP PJ Podgorica Ku.br.786/10
od 01.09.2010. godine, pročitao službenu zabilješku UP PJ Podgorica
Ku.br.786/10 od 01.09.2010. godine, pročitao nalaz i mišljenje vještaka
medicinske struke, pročitao medicinsku dokumentaciju na ime oštećenog L. B.,
pročitao izvod iz KE na ime okrivljenog.
Svjedok L. B. je u svom iskazu naveo da je u noći 30.08.2010. godine bio
dežurni inspektor policije za imovinski kriminalitet u Područnoj jedinici
Podgorica. Negdje oko 00,50 časova kada je prolazio pored objekta Š.
primijetio je NN lice koje navaljuje na vrata kao da će da ih otvori. On se
tom prilikom predstavio kao inspektor Uprave policije i istovremeno je izvadio
službenu legitimaciju. Nakon toga zatražio je od NN lica da mu preda svoja
lična dokumenta kako bi utvrdio njegov identitet. Iako je te noći padala kiša
svjedok je glasno izgovorio kako bi ga čuli radnici koji su bili na prozoru
navedenog objekta kao i NN lice. U tom trenutku mu se NN lice obratilo
riječima da ga “boli kurac“ što je on ispektor, nakon čega se svjedok povlači
do vozila da pozove dežurnu službu kako bi mu poslali najbližu patrolu. Tom
prilikom NN lice mu je zadalo udarac u predjuelu prepone i stomaka i to
tačnije lijeve strane. Istovremeno ovo lice je pokušalo da ga udari dva puta
pesnicom u predjelu čela, što je oštećeni djelimično spriječio. Nakon toga se
NN lice udaljava u pravcu Njegoševe ulice, a oštećeni kreće za njim kako bi ga
spriječio od bjekstva. U jednom trenutku NN lice se okrenulo prema oštećenom
govoreći mu „e sad ću da ti jebem majku“, gdje mu je zadao udarac u predjelu
prepona i stomaka, a zatim je pokušao da ga udari u predjelu glave gdje je
oštećeni uspio zablokirati udarac na način što je mu je zadao udarac u
predjelu lica stisnutom šakom, dok mu je udarac nogom izblokirao svojom nogom.
U tom trenutku je došla saobraćajna patrola policije i lišila NN lice slobode,
a svjedok je pošao u Urgentni blok kako bi mu se ukazala ljekarska pomoć.
Svjedok je dalje naveo da se ne pridružuje krivičnom gonjenju i ne postavlja
imovinsko pravni zahtjev.
Svjedok R.S.a je u svom iskazu navela da je kritične prilike radila u
ugostiteljskom objektu Š. koji se nalazi na Bulevaru Ivana Crnojevića. Negdje
oko 23:00 časova su zaključali ulazna vrata od lokala iz razloga bezbjednosti
i nastavili sa prodajom kroz prozor na objektu. Negdje oko ponoći je vidjela
da je ispred lokala došao jedan momak koji je počeo da viče, a koji je bio po
njenoj procjeni pijan i lupao po vratima, a ljudima koji su se nalazili ispred
njihovog lokala je otimao palačinke i ubacivao ih kroz prozor. U jednom
trenutku prišao mu je jedan čovjek koji je bio odjeven u civilnoj odjeći, koji
je izvadio značku policije, pokazao ovom momku, i predstavio se kao inspektor
kriminalističke jedinice Uprave policije, pa mu je zatražio i dokumenta.
Okrivljeni je počeo da se raspravlja sa policajcem, i da rukama grana prema
njemu. Međutim, kako mu je policajac govorio da skloni ruke od njega, ovaj
momak mu se sve više približavao, i u jednom trenutku je vidjela da se njih
dvojica guraju, a potom da policajac pada na zemlju. Zbog proteka vremena ne
može se sjetiti da li je okrivljeni udario policajca, ali pretpostavlja da je
bilo tako i da ga je udario u predjelu tijela. Policajac je odmah ustao, i
njih dvojica su se udaljila u pravcu Njegoševe ulice.
Iz službene zabilješke UP PJ Podgorica Ku.br.786/10 od 01.09.2010. godine
proizilazi da je ista sačinjena dana 31.08.2010. godine u prostorijama PJ
Podgorica, a u vezi fizičkog napada od strane NN lica u ulici Ivana Crnojevića
koji se nastavio u ulici Njegoševoj. Konstatovano je da je u noći oko 00,50
časova dežurni inspektor policije prolazio je kroz ulicu Ivana Crnojevića kada
je primijetio jedno NN lice kako pokušava na silu da otvori vrata od objekta
Š., pa se zaustavio i istom licu se obratio vadeći službenu legitimaciju a
tražeći od njega da mu pokaže ličnu kartu, na šta mu je NN lice reklo da ga
„boli kurac“ što je inspektor. Kada je vidio da inspektor preko radio-veze
poziva dežurnu službu, isto lice mu je zadalo dva udarca stisnutom pesnicom u
predjelu glave, i nogom u dijelu lijeve strane kuka, a potom se dao u bjekstvo
u pravcu Njegoševe ulice. Inspektor se uputio za licem, istovremeno javljajući
dežurnoj službi pravac njegovog kretanja i istog je sustigao u Njegoševoj
ulici, kada mu je okrivljeni zadao udarac nogom u predjelu stomaka,
pokušavajući da mu nanese udarce u predjelu lica, koje je uspio da izblokira i
da ga odgurne od sebe. Okrivljeni je u tom trenutku pao preko jedne drvene
klupe koja se nalazila iza njega. Zatim je stigla patrola saobraćajne policije
koja ga je lišila slobode. U zabilješci je dalje konstatovano da je dežurni
inspektor policije L. B. je napadnud u vršenju službene radnje kao i za
vrijeme radnog vremena koje je počelo 30.08.2010. godine u 16,00 časova a
trajalo do 31.08.2010. godine do 08,00 časova.
Iz službene zabilješke UP PJ Podgorica Ku.br.786/10 od 01.09.2010. godine
proizilazi da je dana 31.08.2010. godine oko 00:50 časova dežurna služba
Uprave plicije upućena u ulici Ivana Crnojevića ispred brze hrane Š. gdje je
napadnut njihov kolega B. L. i da je isti tražio pomoć. Nakon par minuta preko
radio veze čuli su ponovo L.a koji im je rekao da je napadnut i isti je ponovo
tražio pomoć. Dolaskom na lice mjesta primjećuju da kolega L. sa licem NN
razmjenjuje udarce zatvorenim pesnicama u predjelu glava. Kada su izašli iz
službenog vozila, naredili su NN licu da prekine sa tučom što je isti uradio,
i u momentu kada se povlačio nazad pao je preko klupe koja se nalazila iza
njega. Pošto je padala kiša istom su pomogli da ustane, i lišili ga slobode.
Isti nije pružao otpor, i primijetili su da je bio krvav po lijevoj strani
lica.
Iz nalaza i mišljenje vještaka medicinske struke dr D.Č. i medicinske
dokumentacije proizilazi da je L. B., u predmetnom događaju, zadobio sledeće
povrede: krvni podliv u čeonom predjelu sa lijeve strane, promjera 3x3 cm,
krvni podliv u čeonom predjelu sa desne strane, promjera 3x3 cm, krvni podliv
u predjelu lijeve prepone, veličine 4 cm. Navedene povrede, u vrijeme
nanošenja, pojedinačno i zbirno, kvalifikuju se kao laka tjelesna povreda,
koje su nastale najmanje trokratnim djelovanjem tupine mehaničkog oruđa, gdje
spada pesnica, stopalo i druga tupa sredstva.
Iz izvoda iz KE na ime okrivljenog Z.S. proizilazi da isti ranije nije
osuđivan.
Ocjenom navoda optužbe, te provedenim dokazima, a cijeneći ih pojedinačno i u
njihovoj međusobnoj povezanosti nesumljivo je utvrđeno da je okrivljeni Z.S.
izvršio krivično djelo koje mu je optužnim predlogom stavljeno na teret.
Naime, u postupku je nesumljivo utvrđeno da je okrivljeni dana 31.08.2010.
godine, oko 00:30 časova, u Bulevaru Ivana Crnojevića, u Podgorici, napao
službeno lice – službenika Uprave policije PJ Podgorica, oštećenog L. B. –
dežurnog inspektora za suzbijanje imovinskih delikata, u vršenju poslova javne
bezbjednosti, na način što, u trenutku kada je oštećeni L., koji se nalazio na
službenoj dužnosti, vidio da okrivljeni pokušava da upotrebom fizičke snage
otvori vrata ugostiteljskog objekta Š., istom je prišao, pokazao mu službenu
legitimaciju, i tražio da mu preda na uvid lična dokumenta, na šta mu je
okrivljeni rekao: „boli me kurac što si ti inspektor“, a zatim kada je
oštećeni putem radio veze pozvao dežurnu službu PJ Podgorica, da u cilju
utvrđivanja identiteta okrivljenog, na lice mjesta pošalje patrolu policije,
okrivljeni ga je udario nogom u predjelu lijeve prepone, nakon čega se udaljio
u pravcu Njegoševe ulice, pa kada ga je oštećeni sustigao, okrivljeni mu je
zadao dva udarca pesnicom u predjelu glave, nanoseći mu laku tjelesnu povredu
u vidu krvnog podliva u čeonom predjelu sa lijeve strane, krvnog podliva u
čeonom predjelu sa desne strane i krvnog podliva u predjelu lijeve prepone, da
bi u daljem napadu bio spriječen od strane ovlašćenih službenika Uprave
policije PJ Podgorica. Prednje je sud utvrdio iz iskaza svjedoka oštećenog L.
B. kojem je sud poklonio punu vjeru jer je na jasna i precizan način opisao
kritični događaj navodeći kako ga je okrivljeni napao za vrijeme vršenja
poslova javne bezbjednosti, u trenutku kada je vidio da okrivljeni pokušava da
upotrebom fizičke snage otvori vrata ugostiteljskog objekta Š., a koji je
pokušao u tome da ga spriječi, pokazao mu službenu legitimaciju i zatražio mu
na uvid lična dokumenta, što je okrivljeni odbio i zadao mu udarac nogom u
predjelu lijeve prepone, nakon čega se udaljio u pravcu Njegoševe ulice gdje
ga je oštećeni sustigao, i zadobio od okrivljenog par udaraca, kojeg su
uspjeli da uhapse kada je stigla saobraćajna patrola policije, a koji je u
potpunosti u skladu sa iskazom svjedoka R.S. koja je kritične prilike radila u
ugostiteljskom objektu Š. i koja je vidjela kritični događaj, tačnije
okrivljenog kako lupa po vratima pomenutog objekta, viče i otima hranu ljudima
ispred objekta u čemu je pokušao da ga spriječi službenik Uprave policije koji
mu je prišao i pokazao službenu legitimaciju, a u čemu nije uspio jer je
okrivljeni nasrnuo na njega. Iskaz svjedoka oštećenog je u skaldu i službenim
zabilješkama kao i sa nalazom i mišljenjem vještaka medicinske struke dr D.Č.
i medicinske dokumentacije, iz kojih je utvrđeno da je L. B., u predmetnom
događaju, zadobio sledeće povrede: krvni podliv u čeonom predjelu sa lijeve
strane, promjera 3x3 cm, krvni podliv u čeonom predjelu sa desne strane,
promjera 3x3 cm, krvni podliv u predjelu lijeve prepone, veličine 4 cm, pa u
vrijeme nanošenja, zadobijene povrede, predstavljaju pojedinačno i u svom
zbiru laku tjelesnu povredu, a koji nalaz je sud cijenio kao jasan, stručan i
u svemu izrađen po pravilima struke.
Sud nije prihvatio odbranu okrivljenog jer je istu više puta mijenjao u toku
postupka, kao ni da je kritične prilike zadobio povrede jer ista nije
potkrijepljena medicinskom dokumentacijom, te je ovakva odbrana suprotna svim
sprovedenim dokazima, posebno iskazu saslušanih svjedoka, oštećenog L. B. i
svjedoka R.S. kojim je sud poklonio punu vjeru jer su isti jasni, saglasni i
istiniti, te sa nalazom i mišljenjem vještaka medicinske struke i medicinskom
dokumentacijom na ime oštećenog, nalazeći da je ovakva odbrana okrivljenog
data u cilju izbjegavanje krivice.
Na osnovu prednje utvrđenog činjeničnog stanja, sud je nesumljivo utvrdio da
su se u radnjama okrivljenog Z.S. stekli svi bitni elementi bića krivičnog
djela napad na službeno lice u vršenju službene dužnosti iz čl.376 st.3 u vezi
st.1 i 2 Krivičnog zakonika, obzirom da je postupajući na gore opisan način,
napao službeno lice – službenika Uprave policije PJ Podgorica, nanoseći mu na
taj način laku tjelesnu povredu. Cijeneći psihički odnos okrivljenog prema
izvršenom krivičnom djelu, a imajući u vidu činjenično stanje, sud je
mišljenja da je okrivljeni bio svjestan svog djela čije je izvršenje htio,
postupajući sa direktnim umišljajem kao oblikom krivice, čime su se pored
objektivnih stekli svi subjektivni elementi bića krivičnog djela stavljenog mu
na teret.
Prilikom izbora vrste i visine krivične sankcije sud je, u smislu čl.42
Krivičnog zakonika, cijenio sve okolnosti koje utiču da kazna bude manja ili
veća (olakšavajuće i otežavajuće), dok je kao olakšavajuću okolnost za
okrivljenog uzeo da isti nije ranije osuđivan a što je sud utvrdio uvidom u
izvod iz kaznene evidencije, da se oštećeni nije pridružio krivičnom gonjenju,
ta je isti nakon završene više škole nastavio školovanje na elektrotehničkom
fakultetu, da je isti u vanbračnoj zajenici, otac jednog djeteta, te posebno
činjenicu da je dejlo izvršeno 2010. godine, a okrivljeni ni u međuvremenu
nije vršio krivična djela, dok otežavajućih okolnosti nije bilo. Cijeneći uz
navedeno i stepen krivice okrilvjenog, sud je mišljenja da radi krivično
pravne zaštite prema okrivljenom nije nužno primijeniti kaznu, već da se samim
upozorenjem uz prijetnju kaznom kao u izreci presude i rokom provjeravanja od
2 (dvije) na okrivljenog u dovoljnoj mjeri uticati da ubuduće ne vrši krivična
djela, čime će u potpunosti biti ostvarena svrha izricanja uslovne osude iz
čl.52 Krivičnog zakonika CG, a u okviru opšte svrhe izricanja krivičnih
sankcija iz čl.4 st.2 Krivičnog zakonika.
Odluka o troškovima donijeta je na osnovu čl.226 i 229 Zakona o krivičnom
postupku, pa je obavezan okrivljeni da na ime troškova krivičnog postupka
uplati na račun Budžeta Crne Gore iznos od 60,50 eura na ime izrade nalaza i
mišljenja vještaka medicinske struke dr D.Č., kao i na ime sudskog paušala
iznos od 50,00 eura određen shodno složenosti predmeta, trajanju postupka i
imovinskim prilikama okrivljenog.
Na osnovu svega izloženog, sud je odlučio kao u izreci presude.
OSNOVNI SUD U PODGORICI
Dana 11.04.2013. godine
ZAPISNIČAR SUDIJA
Slađana Vlahović Jelena Perović Kovačević s.r.
PRAVNA POUKA:
Protiv ove presude dozvoljena je žalba
U roku od 8 (osam) dana od dana prijema pismenog
otpravka iste, Višem sudu u Podgorici, a preko ovog suda.
ZTO Slađana Vlahović
DOSTAVNA NAREDBA
Primjerak presude dostaviti:
ODT-u Podgorica
Okrivljenom
Oštećenom nakon pravosnažnosti
a/a
Postupljeno dana: ___
Namještenik: _______