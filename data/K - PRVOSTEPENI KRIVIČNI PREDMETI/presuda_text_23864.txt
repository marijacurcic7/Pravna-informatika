Posl. br. K. 282/09
U IME CRNE GORE
Osnovni sud u Cetinju, kao prvostepeni krivični, po sudiji Ćupić Mariji, uz
učešće sudskog službenika Martinović Aleksandre kao zapisničara, u krivičnom
predmetu protiv opt. V.V. i Đ.A., oba iz Podgorice, kao saizvršilaca zbog
krivičnog djela teška krađa iz čl. 240. st. 1. tačka 1. Krivičnog zakonika, a
u vezi čl. 23. Krivičnog zakonika, i opt. V.V. zbog krivičnog djela teška
krađa iz čl.240.st.1.t.1. KZ-a, a po optužnici Osnovnog državnog tužilaštva u
Podgorici Kt.br. 1392/07 od 18. 03. 2009. godine, nakon održanog glavnog i
javnog pretresa dana 17. 01. 2013. godine, u prisustvu zamjenika ODT-a M. D.,
optuženog sa braniocem po službenoj dužnosti V. S. adv. iz Cetinja i branioca
optuženog po službenoj dužnosti Đ. A., D.Ž. adv. iz Cetinja dana 25.01.2013.
godine donio je i dana 26.01.2013. godine javno objavio
P R E S U D U
1. Optuženi V.V. od oca V. i majke M., rođene R., rođen 07.09.1978. godine u
Podgorici, gdje i prebiva u ulici S.L. broj 30, osuđivan Presudom Višeg suda u
Podgorici K.br. 208/01 od 01. 03. 2002. godine zbog krivičnog djela iz člana
245. stav 1. KZ SRJ na kaznu zatvora u trajanju od jedne godine i šest
mjeseci,
2. Optuženi Đ.A., od oca A. i majke M., rođene P., rođen 01.08.1971. godine u
Podgorici, gdje i prebiva uI. K. broj 22, neoženjen otac jednog maloljetnog
djeteta, državljanin Crne Gore, pismen sa završenom Osnovnom školom,
zanatlija, neosuđivan, nalazi se u bjekstvu
Krivi su
Zato što su:
1. U toku noći 16/17. 09. 2007. godine u Podgorici u Ulici V.K. broj 8 i ako
svjesni da je oduzimanje i prisvajanje tuđih pokretnih stvari zabranjeno,
voljno obijanjem tuđu pokretnu stvar oduzeli drugom u namjeri da njenim
prisvajanjem pribave sebi protivpravnu imovinsku korist, u iznosu od preko
150,00 eura na način što je Đ.A. šrafcigerom odvalio prozor na Javnoj ustanovi
"K.k." ušao u unutrašnjost iste i oduzeo i prisvojio skulpturu "S." od sivog
mermera i skulpturu "K.a." od bronze, vlasništvo oštećene galerije "K.k."
ukupne vrijednosti 25.000,00 eura, za koje vrijeme je V.V. čuvao stražu,
- čime su kao saizvršioci izvršili krivično djelo teška krađa iz čl. 240. st.
1. tačka 1. i stav 2. Krivičnog zakonika u vezi čl. 23. st.2. Krivičnog
zakonika,
2. Optuženi V.V. u toku noći 15/16. 11. 2007. godine u Podgorici u Ulici M.
B. broj 26 iako svjesan da je oduzimanje i prisvajanje tuđih pokretnih stvari
zabranjeno, voljno tuđu pokretnu stvar oduzeo drugom u namjeri da njenim
prisvajanjem pribavi sebi protivpravnu imovinsku korist preko 150,00 eura na
način što je kroz otvorena balkonska vrata ušao u kuću oštećenog P.S. i iz
unutrašnjosti oduzeo i prisvojio novčanik u kojem se nalazilo 155,00 eura i
lična karta, ukupne vrijednosti 180,00 eura.
- čime je izvršio krivično djelo krađa iz člana 239. stav 1. tačka 1.
Krivičnog zakonika,
Pa Sud
-​  opt. V.V. primjenom navedenih zakonskih odredbi i čl. 4,5,13,15,32,36,42, 48 i 51 KZ-a prethodno utvrđuje za krivično djelo teška kradja iz čl. 240. stav 1. tačka 1. i stav 2. Krivičnog zakonika, kaznu zatvora u trajanju od jedne godine, a za krivično djelo kradja iz čl. 239. st. 1. Krivičnog zakonika, kaznu zatvora u trajanju od 3 mjeseca
Nakon čega ga sud primjenom citiranih zakonskih odredbi i čl.48. i 51.,KZ-a i
čl. 226 – 229,239 i čl. 374 ZKP-a
O S U Đ U J E
Na jedinstvenu kaznu zatvora u trajanju od jedne godine i 2 mjeseca, koju ima
izdržati po pravosnažnosti presude, a u koju mu se ima uračunati vrijeme
lišenja slobode od 17.09.2007. godine do 19.09.2007. godine te vrijeme
provedeno u pritvoru od 23.10.2012. godine do 17.01.2013. godine, dok
preostali dio kazne ima izdržati po pravosnažnosti presude.
Dok sud
- opt. Đ.A. primjenom navedenih zakonskih odredbi i čl.4,5,13,15,32,36,42, i
51 KZ-a i čl.226-229,239 i čl.374ZKP-a
O S U Đ U J E
Na kaznu zatvora u trajanju od jedne godine u koju mu se ima uračunati vrijeme
lišenja slobode od 17.09.2007.godine do 19.09.2007.godine ,dok preostali dio
kazne ima izdržati po pravosnažnosti presude.
Obavezuju se optuženi da na ime troškova krivičnog postupka u korist budžeta
Crne Gore uplate i to I opt. V.V. iznos od 316,75 eura, a II opt. Dj. A. iznos
od 437,50 eura u roku od 15 dana po pravosnaznosti presude pod prijetnjom
prinudnog izvršenja.
Oštećena »K.k.« se radi ostvarenja svog imovinskopravnog zahtjeva upućuje na
redovnu parnicu, dok se oštećenom P.S. dosudjuje imovinskopravni zahtev u
cjelosti 180,00 eura koji je opt. V.V. dužan platiti u roku od 15 dana po
pravosnažnosti presude pod prijetnjom prinudnog izvršenja.
O b r a z l o ž e nj e
Osnovno državno tužilaštvo u Podgorici podignutom optužnicom Kt.br. 1392/07 od
18. 03. 2009. godine optuženim V.V. i Đ. A., oba iz Podgorice, stavilo je na
teret da su kao saizvršioci izvršili krivično djelo teška krađa iz čl. 240.
st. 1. tačka 1.Krivičnog zakonika, a u vezi čl. 23. Krivičnog zakonika, i
optuženom V. V. izvršenje krivičnog djela teška krađa iz člana 240. stav 1.
tačka 1. Krivičnog zakonika. U završnoj riječi na glavnom pretresu zamjenik
ODT-a u Cetinju je izvršio manje činjenične izmjene optužnice. Izmijenio je i
pravnu kvalifikaciju pod stavom 1. izreke optužnice tako što je optuženima
stavio na teret da su kao saizvršioci izvršili krivično djelo teška krađa iz
člana 240. stav 1. tačka 1. i stava 2. KZ-a ,a u vezi člana 23.st.2 Krivičnog
zakonika, dok je opt.V. V. izmjenio i pravnu kvalifikaciju pod tačkom dva
dispozitiva optužnice ,tako što mu je stavio na teret da je počinio krivično
djelo krađa iz čl.239.st.1.KZ-a. U svemu ostalome ostao je pri podignutoj
optužnici i predložio sudu da optužene oglasi krivim za krivična djela
stavljena im na teret i osudi po zakonu.
I optuženi V.V. je u svojoj odbrani iznijetoj u prisustvu branioca po
sluzbenoj dužnosti V. B., na zapisniku od 24.11.2007.godine ,a nakon što je
iskoristio pravo povjerljivog razgovora sa advokatom naveo da je deset-
petnaest dana prije davanja odbrane ,a misli da je bilo u jutarnjim časovima
ušao u jednu kuću kroz balkonska vrata , gdje je iz dnevnog boravka, iz muških
pantalona otudjio 50,00 eura. Pojasnio je da se kuća nalazi na S. A., u prvoj
fazi, blizu C.C., te da u istu nebi ulazio da nije primjetio otvorena
balkonska vrata. Sve kradje je po njegovom daljem kazivanju radio iz razloga
da bi se prehranio, a nema mjesto gdje spava, već spava po podrumima, vagonima
na željezničkoj stanici, i gdje se prije nadje. Na zapisniku od 31.10.2008.
godine je naveo da nije tačno da je u noći između 16. na 17. 09. 2007. godine
čuvao stražu ispred umjetničke galarije K. k. kada je Đ. A. iz iste oduzeo
dvije skulpture, jednog sokola od sivog mermera i klečeći akt od brozne. Tačno
je da je sa njim bio u društvu i da mu je tada A. rekao da mora da uđe u
galeriju kako bi vidio skulpture obzirom da se time bavi. Galerija je tada
bila zaključana i on ga je opomenuo da to ne radi, tako da se nije mogao
izjasniti na koji način je ovaj ušao u galeriju. Nije tačno da mu je čuvao
stražu. To je bilo kasno uveče oko 03,00 sata. Nije tačno da je otvorio
balkonska vrata na kući P. S. koja se nalazi u ul. M. B. broj 6, niti je
oduzeo iz kuće novčanik u kojem se nalazilo 155,00 eura. Pred policijom je
priznao izvršenje ovih krivičnih djela pod pritiskom policije. Tačno je da je
potpisao izjavu, ali nije čitao što je u zapisniku navedeno. Prvo je naveo da
se ne sjeća da li je branilac bio prisutan, niti mu je omogućen razgovor sa
braniocem,pa se ispravio i kazao da je tom prilikom branilac bio prisutan
prilikom saslušanja,ali da mu nije bio omogućen nesmetan razgovor sa
braniocem. Na zapisniku od 01.12.2009. godine je naveo da mu je 17. septembar
rođendan. Veče prije toga dakle 16 na 17. je bio kod Đ. Proslavljali su
rođendan i pili su. U jednom trenutku su krenuli u grad i kada su došli u
blizini galerije ovaj je kazao da mora da uđe u galeriju da bi vidio
skulpture. Pošto je on tu svaki dan rekao mu je da ne može da uđe jer je
zatvoreno i da njega ne interesuju skulpture. Đ. je ostao kod muzeja, a on je
otišao. Ostao je u dvorištu muzeja. Nije ga vidio gdje je stajao kad je otišao
jer je bilo mračno. Nije ni znao kako izgledaju te skulpture, niti je ikada
ušao u taj muzej, niti je imao bilo kakve koristi od toga. Nije imenovao koje
skulpture ide da gleda, a kada je izašao iz kola nije nosio ništa. Đ. je vozio
kola jer on nema vozačku. Nije tačno da je znao gdje idu, u toku vožnje mu je
kazao ,dok su išli prema gradu i kakve koristi on ima od toga da mu čuva
stražu. On zna da postoje kamere unutra, zna i da postoje kamere napolju. Bio
je opomenut da postoje kamere, za kamere zna jer je svaki dan tu, u jednom
kafiću koji je u neposrednoj blizini. Tačno je da mu je rekao da tamo imaju
kamere. Svako ko tuda prođe može ih vidjeti. Sigurno je da su ih vanjske
kamere snimile napolje. Nije tačno da je provalio u kuću P. To mu je policija
stavila na teret kada su ga uhapsili zbog narkotika. O tome nezna ništa i to
nije uradio, i misli da nema dokaza za ovo, a ako ima dokaza nije problem.
Ništa od ovoga nije priznao pred policijom na zapisniku Ku. 2044/2007.
Uhvatili su ga pod apstinencijalnom krizom. Ne zna ni što je potpisivao. Tačno
je da je prisustvovao neki branilac po službenoj dužnosti, ali on ne zna ko je
to bio. On to što je konstatovano pred policijom nije rekao. Nije tačno da je
izjavio o vremenu i načinu ulaska u kuću P., to mu namiješta policija. Na
glavnom pretresu od 13.06.2011. godine, 10.12.2012. godine i 17.01.2013.
godine je negirao da je počinio krivična djela koja su mu stavljena na teret.
Navodi da se liječi ambulantno obzirom da je dugogodišnji zavisnik od upotrebe
droga, te da je dobio uput da se liječi i hospitalno. Poznato mu je da su
vraćene ove skulpture muzeju, a to mu je A.Đ. rekao preko telefona.
Branilac optuženog V. V. je istakao da okrivljeni negira da je počinio
krivično djelo koje mu se stavlja na teret i odbrana ima isto takvo mišljenje
da ne postoje materijalni dokazi koji bi ukazivali da je okrivljeni kao
saizvršilac počinio navedena krivična djela iz optužnice. Ovdje se postavljaju
pravna pitanja i pod pretpostavkom da je okrivljeni učestvovao u radnji
krivičnih djela da li se ta radnja može kvalifikovati kao saizvršilaštvo ili
kao obično pomaganje. Zbog svega ovoga mišljenja je da tužilac nije pružio
valjane dokaze niti su takvi dokazi izvedeni tokom trajanja pretresa koji bi
bili dovoljni da se konstituiše krivična odgovornost okrivljenog. Zato je
predložio da sud donese oslobađajuću presudu odnosno njegovog branjenika
oslobodi zbog nedostatka dokaza za počinjena djela koja mu se stavljaju na
teret. Troškove zastupanja tražio je po AT-u.
II optuženom Dj. A. se sudi u odsustvu. Isti je pred ovlašćenim policijskim
službenicima u prisustvu branioca naveo da ga je prije dvije večeri, u kasnim
večernjim časovima telefonom pozvao njegov poznanik V. V. kojeg zna po nadimku
»B.« i u kraćem razgovoru su se dogovorili da on dođe kod njega kući. Isti je
došao kod njega kući, nakon nekih 20 minuta od njihovog telefonskog poziva.
Došavši kod njega oni su sjedjeli u podrumskim prostorijama njegove kuće, samo
njih dvojica. U razgovoru koji su vodili B. ga je upitao da li nešto radi,
sobzirom da se bavi slikarstvom kao i izradom figura od tečne plastike i
pijeska, na to mu je on odgovorio da nema vremena, a takođe mu je tom prilikom
rekao da je pročitao u dnevnim novinama da se u galeriji »K. k.« u koji se
nalazi u centru grada, nalazi izložba skulptura i da je u novinama vidio dvije
skulpture koje mu se sviđaju. Nakon toga oni su sa njegovim putničkom motornim
vozilom »F. f.« zelene boje, podgoričkih tablica, ne može se sjetiti broja,
uputili ka gradu. Kada su došli u centar grada, tačnije kod galerije »K. k.«
parkirao se na uličnom dijelu parkinga ispred glavnih ulaznih vrata od
dvorišta koja su bila udaljena nekih 5-10 metara od njegovog vozila.
Parkiravši vozilo, iz vozila su izašli on i B. i obilazeći dvorište kao i
prilazeći do prozora galerije razmatrali su mogućnost da li mogu da uđu u
unutrašnjost prostorije, a da tom prilikom ne izazovu neko veće oštećenje i
buku. Obilazeći oko galerije, on je primijetio jedan manji jednokrilni prozor
i tom prilikom iz džepa izvadio šrafciger i djelujući istim kao i uz pomoć
ruke otvorio isti. Koliko se sjeća za to vrijeme B. je bio u njegovoj blizini
i dogovor je bio da on uđe u unutrašnjost galerije, a da on ostane u
dvorišnjem dijelu, kako bi mu čuvao stražu. Otvorivši prozor, on je kroz
napravljeni otvor ušao u unutrašnjost galerije, a prostorija u koju je prvo
ušao bila je toalet, nakon čega je ušao u izložbeni dio galerije, gdje su bile
izložene skulpture ne može se sjetiti koliko ih je bilo izloženo, ali ih je
bilo više. Unutrašnjost galerije je bila osvijetljena, a on je razgledajući
skulpture tražio skulpturu »P.« i skulpturu »Ž.a.« čije je slike prethodnog
dana vidio u novinama. Nakon kraćeg razgledanja je pronašao skupturu »P.« koju
je prvo pronašao, uzeo je sa izložbenog dijela, a nakon toga ušao u drugu
prostoriju galerije, gdje je pronašao skulpturu »Ž.a.« i takođe istu uzeo sa
izložbenog dijela. On je prethodno pokušao da u prostorijama galerije pronađe
neku kesu ili torbu, međutim, isto nije pronašao pa je navedene skulpture koje
je otuđio nosio u rukama. Nakon što je je uzeo navedene dvije skulpture, na
zadnjem dijelu galerije primijetio jedan zaštitni pano, iza kojeg su bila
dvokrilna drvena vrata. Pomijerio je zaštitni pano, nakon čega je otvorio prva
vrata koja su bila otključana, tj. odškrinuta, a na drugim vratima se nalazila
reza sa otključanim katancem. Pomenuti katanac je skinuo otvorio vrata i
izašao iz prostorija galerije. Kada je izašao iz galerije par puta je pozvao
V., međutim isti se nije odazivao i sobzirom da ga nije primijetio u dvorišnom
dijelu, sa otuđenim skulpturama se uputio ka svom putničkom vozilu i tom
prilikom je izašao na glavnoj ulaznoj kapiji dvorišnog dijela koja je bila
otključana. Izašavši iz dvorišnog dijela došao je do svog putničkog motornog
vozila koje je bilo parkirano nekih 5-10 metara od glavne ulazne kapije
galerije i otvorivši vozilo skulpture je stavio na prednjem sjedištu, a
šrafciger koji je koristio prilikom ulaska u prostorije galerije stavio je u
gepek. Nakon toga se uputio svojoj kući, nigdje se ne zadržavajući i došavši
do kuće iz vozila je uzeo otuđene skulpture i stavio ih u podrumskim
prostorijama. Skulpturu »P.« stavio je u jednoj torbi sa starom garderobom iz
razloga što je ista lomljiva, tj. krta i kako se ne bi oštetila, dok je
skulpturu »Ž.a.« stavio u jednom dijelu podrumske prostorije, nakon čega je
istu prekrio spoljašnjim gumama od putničkog motornog vozila koje su se
nalazle u garaži. Otuđene skulpture je želio da zadrži za sebe, tj. za svoju
kolekciju, obzirom da je ljubitelj umjetnosti i da takođe izrađuje figure
slične otuđenim. Naveo je i to da je prilikom izvršenja krivičnog djela bio
pod uticajem alkohola.
U svojoj odbrani datoj kod istražnog sudije je naveo da je jednostavno
svjestan što je napravio, da mu je žao što je to uradio, jer se i on bavi
slikarstvom i vajarstvom i na neki način je htio da te skulpture posjeduje i
ima kući. Nikada nije ništa slično uradio i nada se da mu je to zadnji put. Na
glavnom pretresu od 01. 12. 2009. godine je naveo da je tačno da je provalio u
muzej K.k., tačno je da je to uradio u noći između 16 na 17 septembar 2007.
godine. To veče kod njega u njegov atelje je došao V.V. koga on zna od ranije.
Popili su po par čaša piva ili vina, ne sjeća se. On se tada sjetio da je u
novinama otvorena izložba i vidio je fotografiju skulpture sokola. Ista mu se
svidjela i u trenutku mu je sinulo da ode u muzej da je uzme. To je i saopštio
V. V. Uzeo je šrafciger ukoliko bi mu trebao da bi provalio unutra. Vasović je
sjeo sa njim u vozilo i otišli su do muzeja. V. je znao gdje idu i kojom
povodom idu. Kada su došli na lice mjesta on je izašao iz kola i sa
šrafcigerom došao do prozora. Koliko je shvatio V. je ostao da mu čuva stražu.
Prozor je bio sa zadnje strane. Došao je do prozora i rukom je gurnuo prozor i
prozor se relativno lako otvorio. Procijenio je da prozor nije bio zabravljen,
već samo zakrenut. Ušao je kroz taj prozor i uzeo skulpturu sokola, od kamena,
mermera, sive boje. Uzeo je i skulptutu klečeći akt ona je bila od bronze.
Skulptura sokola je od mermera širine oko pola metra, a visine nekih 4 cm.
Skulptura je bila prilično teška. Po njegovoj procjeni oko 13 kilograma i ova
druga skuptura je istih mjera i približne težine. Kroz prozor koji je ušao bio
je na visini od otprilike oko 180 cm. Prozor je dimenzija otprilike pola metra
sa pola metra. Provukao se kroz taj prozor. Obije skulpture je odjednom iznio.
Kada je izlazio izašao je na vrata iznoseći obije skulpture odjednom. Donio ih
je u svoja kola i tada je vidio da V. tu više nema. Stavio ih je u kola i
odvezao svojoj kući. Poslije dva dana ih je policija pronašla. Kad su dolazili
na lice mjesta V. ga je odgovarao da tamo ne ulazi, jer vjerovatno imaju
kamere, na što je on odgovorio da kamera vjerovatno nema, jer je desetak dana
prije toga ulazio u Muzej i nije ih primijetio. I ako je popio nekoliko pića
znao je tačno što radi. U muzeju se zadržao najviše desetak minuta. V. nije
dao nikakve konkretne instrukcije. On mu je samo kazao da on neće da ulazi
unutra, već će ga sačekati ispred kod auta. Nijesu imali nikakav dogovor što
da rade sa skulpturama. On je pošao samo da uzme sokola, sa namjerom da ga
drži kući. Kada je izašao iz muzeja, izašao je na vrata. Sa unutrašnje strane
vrata je bila reza, kroz koju je bio provučen katanac, ali katac nije bio
zaključan već je bio otvoren. Skinuo je taj katanac i otvorio vrata da bi
izašao napolje.
Branilac II optuženog Đ. A. u završnoj riječi je istakao da kao branilac II
otpuženog je hendikepiran činjenicom da se njegov branjenik nije pojavio na
glavnom pretresu, te činjenicom da nije neposredno iznio svoju odbranu na
glavnom pretresu. U tom smislu optuženi se izjašnjavao odnosno iznio je svoju
odbranu u istražnom postupku pa mu jedino ostaje da analizira tada datu
odbranu. Prema sadržaju odbrane rekao bi da je optuženi upotrebom fizičke
sile, za koju on kaže da je samo gurnuo zatvoreni prozor ušao u unutrašnjost
prostorije odakle je uzeo predmetnu statuu. Za taj dio odbrane bi rekao da se
ne radi o upotrebi veće sile niti savlađivanju većih prepreka da bi optuženi
došao do pokretne stvari pa bi samim tim izazvao dilemu da li se radi o
krivičnom djelu krađe ili teške krađe. Zastupnik optužnice precizirao istu pa
i vrijednost oduzete imovinske stvari predstavlja biće krivičnog djela teške
krađe za koju tvrdnju bi rekao da vještak finansijske struke koji je angažovan
u ovom postupku ne može procjenjivati vrijednost oduzete skulpture već bi se
to trebalo provjeriti kvalifikovanom vještaku umjetniku. Stoji činjenica da je
II optuženi vratio oduzetu skulpturu prije nego što je započeo krivični
postupak tako da je oštećeni obeštećen. Njegov predlog je da sud okrivljenog
ne oglasi krivim za tešku već običnu krađu, te da pri odmjeravanju visine i
vrste kazne uzme u obzir povratak oduzete stvari priznanje djela pred sudom
koja je odbrana omogućila sudu da na jednostavno lagan način završi ovu
krivičnopravnu stvar. Posebno je istakao jedan relativno dug vremenski period
od kada je djelo izvršeno pa misli da bi se i ublažavanjem zaprijećene kazne
mogla ostvariti svrha ovog krivičnog postupka.
Radi razjašnjenja ove krivično pravne stvari sud je u dokaznom postupku proveo
sledeće dokaze: pročitao zapisnik o uvidjaju UP PJ Podgorica Ku br.2030/2007
od 20.11.2007.godine, zapisnik o uviđaju Uprave policije Područna jedinica
Podgorica Ku. Br. 1658/2007 od 18. 09. 2007. godine, pročitao potvrdu o
privremeno oduzetim predmetima Ku. Br. 1658/2007 od 19. 09. 2007. godine,
pročitao potvrdu o vraćenim predmetima Ku. Br. 1658/2007 od 19. 09. 2007.
godine, pročitao nalaz i mišljenje vještaka finansijske struke od 11. 11.
2008. godine, na saglasan predlog stranaka pročitao iskaze punomoćnika JU
Muzeji i galerije »K. k.« iskaz oštećenog P. S., izvršio uvid u
fotodokumentaciju broj 17-28-244-1003/1742 od 17. 09. 2007. godine, saslušao
vještaka medicinske struke – neuropsihijatra G. Ž., pročitao izvod iz Kaznene
evidencije za optuženog Đ. A. Uprave policije Područna jedinica Podgorica broj
11-245/09-11252/2-1586 od 05. 06. 2009. godine i izvod iz Kaznene evidencije
za optuženog V.V. Uprave policije – Područne jedinica Podgorica broj
11-245/09-11251/2-1602 od 05. 06. 2009. godine.
Iz zapisnika o uviđaju Uprave policije Područne jedinice Podgorica Ku. Br.
2030/2007 od 20. 11. 2007. godine proizilazi da je izvršena provalna krađa u
kući vlasnika P. S. u Podgorici o čemu je obaviješten istražni sudija Osnovnog
suda u Podgorici 16. 11. 2007. godine u 07.45 časova. Uviđaju su bili prisutni
vlasnik kuće P. S., inspektori za teške krađe, ekipa za uviđaje a o vršenju
uviđaja obaviješten je državni tužilac. Uviđaj je započeo u 07.45 časova U
zapisniku se navodi da je navedena kuća prizemna, zajedno sa dvorištem.
Ogradjena je metalnom ogradom, a sa prednje strane se nalazi ulazna kapija. U
momentu izvršenja krivičnog djela ukućani su spavali u spavaćoj sobi. Na
zadnjoj strani kuće nalazi se veća balkonska terasa, gdje su dolaskom na lice
mjesta zatečena otvorena dupla balkonska vrata od dnevne sobe. Na balkonskim
vratima nijesu primijećeni vidni trgovi djelovanja fizičke sile, a oštećeni je
izjavio da ista najvjerovatnije nisu u potpunosti bila obezbijeđena. U
unutrašnjosti dnevne sobe nije zetečena premetačina stvari, kao i ni u ostalim
prostorijama osim što su pantalone oštećenog koje su se prethodno nalazile na
fotelji zatečene na podu, a u hodniku na podu pronađene su odbačene papirne
novčanice u vrijednosti od 150 mekedonskih denara. U toku noći 15/16. 11.
2007. godine NN izvršilac je prišao kući sa zadnje strane, uskočko u balkon,
najvjerovatnije fizičkom silom. Pritiskom je otvorio dupla bakonska vrata,
ušao u dnevnu sobu i tom prilikom iz jednih pantalona izvukao i otuđio jedan
crni kožni novčanik u kojem se nalazila lična karta na ime P. S. izdata u
Skoplju – Makedonija, razni papiri, potvrde za kredit, sve na ime oštećenog
kao i 155,00 eura u apoenima od 1x 100, 1x50 i 1x5 eura.
Iz zapisnika o uviđaju Uprave policije Područne jedinice Podgorica Ku. Br.
1658/2007 od 18.09. 2007. godine proizilazi da je izvršena provalna krađa u
»K. k.« ,vlasništvo JU »Muzeji i galerije« Podgorica koja je locirana u Ul. V.
K. broj 8, o čemu je obaviješten istražni sudija Osnovnog suda u Podgorici
dana 17. 09. 2007. godine u 09,35 časova. Uviđaju su bili prisutni direktor
JU, inspektori za teške krađe, ekipa za uviđaje. O vršenju uviđaja obaviješten
je držani tužilac. U zapisniku se navodi da su prostorije »K.k.« prizemne,
zajedno sa dvorišnim dijelom. Sa sjeverne i istočne strane su ograđene
betonskom ogradom i ulaznom kapijom koja se nalazi iz pravca ulice V.K., dok
je dio dvorišta sa južne strane iz pravca rijeke Ribnice ograđen metalnom
šiljatom ogradom. Objekat je sa unutrašnje i spoljašnje strane pod video
nadzorom. Glavna ulazna vrata objekta koja se nalaze na sjevernoj strani
zatečena su zaključana i na istoj nijesu primijećeni tragovi djelovanja
fizičke sile. Sa zapadne strane objekta takođe se nalazi prilaz (betonske
stepenice i terasa) i pregledom tog dijela lica mjesta primijećeno je da su
otvorena dupla balkonska vrata na kojima se nalazi tzv. obična brava na
spoljnjem dijelu tih vrata. U visini brave na drvenom dijelu primijećeni su
tragovi djelovanja podesnog sredstva dok je jezičak brave zatečen u
zaključanom položaju. Pregledom unutrašnjosti prostorija kuće u kojima se
nalaze razne skupocjene umjetničke skulpture nije primijećena premetačina
stvari. U toku noći 16/17. 09. 207. godine NN izvršilac je ušao u dvorišni dio
objekta, prišao istom sa bočne – zapadne strane gdje se nalaze dupla bakonska
vrata, upotrebom podesnog sredstva ista odvalio, ušao u unutrašnjost i tom
prilikom sa dva drvena postolja – postramenta otuđio skulpturu »S.s.« od crnog
mermera i »K. a.« od bronze, umjetnički radovi R. S. koji su veoma velike
umjetničke vrijednosti – unikati.
Iz potvrde o privremeno oduzetim predmetima Ku. Br. 1658/2007 od 19. 09. 2007.
godine proizilazi da su od Đ. A. iz Podgorice dana 17. 09. 2007. godine u 16,
30 časova oduzeti jedna skulptura sokola od sivog mermera (autor R.S.) i jedna
skulptura klečeći akt od bronze (autor R.S.).
Iz potvrde o vraćenim predmetima Ku. br. 1658/2007 od 19. 09. 2007. godine
proizilazi da je P.D. od oca D., ... iz Podgorice vraćene jedna skulptura
sokola od sivog mermera (autor R.S.) i jedna skulptura klečeći akt od bronze
(autor R.S.). Potvrda je potpisana od strane P. D. i ovlašćenog službenog
lica.
Iz nalaza i mišljenje vještaka finansijske struke od 11. 11. 2008. godine
proizilazi da procijenjena vrijednost protivpravno oduzetih i prisvojenih
pokretnih stvari skulpture "S." od sivog mermera, i skulpture "K.a." od bronze
na dan izvršenja krivičnog djela ukupno iznosi 25.000,00 eura. Oduzeti muški
kožni novčanik crne boje u upotrebi 4 godine, kupoprodajne cijene 25,00 eura,
stopa amortizacije 40 posto, lična karta i iznos od 155,00 eura, su ukupne
vrijednost - 180,00 eura.
Iz iskaza punomoćnika ost. JU proizilazi da se galerija »K.k.« nalazi u ulici
V.K. broj 8 i da su okrivljeni negdje u noći između 16. i 17. 09. 2007. godine
oko 04,45 časova istu provalili. Odvalili su nekim podesnim predmetom prozor
na toj galeriji i tako su ušli u unutrašnjost iste i iz nje oduzeli dvije
skulpture poznatog vajara R.S. i to »S.s.« i »K.a.« skulpture. Prva je od
mermera, a druga od bronze. Oko 9,00 časova su ustanovili tu krađu i odmah su
obavijestili policiju. Policija je odmah izvršila uviđaj. Sa video zapisa
policija je ustanovila, otkrila počinioce krađe i tako su im obadvije
skulpture vraćene. Vrijednost statute »S.s.« procjenjuje se na 15,00 hiljada
eura, a »K. a.« na 10.000,00 eura. Pridružili su se krivičnom gonjenju i
postavili imovinsko pravni zahtjev protiv optuženih.
Iz iskaza oštećenog P.S. proizilazi da je isti vlasnik kuće koja se nalazi u
ul. M. B. broj 26 i da stanuje u prizemlju te kuće. Dana 15. 11. 2007. godine
on je iz dnevnog boravka krenuo u spavaću sobu na spavanje. Propustio je da
zabravi balkonska vrata tog dnevnog boravka ,ista je samo pritvorio. Svukao se
u svom dnevnom boravku i te pantalone je ostavio u tom dnevnom boravku.
Narednog dna kada je ustao i kad je htio da se obuče vidio je pantalone bačene
na patos. Onda je pogledao i vidio da mu u pantalonama nema novčanika, bio je
to polovni novčanik u kom je imao 155,00 eura i 150 makedonskih dinara i ličnu
kartu. Tada je vidio širom otvorena balkonska vrata. Odmah mu je bilo jasno da
je neko preko noći ušao kroz ona vrata u njegov dnevni boravak i oduzeo mu
novčanik sa novcem. Malo potom u hodniku je vidio na patosu odbačene one
makedonske denare. Kradljivac je vidio te denare i tamo ih je bacio,
vjerovatno zato što su bili skoro bezvijedni, jer tih 150 denra vrijedi 2,50
eura. Onih 155,00 eura, lična karta, i novčanik nijesu mu vraćeni. Pridružio
se krivičnom gonjenju protiv okrivljenih i postavio imovinsko pravni zahtjev u
iznosu od 155,00 eura.
Uvidom u fotodokumentaciju broj 17-28-244-1003/1742 od 17. 09. 2007. godine
proizilazi da je fotografisanano lice mjesta povodom provalne krađe u JU i na
fotografijama se vidi izgled objekta JU, izgled ulaznih vrata sa zadnje strane
objekta, bliži izgled vrata, izgled oštećenja na vratima, unutrašnjost
galerije i postolja na kojoj se nalazila otuđena skulptura, unutrašnjost
galerije, izgled postolja i mjesta gdje se nalazila druga otuđena skulptura.
Vještak medicinske struke – neuropsihijatar G.Ž. izjasnjavajuci se neposredno
na pretresu o stanju uracunljivosti opt.V.V. u vrijeme izvrsenja krivicnog
djela je naveo da uvidom u medicinsku dokumentaciju Doma zdravlja Podgorica se
vidi da je V.V. pregledan u više navrata i to 02. 07. 2008. godine, 29. 06.
2008. godine, 28. 06. 2008. godine, 09.09.2008. godine, 11. 09. 2008. godine,
i 03. 09. 2012. godine, zatim 14. 09. 2012. godine, 18. 09. 2012. godine.
Tokom tih pregleda ustanovljene su dvije DG i to pod šifrom F 19 i F 11 što u
prevodu znači mentalni poremećaj i poremećaj ponašanja uzrokovan opijatima i
politoksikomanija što u prevodu znači da osoba konzumira više nedozvoljenih
supstanci tipa tableta, alkohola i nedozvoljenih psihoaktivnih supstanci.
Tokom ovih pregleda nisu rađeni testovi na narkotike i eventualno prisustvo
ljekova u organizmu pa su u konkretnom slučaju dijagnoze postavljena na osnovu
podataka uzimatih od pacijenta i na osnovu kliničkog pregleda. Kako
dokumentacija datira skoro godinu ipo dana poslije predmetnog događaja nije se
mogao izjasniti o stanju svijesti i duševnog zdravlja ispitanika na dan
izvršenja krivičnog djela. Na osnovu priložene med. dokumentacije vještak
iznosi da se radi o zavisniku o heroinu i politoksikomanu ,odnosno osobi koja
povremeno konzumira pored opijata ljekove u nedozvoljenim količinama. Nakon
neposrednog obavljenog intervjua sa optuženim proizilazi da je isti sa drogom
počeo 2001. godine do septembra 2012. godine ,sa povremenim prekidima, dodao
je da je liječen ambulantno, u više navrata što je i prikazao na sudu u smislu
priložene med. dokumentacije. Prosječna doza heroina ušmrkavanjem je 1 gram s
tim što je napomenuo da je imao povremene krize kada nije bio pod uticajem
narkotika. Aktuelno ne uočava se floridna-vidna psihopatologija, odnosno ne
uočavaju se čulne obmane i paronoidne ideje. Okrivljeni negira djelo za koje
se tereti od strane suda i aktueleno se osjeća povrijeđenim, odnosno razoračan
bez volje i neraspoložen zato što je po njemu osuđen za djelo koje on kako
navodi nije učinio. Pošto okrivljeni negira krivično djelo i do detalja iznosi
okolnosti krivičnog događaja to po predpostavkama da je isto učinio isti je
naveo da se optuženi nalazio u stanju čulne svijesti ,odnosno da nije bilo
prisutno kvantitivnih i kvalitetnih poremećaja svijesti u smislu pomućenja
svijesti ,a što doprinosi i činjenica da nema poremećaja zaboravnosti za
okolnost krivičnog djela pa se samim tim može smatrati uračunljivim.
Iz izvoda iz Kaznene evidencije Uprave policije Područna jedinica Podgorica
broj 11-245/09-11252/2-1586 od 05. 06. 2009. godine za optuženog Đ.A.
proizlazi da isti nije osuđivan.
Iz izvoda iz Kaznene evidencije za optuženog V.V. Uprave policije – Područne
jedinica Podgorica broj 11-245/09-11251/2-1602 od 05. 06. 2009. godine
proizilazi da je isti osudjivan Presudom Višeg suda u Podgorici K. br. 208/01
od 01. 03. 2002. godine zbog krivičnog djela iz člana 245. stav 1. KZ SRJ na
kaznu zatvora u trajanju od jedne godine i šest mjeseci.
Analazirajući rezultate provedenog dokaznog postupka,te na osnovu savjesne i
brižljive ocjene svakog provedenog dokaza pojedinačno i u njihovoj ukupnosti,
sud je utvrdio da su rezultati dokaznog postupka podkrijepili navode optužbe
da su optuženi V.V. i Dj. A.,kao saizvršioci izvršili krivično djelo teška
krađa iz člana 240. stav 1. tačka 1., i st.2.a u vezi člana 23.st.2. Krivičnog
zakonika, a optuženi V.V. i krivično djelo kradja iz čl.239.st.1.KZ-a
činjenično i pravno opisano u dispozitivu ove presude,a ovo iz sledećih
razloga:
Utvrdjujući činjenice radi pravilnog utvrdjenja materjalno pravnog odnosa u
datoj krivično-pravnoj stvari,sud je nesumnjivo utvrdio da su opt.V.V. i
opt.Đ. A. u toku noći 16/17. 09. 2007. godine u Podgorici u Ulici V.K. i ako
svjesni da je oduzimanje i prisvajanje tuđih pokretnih stvari zabranjeno,
voljno obijanjem tuđu pokretnu stvar oduzeli drugom u namjeri da njenim
prisvajanjem pribave sebi protivpravnu imovinsku korist, u iznosu od preko
150,00 eura na način što je Đ.A.šrafcigerom odvalio prozor na Javnoj ustanovi
"K.k." ušao u unutrašnjost iste i oduzeo i prisvojio skulpturu "S." od sivog
mermera i skulpturu "K. a." od bronze, vlasništvo oštećene galerije "K.k."
ukupne vrijednosti 25.000,00 eura, za koje vrijeme je V.V. čuvao stražu.
U ovakvim se radnjama optuženih koje se sastoje u obijanju JU "K.k.", sa
jasnom i očiglednom namjerom da ovim inkriminisanim radnjama pribave
protivpravnu imovinsku korist,preko 150,00 eura, te u nastupjelim posledicama
koje se ogledaju u činjenici da su nad oduzetim stvarima zasnovali državinu
stiču sva subjektivna i objektivna obilježja bića krivičnog djela u pitanju
pri čemu je Sud odredjujući subjektivni odnos optuženih prema izvršenom
krivičnom djelu utvrdio umišljaj, jer su bili svjesni svog djela i svih
njegovih obilježja i htjeli su njegovo izvršenje. Sud je u tom pravcu,a vezano
za V.V. prihvatio nalaz i misljenje sudskog vjestaka neuropsihijatra koji je
jasno naglasio da kod okrivljenog nije bilo prisutno kvantitivnih i
kvalitetnih poremećaja svijesti u smislu pomućenja svijesti , a što doprinosi
i činjenica da nema poremećaja zaboravnosti za okolnost krivičnog djela,
odn.da se u tom smislu smatra uračunljivim, dajući protom valjane razloge za
takvu svoju odluku.
Kako je optuženi Dj.A. uzeo neposredno učešće u samoj radnji izvršenja
krivičnog djela u pitanju , dok je opt. V.V. ostvarujući zajedničku odluku
drugom radnjom-čuvanjem straže ), s umišljajem bitno doprinio izvršenju ovog
krivičnog djela, kojom prilikom su postupali umišljajno po izričitom sporazumu
koji je prethodio samom dogadjaju, da se zaključiti da su optuženi djelovali
kao saizvršioci (saglasno čl.23.st.2.Krivičnog zakonika).
Nadalje, sud je nesumnjivo utvrdio da je optuženi V.V. u toku noći 15/16. 11.
2007. godine u Podgorici u Ulici M. B. broj 26 i ako svjesan da je oduzimanje
i prisvajanje tuđih pokretnih stvari zabranjeno, voljno tuđu pokretnu stvar
oduzeo drugom u namjeri da njenim prisvajanjem pribavi sebi protivpravnu
imovinsku korist preko 150,00 eura na način što je kroz otvorena balkonska
vrata ušao u kuću oštećenog P.S. i iz unutrašnjosti oduzeo i prisvojio
novčanik u kojem se nalazilo 155,00 eura i lična karta, ukupne vrijednosti
180,00 eura.
U ovakvim se radnjama optuženog i u nastupjelim posledicama koje se ogledaju u
činjenici da je nad oduzetim stvarima zasnovao državinu stiču sva subjektivna
i objektivna obilježja bića krivičnog djela u pitanju pri čemu je Sud
odredjujući subjektivni odnos optuženog prema izvršenom krivičnom djelu
utvrdio umišljaj, jer je bili svjesan svog djela i svih njegovih obilježja i
htjeo je njegovo izvršenje.
Sud je pri ocjeni pravno relevantih dokaza u krivično-pravnoj stvari, punu
vjeru poklonio iskazu oštećenih u sklopu sa provedenim pisanim
dokazima,sačinjenoj fotodokumentaciji iz koje se jasno da zaključiti na koji
je način došlo do izvršenja predmetnih krivičnih djela.
Sud je poklonio vjeru i datom nalazu i mišljenju sudskog vještaka ekonomsko-
finansijske struke o vrijednosti protivpravno oduzetih stvari.
Sud nije mogao prihvatiti odbranu optuženih V.V. i Dj. A. u kojim negiraju
izvršenje krivičnog djela stavljenog im na teret, jer je očigledno da su
prvenstveno usmjerene na umanjenje njihove krivičnopravne odgovornosti za
ista.
Sasvim je jasno da su optuženi mjenjanjem svojih odbrana pokušali uticati na
tok krivičnog postupka, odn. olakšati svoj krivičnopravni položaj.
Iz svih provedenih dokaza nedvosmisleno proizilazi da je do otudjenja
predmetnih stvari iz JU “K.k.” došlo obijanjem,što je II opt.prvobitno priznao
,opisao učešće V., tako da sud nije mogao prihvatiti navode njegove odbrane
iskazane u daljem toku postupka i kroz stav branioca da se nije radilo o
obijanju jer je prozor bio navodno otvoren.
Posve su neosnovani i nelogični i navodi odbrane V.V., jer je očigledno da
isti odgovornost za vlastite postupke želi u cjelosti prebaciti na drugo lice
–II optuženog. Isti i odgovornost za svoje navodno priznanje izvršenja
krivičnog djela želi prebaciti na ovl.policijske sluzbenike zbog navodnog
vršenja uticaja na njega, odn.nelogično je da bi ovl.policijskih službenici
sugerisali ono što će izreći, obzirom da se uvidom u predmetni zapisnik vidi
da je saslušanje obavljeno u skladu sa zakonom i da je opt.sam do detalja
opisao kako je počinio krivično djelo i razloge zbog kojih je isto počinio.
Dakle, u nedostatku elemenata koji bi umanjili ili isključili sposobnost
optuženih da shvate značaj svojih postupaka i da njima upravljaju, sud ih
nalazi krivično odgovornim i oglašava krivim.
Prilikom utvrdjivanja vrste i visine kazne koju će sud izreći optuženim
cijenjene su okolnosti iz čl. 42. KZ -a, pa je Sud od olakšavajućih okolnosti
na strani optuženog V.V. našao da se radi o osobi lošeg imovnog stanja, da je
nezaposlen, da su predmetne skulpture vraćene oštećenim, dok je od
otežavajućih okolnosti van bitnih obilježja krivičnog djela u pitanju na
njegovoj strani sud našao raniju osuđivanost, dok je od olakšavajućih
okolnosti na strani opt.Dj.A. našao da se radi o osobi ranijeg neporočnog
načina zivota, da su predmetne skulpture vraćene oštećenim, a od otežavajućih
okolnosti sud je našao okolnost što se isti nalazi u bjekstvu, što je sve
vodilo odugovlačenju predmetne krivičnopravne stvari.
Sud cijeneći tako utvrdjene okolnosti i imajući u vidu svrhu kažnjavanja
optuženom V.V. shodno čl. 48.st.1. KZ-a, prethodno utvrdio kazne zatvora i to
za krivično djelo teška krađa iz čl.240.st.1.t.1.i st.2.,KZ-a kaznu zatvora u
trajanju od jedne godine i za krivično djelo krađa iz čl.239.st.1.KZ-a kaznu
zatvora u trajanju od 3 mjeseca, te osnovom čl. 48 st.2. tačka 2. KZ-a, na
osnovu prethodno utvrdjenih kazni optuženom utvrdio jedinstvenu kaznu zatvora
u trajanju od 1 godine i dva mjeseca, uz uvjerenje suda da će se i sa ovako
utvrdjenom kaznom u konkretnom slučaju postići svrha kažnjavanja predvidjena
čl. 32. Krivičnog zakonika,odnosno da će se u svemu ostvariti opšta svrha
izricanja i propisivanja krivičnih sankcija iz čl.4.st 2 Krivičnog zakonika.
Shodno čl. 51. KZ -a optuženom V.V. se ima u izrečenu kaznu uračunati vrijeme
lišenja slobode od 17.09.2007. godine do 19.09.2007. godine, te vrijeme
provedeno u pritvoru od 23.10.2012. godine do 17.01.2013. godine, dok
preostali dio kazne ima izdržati po pravosnažnosti presude.
Sud je obzirom na ove utvrđene okolnosti izrekao kaznu zatvora opt. Dj. A. u
trajanju od jedne godine, nalazeći da ta kazna realno održava stepen društvene
opasnosti djela, odnosno uz uvjerenje suda da će se i sa ovako utvrdjenom
kaznom, u konkretnom slučaju postići svrha kažnjavanja predvidjena čl. 32.
Krivičnog zakonika,odnosno da će se u svemu ostvariti opšta svrha izricanja i
propisivanja krivičnih sankcija iz čl.4.st 2 Krivičnog zakonika.
Shodno čl. 51. KZ -a optuženom Dj.A. se ima u izrečenu kaznu uračunati vrijeme
lisenja slobode od 17.09.2007. godine do 19.09.2007. godine dok preostali dio
kazne ima izdržati po pravosnažnosti presude.
Optuženi su obavezani shodno čl.226-229 ZKP-a da na ime troškova krivičnog
postupka u korist budzeta Crne Gore uplate u roku od 15 dana po pravosnažnosti
presude, pod prijetnjom prinudnog izvršenja iznos i to opt.V.V. iznos od
316,75 eura na ime angažovanja sudskog vještaka medicinske struke,te na ime
angažovanja branioca po službenoj dužnosti,a opt.Dj.A. iznos od 437,50 eura,na
ime angažovanja branioca po službenoj dužnosti, te na ime paušala iznos od po
30,00 eura, a koji iznos je sud odmjerio imajući u vidu konkretan slučaj,
trajanje postupka i imovne prilike optuženih.
Shodno čl.239.ZKP-a ostecena »K.k.« je radi ostvrenja svog imovinskopravnog
zahjteva upućena na redovnu parnicu,dok je oštećenom P.S. dosudjen
imovinskopravni zahtev u cjeosti 180,00 eura koji je opt.V.V. dužan platiti u
roku od 15 dana po pravosnaznosti presude pod prijetnjom prinudnog izvrsenja.
Sa izloženog ,a shodno čl.374.ZKP-a,odlučeno je kao u izreci.
OSNOVNI SUD U CETINJU
Dana 26.01.2013. godine
Zapisničar, S U D I J A,
Aleksandra Martinović, s,r, Marija Ćupić, s.r.
PRAVNA POUKA:
Protiv ove Presude dozvoljena je žalba
u roku od 15 dana od dana prijema pisanog
otpravka, Višem sudu u Podgorici, preko ovog suda.