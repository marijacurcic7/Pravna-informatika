K.br.130/10 
U IME NARODA
      Osnovni sud u Kolašinu kao prvostepeni krivični po predsjedniku suda Arsenu Popoviću kao sudiji pojedincu uz učešće zapisničara Mrdak Ljiljane, u krivičnom predmetu protiv optuženih M. I.i J. P. zbog krivičnog djela kradje iz čl. 239.st.1. Krivičnog zakonika, kao saizvršioci, po optužnom predlogu ODT iz Kolašina Kt.br.110/10 od 23.11.2010. godine, nakon održanog glavnog javnog pretresa dana 30.05.2011. godine u prisustvu ODT Kolašin Grujić Vojislava, optuženog M.I.i njegovog branioca adv. S. Lj. i optuženog J. P. i njegovog branioca adv. N. V., donio je i javno objavio,-

P R E S U D U
      **Optuženi:**



M.I. od oca Ž. i majke S.rodj. Š., rodjen …. godine u M., sa prebivalištem u Kolašinu – ., državljanin Crne Gore, student, neoženjen, srednjeg imovnog stanja, neosudjivan.


J. P. od oca I. i majke M. rodj. K., rodjen … godine u B. – Republika Srbija, gdje i živi ., državljanin Republike Srbije, radnik, neoženjen, završio osnovnu školu, srednjeg imovnog stanja, neosudjivan.


K r i v i   s u: 
      **Zato što su:**

      U periodu od 01. do 09.08.2010. godine u mjestu Bakovići – Opština Kolašin oduzeli tudju pokretnu stvar u namjeri da njenim prisvajanjem sebi pribave protivpravnu imovinsku korist na način što su oduzeli bakarne šine u količini od 288 kg., vlasništvo Preduzeća “B. i J.”,  koje se nalazilo ispred magacina vlasništvo oštećenog preduzeća a koje su utovarili u vozilo marke “Audi A4” reg.br. KL AC 676 vlasništvo okrivljenog M. Iv.koje je ovaj prodao za iznos od 1.440,00 €ura, a koji iznos novca su medjusobno podijelili,


čime su izvršili krivično djelo kradje iz čl.239.st.1. Krivičnog zakonika, kao saizvršioci.  Pa im sud primjenom citirane zakonske odredbe te čl.52, 53 i 54 Krivičnog zakonika i čl.364 ZKP-a, i z r i č e,-



USLOVNU OSUDU
      Kojom okrivljenima utvrdjuje kaznu zatvora u trajanju od po  3 (tri) mjeseca i istovremeno odredjuje da se ista neće izvršiti ukoliko okrivljeni u roku od 1 (jedne) godine ne počine novo krivično djelo.

      Okrivljeni M. I.obavezuje se na plaćanje troškova krivičnog  postupka u iznosu od 37,50 €ura. Obavezuju se okrivljeni da  plate sudski paušal u iznosu od po 25,00 €ura, a sve prednje u roku od 15 dana po pravosnažnosti ove presude uplatom na žiro-račun br.832-196-94 koji se vodi na ime Osnovnog suda Kolašin.

      Obavezuju se okrivljeni da oštećenom Preduzeću “B. i J.” na ime imovinsko-pravnog zahtjeva solidarno plate iznos od 1.440,00 €ura.

O b r a z l o ž e nj e
      Optužnim predlogom ODT Kolašin Kt.br.110/10 od 23.11.2010. godine stavljeno je na teret okrivljenim M. I. i J. P.da su počinili krivično djelo kradja iz čl.239.st.1. Krivičnog zakonika, kao saizvršioci. Pri podnijetom optužnom predlogu do okončanja glavnog pretresa ostao je ODT iz Kolašina Grujić Vojislav u završnoj riječi predlažući da sud okrivljene oglasi krivim i osudi po zakonu.  
      Okrivljeni M. I.u svojoj odbrani na glavnom pretresu priznao je izvršenje krivičnog djela koje mu je stavljeno na teret i naveo da je zajedno sa J. P. a po predhodnom dogovoru sa istim, početkom avgusta 2010. godine u mjestu Bakovići – Opština Kolašin oduzeo bakarne šine u količini od 288 kg. za koje se kasnije ispostavilo da su vlasništvo Preduzeća “B. i J.” iz K.. Naveo je da su se te šine nalazile ispred magacina navedenog preduzeća i da je u tom vremenskom periodu J.P.bio čuvar tog magacina, pa je jedno jutro kada je J.završavao smjenu došao sa svojim vozilom “Audi A 4” i kada su  njih dvojica utovarili te bakarne šine, da bi ih on kasnije prodao na jednom stovarištu u Podgorici za iznos od 1.440,00 €ura a koji novac su on i J. P.kasnije podijelili. Izrazio je žaljenje i  kajanje što je počinio predmetno krivično djelo i obećao sudu da se to ubuduće neće ponoviti, a izrazio je i spremnost da obešteti Preduzeće “B. i J.”  
      Okrivljeni J.P. u svoju odbranu na glavnom pretresu je priznao izvršenje krivičnog djela koje mu je stavljeno na teret navodeći da je u spornom vremenskom periodu radio u obezbedjenju magacinskog prostora Preduzeća “B. i J.” iz K.u mjestu Bakovići – Opština Kolašin. Naveo je da je po predhodnom dogovoru i zajedno  sa M.I.početkom avgusta 2010 godine otudjio bakarne šine u količini od 288 kg. a koje šine su se nalazile ispred magacinskog prostora i za koje nije znao da pripadaju oštećenom Preduzeću, mada je istakao da nikog nije ni pitao ko je vlasnik istih. Naveo je da je početkom avgusta u ranim jutarnjim časovima kod njega na radno mjesto došao M. I.sa svojim vozilom marke “Audi A4”, da su tada utovarili te bakarne šine u vozilo M. koji je  iste prodao nakon izvjesnog vremena na jednom stovarištu u Podgorici za iznos od 1.440,00 €ura, a koje novac su kasnije podijelili. Izrazio je žaljenje i kajanje za djelo koje je počinio, te dao obećanje sudu da ubuduće to neće ponoviti. Iskazao je i spremnost da obešteti Preduzeće “B. i J.”.  
      Obzirom na činjenicu da su okrivljeni u potpunosti priznali izvršenje krivičnog djela za koje se terete , a kako nije bilo razloga da sud posumnja u istinitost njihovog priznanja i uz saglasan predlog stranaka, sud je shodno čl. 454.st.2. ZKP-a donio rešenje da se neće provoditi dokazi predloženi od strane ODT Kolašin sem onih od kojih zavisi vrsta i mjera krivične sankcije za krivičo djelo u pitanju. Tako je sud izvršio uvid u izvod iz kaznene evidencije na ime okrivljenog M. I.izdat od Uprave policije – Ispostave Mojkovac 17.01.2011. godine i utvrdio da imenovani do sada nije osudjivan, dok je uvidom u izvod iz kaznene evidencije za okrivljenog J.P.izdat od MUP-a – Policijske uprave za Beograd od 18.01.2011. godine takodje utvrdio da imenovani do sada nije osudjivan.  
      Na osnovu naprijed navedenog sud je stekao uvjerenje da su okrivljeni M. I. i J. P. počinili krivično djelo kradje iz čl. 239.st.1. Krivičnog zakonika kao saizvršioci, tako što su u periodu od 01. do 09.08.2010. godine u mjestu Bakovići – Opština Kolašin oduzeli tudju pokretnu stvar u namjeri da njenim prisvajanjem sebi pribave protivpravnu imovinsku korist na način što su oduzeli bakarne šine vlasništvo Preduzeća “B. i j.” i to u količini od 288 kg. a koje šine su se nalazile ispred magacina vlasništvo oštećenog Preduzeća da bi nakon toga iste utovarili u vozilo “Audi A4” vlasništvo okrivljenog M. I.koje je ovaj prodao za iznos od 1.440,00 €ura da bi kasnije taj iznos novca medjusobno podijelili.  
      Odlučujući o krivičnoj sankciji za okrivljene sud je cijenio okolnosti koje utiču na odmjeravanje iste a tiču se ličnosti okrivljenih i krivičnog djela stavljenog im na teret, pa je od olakšavajućih okolnosti našao da okrivljeni M.I.i J. P.do sada nijesu osudjivani što ukazuje na njihovo pozitivno vladanje u društvu, da su priznali izvršenje krivičnog djela koje im se stavlja na teret i izrazili žaljenje i kajanje za počinjeno djelo, dok otežavajućih okolnosti nije bilo.  
      Obzirom na iznijeto sud je mišljenja da u konkretnom slučaju stoje uslovi za izricanje uslovne osude, te da će se zaprijećenom kaznom zatvora u trajanju od po tri mjeseca dovoljno uticati na okrivljene da ubuduće ne vrše krivično djelo a da je uslovljeni period od jedne godine dovoljno dug u cilju provjere i da će se izrečenom uslovnom osudom postići svrha generalne i specijalne prevencije.  
      Shodno čl. 199 i 202 ZKP-a sud je obavezao okrivljenog M.I. na plaćanje troškova krivičnog postupka u iznosu od 37,50 €ura a koji troškovi se odnose na angažovanje branioca po službenoj dužnosti adv. S.Lj. iz Kolašina pred Upravom policije – Ispostave Kolašin; te obavezao okrivljene M. I. i J. P.da  plate sudski paušal u iznosu od po 25,00 €ura koji iznos je srazmjeran dužini trajanja postupka i imovinskim prilikama okrivljenih a koje troškove su izazvali izvršenjem predmetnog krivičnog djela.  
      Shodno čl.212 ZKP-a sud je obavezao okrivljene da oštećenom Preduzeću “B. i j.” na ime imovinsko-pravnog zahtjeva solidarno plate iznos od 1.440,00 €ura, jer su podatci iz krivičnog postupka pružili osnov za dosudjenje tog iznosa.  
      Na osnovu naprijed navedenog, a primjenom citiranih zakonskih odredbi, odlučeno je kao u izreci presude.

OSNOVNI SUD U KOLAŠINU,
Dana, 30.05.2011. godine 
Zapisničar,
PREDSJEDNIK SUDA,
Mrdak Ljiljana s.r.
Popović Arsen s.r. 
PRAVNA POUKA Protiv ove presude može se izjaviti žalba u roku od 8. dana
od dana prijema iste, a preko ovog suda Višem sudu u Bijelom Polju.  