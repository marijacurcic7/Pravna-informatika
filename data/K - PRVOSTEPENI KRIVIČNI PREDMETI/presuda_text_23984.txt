K.br.7/13
U IME CRNE GORE
OSNOVNI SUD U KOLAŠINU, kao prvostepeni krivični, po sudiji Čepić Mirjani, uz
učešće zapisničara Bošković Slavke, u krivičnom predmetu protiv okrivljenih J.
I., iz P., Č. L., iz P.G. A., iz P. i V. F., iz P. zbog krivičnog djela
protivpravno lišenje slobode iz čl.162 st.1 u vezi sa čl.23 Krivičnog
zakonika, postupajući po optužnom predlogu ODT iz Kolašina Kt.br.70/11 od
27.12.2012.godine, nakon održanog glavnog javnog pretresa dana
24.05.2013.godine, u prisustvu zastupnika optužnog akta ODT Grujić Vojislava,
okrivljenih J. I., Č. L., G. A. i V. F., donio je i javno objavio -
P R E S U D U
Okrivljeni:
1. J. I., od oca V. i majke D. rođ.P., rođen ....godine, u C., sa
prebivalištem u P. - ul.B. K. br..., Crnogorac, državljanin Crne Gore, po
zanimanju student, neoženjen, pismen, završio srednju građevinsku školu,
srednjeg imovnog stanja, neosuđivan
2. Č. L., od oca J. i majke S., rođ. S., rođen ...godine, u P.gdje je i
nastanjen -ul.K. N. br..., Crnogorac, državljanin Crne Gore, po zanimanju
konobar, oženjen, otac jednog djeteta, pismen, lošeg imovnog stanja,
neosuđivan
3. G. A., od oca G. i majke S. rođ.P., rođen ...godine u P. gdje je i
nastanjen - D. G. bb, crnogorac, državljanin Crne Gore, po zanimanju student,
neoženjen, pismen, lošeg imovnog stanja, neosuđivan
4. V. F., od oca R. i majke I. rođ.S., rođen ...godine u C., sa prebivalištem
u P.- Bul.S. K. br...., Crnogorac, državljanin Crne Gore, po zanimanju
student, neoženjen, pismen, srednjeg imovnog stanja, neosuđivan
K R I V I S U
Zato što su :
Dana ....2011.godine, u K., protivpravno oduzeli slobodu kretanja oštećenom M.
R., na način što su svi zajedno prišli oštećenom koji je sjedio ispred
restorana "P." u ul.M. V. i posle kraće prepirke gurajući oštećenog, primorali
ga da sjedne u putničko vozilo mark "R." reg.br. PG ..., na koji način su mu
protivpravno oduzeli slobodu kretanja, a zatim su vozilom pošli regionalnim
putem u pravcu M., vratili se, te sa vozilom krenuli u pravcu P., svo vrijeme
nedozvoljavajući oštećenom da izađe iz vozila, da bi ih u mjestu C., na
magistralnom putu K. - P.zaustavila patrola policije i privela u Ispostavu
Kolašin,
- čime su izvršili krivično djelo protivpravno lišenje slobode iz čl. 162
st.1 u vezi sa čl.23 Krivičnog zakonika, kao saizvršioci
Pa im sud primjenom citirane zakoske odredbe i čl. 2, 4, 32, 52, 53 i 54
Krivičnog zakonika i čl.374 ZKP-a i z r i č e -
U S L O V N U O S U D U
Kojom okrivljenima utvrđuje kaznu zatvora u trajanju od po 30 /trideset/ dana
i istovremeno određuje da se ista neće izvršiti ukoliko okrivljeni u roku od
jedne godine ne počine novo krivično djelo.
OBAVEZUJU SE okrivljeni da na ime sudskog paušala uplate iznos od po 30,00 € a
prednje u roku od 15 dana od dana pravosnažnosti presude pod prijetnjom
prinudnog sudskog izvršenja na žiro-račun br.832-196-94 koji se vodi na ime
Osnovnog suda Kolašin.
O b r a z l o ž e nj e
ODT iz Kolašina je svojim optužnim aktom Kt.br.70/11 od 27.12.2012.godine
stavio na teret okrivljenima J. I., Č.L., G.A.i V. F. da su izvršili krivično
djelo protivpravno lišenje slobode iz čl. 162 st.1 u vezi sa čl.23 Krivičnog
zakonika, kao saizvršioci na način, mjesto i vrijeme činjenično i pravno
opisano izrekom presude. Pri podnijetom optužnom predlogu ODT Vojislav Grujić
ostao je do okončanja glavnog pretresa i u završnoj riječi predlažio da sud
okrivljenima izrekne uslovnu osudu.
Okrivljeni J. I. u svojoj odbrani datoj na glavnom pretresu dana
24.05.2013.godine priznao je izvršenje krivičnog djela stavljenog mu na teret
i prihvatio krivicu za isto, navodeći da ostaje pri odbrni datoj tokom
postupka u kojoj je naveo da izvjesni M. R. duguje novac njegovom ocu u iznosu
od ...,00 €, da je isti preduzimač radova pa je u njihovoj porodičnoj kući
smjestio radnike, da su njegov otac i on u više navrata pozivali putem
telefona M. R.da izmiri svoje obaveze, što je isti stalno odlagao. Dalje je
naveo da je dana 25.08.2011.godine pozvao M. R., koji se nalazio u K. i da mu
je isti obećao novac, pa se on u dogovoru sa svojim drugovima L. Č., A. G. i
F. V. autom reg.oznaka PG ... uputio ka K., da su se našli sa M. ispred
restorana "P." i da im je isti saopštio da nema novac jer i njemu duguju.
Naveo je da je nakon grubljeg razgovora rekao M. da idu da traže taj novac, da
su ušli u auto zajedno sa oštećenim, da nikakvog pritiska ni verbalnog ni
fizičkog nije bilo, niti ga je neko fizički maltretirao. Istakao je da ih je
nedugo nakon izlaska iz K. zaustavila policija i privela u ispostavu K..
Predložio je da sud prema njemu primijeni što blaži krivičnopravni tretman, a
ovo sa razloga što je izrazio kajanje zbog počinjenog djela i priznao
izvršenje istog. U završnoj riječi je ostao pri datom priznanju, navodeći da
je saglasan se sa predlogom ODT-a a vezano za izricanje krivične sankcije.
Okrivljeni Č. L. je u svojoj odbrani datoj na glavnom pretresu dana
24.05.2013.godine priznao izvršenje krivičnog djela stavljenog mu na teret i
navodeći da ostaje pri odbrani datoj tokom postupka u kojoj je naveo da se
dana 25.08.2011.godine,po prethodnom dogovoru našao sa drugovima radi odlaska
na more, ali da su se njegovim autom uputili ka K. jer je izvjesni M. R.
dugovao novac J.. Dalje je naveo da su se sa R. našli ispred restorana "P." i
da isti nije imao obećani novac, pa su se sa njim uputili ka P.. Naveo je da
ih je na magistralnom putu K.- P. zaustavila policija i privela u Ispostavu
Kolašin. U svojoj odbrani tražio je da ga sud što blaže kazni a da kao
olakšavajuće okolnosti na njegovoj strani cijeni činjenicu da je priznao
izvršenje krivičnog djela, da je orodičan čovjek, otac jednog djeteta te da do
sada nije osuđivan. U završnoj riječi je ostao pri datom priznanju i prihvatio
predlog ODT-a a vezano za izricanje krivične sankcije.
Okrivljeni G. A. u svojoj odbrani datoj na glavnom pretresu dana
24.05.2013.godine priznao je izvršenje krivičnog djela stavljenog mu na teret
i prihvatio krivicu za isto, navodeći da ostaje pri odbrani datoj tokom
postupka u kojoj je naveo da se dana ...2011.godine našao sa drugovima jer su
trebali da idu na more, da je izvjesni M. R. dugovao J. pare, pa su se autom
uputili ka K. gdje se isti i nalazio. Dalje je naveo da su se sa R. sreli
ispred restorana i da je nakon razgovora ušao u auto, da su se nakon toga
uputili ka P. ali ih je na izlasku iz K. zaustavila policija i privela u
Ispostavu Kolašin. Napomenuo je da R. niko nije fizički ni psihički
maltretirao niti mu upućivao bilo kakve prijetnje. Predložio je da ga sud što
blaže osudi obzirom da je priznao izvršenje djela i da do sada nije osuđivan.
Ostao je pri datom priznanju i u završnoj riječi, saglasan sa predlogom ODT-a
a vezano za izricanje krivične sankcije.
Okrivljeni V. F. je u svojoj odbrani datoj na glavnom pretresu dana
24.05.2013.godine priznao izvršenje krivičnog djela stavljenog mu na teret,
navodeći da ostaje pri odbrani datoj tokom postupka u kojoj je naveo da je
dana ...2011.godine sa drugovima planirao da ide na more ali da su prije toga
trebali da preuzmu novac koji je M. R.dugovao J. pa su krenuli u K., gdje se i
isti nalazio. Po dolasku u K., našli su se sa R. ali on nije imao obećani
novac pa su krenuli sa njim u P. da bi im isti novac pribavio. Dodao je da ih
je na putu ka P. zaustavila policija i privela u Ispostavu Kolašin. Zatražio
je od suda da ga što blaže kazni te da kao olakšavajuće okolnosti cijeni
činjenicu da je priznao izvršenje krivičnog djela te da do sada nije osuđivan.
U završnoj riječi je ostao pri datom priznanju i prihvatio predlog ODT-a a
vezano za izricanje krivične sankcije.
Obzirom na činjenicu da su okrivljeni J. I., Č. L., G. A. i V.F. u potpunosti
priznali izvršenje krivičnog djela stavljenog im na teret, to nije bilo
razloga da se posumnja u istinitost njihovih priznanja, pa je nesporno da su
okrivljeni J. I., Č. L., G. A. i V. F. dana ...2011.godine u K.protivpravno
oduzeli slobodu kretanja oštećenom M. R., na način što su svi zajedno prišli
oštećenom koji je sjedio ispred restorana "P." u ul.M. V. i posle kraće
prepirke gurajući oštećenog, primorali ga da sjedne u putničko vozilo mark
"R." reg.br. PG ..., na koji način su mu protivpravno oduzeli slobodu
kretanja, a zatim su vozilom pošli regionalnim putem u pravcu mateševa,
vratili se, te sa vozilom krenuli u pravcu P., svo vrijeme nedozvoljavajući
oštećenom da izađe iz vozila, da bi ih u mjestu C., na magistralnom putu K.-
P. zaustavila patrola policije i privela u Ispostavu Kolašin i na taj način
izvršili krivično djelo protivpravno lišenje slobode iz čl. 162 st.1 u vezi sa
čl.23 Krivičnog zakonika, kao saizvršioci, što je nesumnjivo dokazano njihovim
priznanjem, saglasnim navodima optužnog akta. Očigledno je dakle da su
okrivljeni u kokretnom slučaju postupajući kao saizvršioci, po prethodnom
dogovoru, sa direktnim umišljajem koji obuhvata svijest o lišenju slobode
kretanja kao I svijest da se to čini protivpravno, lišili slobode oštećenog,
pa ih je sud oglasio krivim i krivično-pravno odgovornim.
Saglasno predlogu stranaka sud je shodno čl.458 st.2 ZKP-a donio rješenje da
se ne izvode dokazi predloženi optužnim aktom ODT-a, osim onih od kojih zavisi
vrsta i težina krivične sankcije za konkretno krivično djelo. Tako je sud u
dokaznom postupku izvršio uvid u izvode iz KE na ime okrivljenih J. I., Č. L.,
G. A. i V. F.. Iz izvoda iz KE na ime okrivljenog J. I. izdatog od strane UP
Ispostava Cetinje, na ime okrivljenog Č. L. izdatog od strane UP PJ Podgorica,
na ime okrivljenog G. A. izdatog od strane UP PJ Podgorica,na ime okrivljenog
V. F. izdatog od strane UP Ispostava Cetinje utvrđeno je da isti do sada
nijesu osuđivani.
Odlučujući o krivičnoj sankciji sud je cijenio sve okolnosti koje utiču na
njeno pravilno odmjeravanje, a odnose se na okrivljenog i krivično djelo
stavljeno mu na teret, pa je na strani okrivljenog J. I. od olakšavajućih
okolnosti cijenio činjenicu da je isti priznao izvršenje krivičnog djela, da
je riječ o mladom čovjeku koji nije osuđivan dok otežavajućih okolnosti nije
bilo. Kako je za ovo krivično djelo predviđena kazna zatvora u trajanju do
jedne godine, a imajući u vidu naprijed navedene olakšavajuće okolnosti sud je
prema okrivljenom izrekao kaznu zatvora u trajanju od 30 (trideset) dana te
istu uslovio na period od jedne godine, koja je po mišljenju suda adekvatna
sankcija primjerena težini krivičnog djela i ličnosti počinioca, te da će se
istom postići svrha kažnjavanja predviđena čl.32 KZ-a.
Odlučujući o krivičnoj sankciji sud je cijenio sve okolnosti od značaja za
individualizaciju iste, pa je na strani okrivljenog Č. L. od olakšavajućih
okolnosti cijenio činjenicu da je isti priznao izvršenje krivičnog djela, da
je riječ o mladom, porodičnom čovjeku, ocu jednog djeteta, koji nije osuđivan
dok otežavajućih okolnosti nije bilo. Imajući u vidu visinu zaprijećene kazne
a cijeneći naprijed navedene olakšavajuće okolnosti sud je prema okrivljenom
izrekao kaznu zatvora u trajanju od 30 (trideset) dana te istu uslovio na
period od jedne godine, kojom će po mišljenju suda dovoljno uticati na
okrivljenog da ubudiće ne vrši krivična djela, te da će se istom postići svrha
kažnjavanja predviđena čl.32 KZ-a.
Odlučujući o krivičnoj sankciji sud je cijenio sve okolnosti koje utiču na
njeno pravilno odmjeravanje, a odnose se na okrivljenog i krivično djelo
stavljeno mu na teret, pa je na strani okrivljenog G. A. od olakšavajućih
okolnosti cijenio činjenicu da je isti priznao izvršenje krivičnog djela, da
je riječ o mladom čovjeku koji nije osuđivan dok otežavajućih okolnosti nije
bilo. Kako je za ovo krivično djelo predviđena kazna zatvora u trajanju do
jedne godine, a imajući u vidu naprijed navedene olakšavajuće okolnosti sud je
prema okrivljenom izrekao kaznu zatvora u trajanju od 30 (trideset) dana te
istu uslovio na period od jedne godine, koja je po mišljenju suda adekvatna
sankcija primjerena težini krivičnog djela i ličnosti počinioca, te da će se
istom postići svrha kažnjavanja predviđena čl.32 KZ-a.
Odlučujući o krivičnoj sankciji sud je cijenio sve okolnosti od značaja za
individualizaciju iste, pa je na strani okrivljenog V. F. od olakšavajućih
okolnosti cijenio činjenicu da je isti priznao izvršenje krivičnog djela, da
je riječ o mladom čovjeku, koji nije osuđivan dok otežavajućih okolnosti nije
bilo. Imajući u vidu visinu zaprijećene kazne a cijeneći naprijed navedene
olakšavajuće okolnosti, sud je prema okrivljenom izrekao kaznu zatvora u
trajanju od 30 (trideset) dana te istu uslovio na period od jedne godine,
kojom će po mišljenju suda dovoljno uticati na okrivljenog da ubudiće ne vrši
krivična djela, te da će se istom postići svrha kažnjavanja predviđena čl.32
KZ-a.
Shodno čl.229 a u vezi sa čl.226 ZKP-a okrivljeni su obavezni na plaćanje
sudskog paušala u iznosu od po 30,00 €, a koji iznos je srazmjeran dužini
trajanja postupka i imovinskim prilikama okrivljenih.
Na osnovu naprijed navedenog, shodno čl.374 ZKP-a odlučeno je kao u izreci
presude.
OSNOVNI SUD U KOLAŠINU,
Dana, 24.05.2013. godine
Zapisničar, S U D I J A,
Bočković Slavka s.r. Čepić Mirjana s.r.
PRAVNA POUKA :protiv ove presude može se izjaviti žalba višem sudu u B.Polju u
roku od 8 dana od dana prijema iste a preko ovog suda.