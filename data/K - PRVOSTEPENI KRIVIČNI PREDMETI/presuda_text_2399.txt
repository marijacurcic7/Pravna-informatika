
K. br. 133/10
 
U IME NARODA 
           OSNOVNI SUD U KOLAŠINU  kao prvostepeni krivični po
predsjedniku suda Popović Arsenu kao sudiji pojedincu uz učešće zapisničara
Mrdak Ljiljane u krivičnom predmetu protiv okrivljene R.J. iz K. zbog
krivičnog djela ugrožavanje sigurnosti  iz čl. 168 st.1Krivičnog Zakonika  u
sticaju sa krivičnim djelom nedozvoljeno držanje oružja i eksplozivnih
materija iz čl. 403 st. 1 Krivičnog Zakonika  , postupajući po optužnom aktu
ODT iz Kolašina Kt. br. 114/10 od 30. 11. 2010. godine nakon održanog glavnog
javnog pretresa u prisustvu ODT  iz Kolašina Vojislava Grujića , okrivljene ,
oštećenog B. G. , dana 05. 04. 2011. godine donio je i javno objavio , -  
                                           **_P R E S U D U_**

Optužena: 
      **_R. J.,_** od oca Z. i majke M. rođene A.,  rođena …. godine u B. P.nastanjena u K., . , državljanka CG , razvedena , po zanimanju konfekcionar , završila srednju školu , srednjeg imovnog stanja do sada neosuđivana ,


                                               **_K r i v a   j e: _**

Zato što je : 
      Dana 19.11.2010. godine u ul. D Đu Kolašinu ugrozila sigurnost oštećenog G. B. prijetnjom da će napasti na njegov život i tijelo na način što je držeći u rukama lovačku pušku marke "Monte Karlo "fab. br. 85203 , kalibra 12 mm a koju je pušku neovlašćeno držala , protivno čl. 15 i čl. 27 Zakona o  oružju , oštećenom uputila prijetnju "ubiću te da si jedinac , nećeš gaziti ovu zemlju " ,

       \- Čime je izvršila krivično djelo ugrožavanje sigurnosti iz čl. 168 st.1.Krivičnog Zakonika   u sticaju sa krivičnim djelom nedozvoljeno držanje oružja i eksplozivnih materija iz čl. 403 st.1 Krivičnog Zakonika

      Pa sud okrivljenoj  primjenom citirane zakonske odredbe i čl. 48 st. 1 Krivičnog Zakonika

U T V R Đ U J E 
       \- Za krivično djelo ugrožavanje sigurnosti iz čl. 168 st. 1Krivičnog     Zakonika kaznu zatvora u trajanju od 3 (tri) mjeseca  
        \- Za krivično djelo nedozvoljeno držanje oružja i eksplozivnih materija iz čl. 403 st. 1 Krivičnog Zakonika  kaznu zatvora u trajanju od 4 (četiri ) mjeseca  
       Pa sud okrivljenoj za izvršena krivična djela primjenom čl. 48 st. 2 Krivičnog Zakonika i čl. 364 ZKP- a  izriče

USLOVNU OSUDU 
      Kojom okrivljenoj utvrđuje jedinstvenu  kaznu zatvora u trajanju od 6 (šest) mjeseci i istovremeno određuje da se ista  neće izvršiti ako okrivljena u roku od  1 (jedne ) godine ne počini novo  krivično djelo.  
       Obavezuje se okrivljena da na ime sudskog paušala uplati iznos od 30, 00 €  uplatom na žiro račun br. 832- 196- 94  koji se vodi na ime Osnovnog suda Kolašin  u roku od 15 dana od dana pravosnažnosti presude pod prijetnjom prinudnog sudskog izvršenja.

O b r a z l o ž e nj e 
       ODT  iz Kolašina je optužnim predlogom Kt. br. 114 /10 od 30. 11. 2010. god. stavio je na teret okrivljenoj R. J. iz K. da je počinila krivično djelo ugrožavanje sigurnosti iz čl.168 st.1 KZ u sticaju sa krivičnim djelom nedozvoljeno držanje oružja i eksplozivnih materija iz čl.403 st.1 KZ, na način mjesto i vrijeme činjenično i pravno opisano izrekom presude. Pri podnijetom optužnom predlogu ODT Vojislav Grujić ostao je do okončanja glavnog pretresa predlažući u završnoj riječi da sud optuženu oglasi krivom i osudi po zakonu.  
      Okrivljena R. J.  u svojoj odbrani  navela da je kritičnog  dana njen sin krenuo da iscijepa drva koja su se nalazila ispred ulaza barake, kada je izašao oštećeni G.B.i rekao njenom sinu da će zvati komunalnu policiju i da hoće da mu se oslobodi prolaz do njegovog ulaza, nakon čega je ona izašla ispred da se razjasni sa njim. Dalje je navela da joj je oštećeni počeo prijetiti policijom, nakon čega je ona ušla u kuću te da nije toga dana koristila bilo kakvu pušku niti je istom prijetila G.B.i da ne zna zašto ju je on prijavio policiji. Istog dana je i policija došla kući kod nje i našla pušku u šupi a koja je inače vlasništvo njenog poč.svekra koja je posle njegove smrti pripala njenom suprugu sa kojim ne živi već dvije godine. Na posebno pitanje suda optužena je istakla da se puška nalazila u šupi i da je bila rastavljena i da istu niko nije upotrebljavao.  U završnoj riječi okrivljena je istaklada joj je žao zbog svega što se desilo između nje i G. B. sa kojim je uvijek bila u dobrim komšijskim odnosima te da se ubuduće to neće ponoviti.  
         U dokaznom postupku sud je saslušao oštećenog G. B.  te svjedok D. A , R. R. i Ž. M , pročitao službenu zabilješku Uprave policije - Ispostava Kolašin od 22.11.2010. godine, potvrdu o privremeno oduzetom orućju sačinjenu od Uprave  policije - Ispostava Kolašin od 19. 11. 2010. godine , izvršio uvid u kopiju oružnog lista izdatog od CB  Bijelo Polje na ime Raković Vukašina od. 16. 05. 1994. godine , rešenje Osnovnog suda u Bijelom Polju O. br. 222/07 od  11\. 07 . 2007. godine .  
      Oštećeni G. B. u svom iskazu u bitnom je naveo da je toga dana kad se vratio sa posla primijetio sina okrivljene kako cijepa drva i rekao mu da ih pomjeri jer nije mogao proći do svog ulaza. Pošto on to nije htio da uradi rekao mu je da će pozvati inspekciju da oni vide gdje se ta drva nalaze i otišao da cijepa svoja drva, nakon čega je primijetio da je iz barake izašla okrivljena koja je držala pušku u ruci i istu uperila u njegovom pravcu govoreći mu " ubiću te da si jedinac, nećeš gaziti ovu zemlju" a pri tom mu je uputila  i neke psovke. Dalje navodi da joj nije ništa rekao već je krenuo da to sve prijavi policiji, te da mu se čini da je u pitanju bila lovačka puška-dvocijevka i da je vidio kad je policija došla da je uzme. U završnoj riječi oštećeni je naveo da se ne pridružuje krivičnom gonjenju protiv okrivljene R. J.  niti postavlja imovinsko - pravni zahtjev.  
      Svjedok D. A.  u svom iskazu je navela  da je kritičnog dana čula neke ženske glasove ispred barake kada je izašla i vidjela okrivljenu koja drži uperenu pušku u pravcu njenog muža BB., da se prepala i ušla u svoju baraku te da je nakon toga primijetila da je policija dolazila kod okrivljene  ali se posle dešavalo nije joj poznato.  
      Svjedok  R. R.   u svom iskazu je naveo da je kritičnog dana cijepao drva kada je u jednom trenutku naišao oštećeni G. B. i rekao mu da oslobodi prolaz i da makne drva jer će pozvati komunalnu inspekciju kada ga je majka pozvala u kuću i ona izašla da se raspravi sa oštećenim, da su oni našto pričali i da je nakon toga oštećeni G. Bo. otišao sve to da prijavi policiji i ističe da prilikom razgovora njegova majka nije imala nikakvo oružje kod sebe i da se u šupi nalazi puška koja je rastavljena a koju su prilikom pretresa policajci pronašli i oduzeli.  
      Svjedok Ž. M.   u svom iskazu je naveo da je kritičnog datuma  sestru doveo u bolnicu  te parkirao svoja kola na parkingu tačno do ulice D. Đ. a da se na nekoliko metara udaljenosti nalaze barake gdje živi oštećeni G. B.. Sjedeći u svojim kolima čuo je vrisku i galamu i primijetio da okrivljena R. J. drži pušku u ruci i da je istu uperila u pravcu G. B., naklon čega je izašao iz kola kada je pored njega prošao G. B. koga je ptao šta je to bilo na šta mu je on odgovorio da je krenuo u policiju da prijavi okrivljenu R. J. zato što je uperila pušku u njega. Pri tom ističe da nije čuo riječi koje su upućivali jedno drugom.  
      Iz službene zabilješke Uprave policije-Ispostava Kolašin od 22.11.2010.god. utvrđuje se da su dana 19.11.2010.god. po naređenju dežurne službe policajci Ispostave Kolašin došli do kuće okrivljene R. J. i u kući pronašli okrivljenu i oružje koje su oduzeli i okrivljenu priveli u Ispostavu Kolašin, kao i da je okrivljena potezala oružje na G. B..  
      Iz potvrde o privremeno oduzetom oružju izdate od Uprave policije-ispostava Kolašin od 19.11.2010.god. utvrđeno je da je od R. J. oduzeta lovačka puška marke "Montekarlo" fabričkog broja 85203 kalibra 12 mm .  
      Iz  ostavinskog rešenja Osnovnog suda u Bijelom Polju O.br.222/07 se uvrđuje da je lovačka puška marke "Montekarlo" fabričkog broja 85203 kalibra 12 mm pripala na ime naslednog dijela R. V. suprugu raković J. iza smrti poč.R. V.  
      Iz izvoda iz KE izdatog na ime okrivljene R. J.od Uprave policije-Područna jedinica Bijelo Polje utvrđuje se da okrivljena ne prolazi kroz KE kod te Područne jedinice.  
       Cijeneći sve izvedene dokaze kako pojedinačno tako i u njihovom međusobnom odnosu na nesumnjiv način je utvrđeno da se u radnjama okrivljene R. J. stiču svi elementi bića krivičnog djela ugrožavanje sigurnosti iz čl. 168  st.1 KZ u sticaju sa krivičnim djelom nedozvoljeno držanje oružja i eksplozivnih materija iz čl. 403 st. 1 KZ . Naime,  nesporno je da je okrivljena dana 19.11.2010. godine u ul. D. Đ. u Kolašinu ugrozila sigurnost oštećenog G. B. prijetnjom da će napasti na njegov život i tijelo  na način što je držeći u rukama lovačku pušku marke "Montekarlo" fab. br. 85203 , kalibra 12 mm  a koju pušku je neovlašćeno držala , protivno čl. 15 i 27 Zakona o oružju , oštećenom uputila prijetnju "ubiću te da si jedinac , nećeš gaziti ovu zemlju". Ovakav zaključak suda proizilazi  kako iz pismenih dokaza : potvrde o oduzetom oružju , službene zabijleške sačinjene od strane Uprave policije - Ispostava Kolašin , tako i iz iskaza  svjedoka - oštećenog  G. B.  koji je detaljno opisao predmetni događaj kao i činjenicu da je okrivljena kod sebe imala pušku i istom prijetila da će napasti na život i tijelo oštećenog  te je upućujući mu  takve prijetnje ugrozila njegovu sigurnost i svojim radnjama ostvarila elemente krivičnog djela ugrožavanje sigurnosti iz čl. 168 st.1 Krivičnog Zakonika . Činjenica da je  puška uperena u pravcu oštećenog  G.  , utvrđuje se iz iskaza svjedoka D. A. i Ž. .M, koji na istovjetan način prikazuju  kritični događaj .

U svojoj odbrani  okrivljena je osporila činjenicu da je toga  dana  koristila
bilo kakvu pušku  što je sud odbacio kao sračunatu na izbjegavanje krivično
pravne  odgovornosti  jer okrivljena nije pružila ni jedan valjan  dokaz  koji
bi njenu odbranu potvrdio .  Sud je cijenio i iskaz svjedoka R. R.i isti iskaz
nije prihvatio jer je u suprotnosti sa svim ostalim provedenim dokazima a
ujedno i svjedok je sin optužene što ukazuje na činjenicu da je svoj iskaz
prilagodio odbrani optužene.  
        Iz prednjeg nesporno proizilazi da je okrivljena R. J.  svojim radnjama i postupcima počinila krivično djelo ugrožavanje sigurnosti iz čl. 168 st.1 Krivičnog Zakonika, u sticaju sa krivičnim djelom nedozvoljeno držanje oružja i eksplozivnih materija iz čl. 403 st. 1 Krivičnog Zakonika, pa je sud za ista djela oglasio krivom i krivično-pravno odgorovnom.  
        Opredeljujući se za krivičnu sankciju kod okrivljene sud je cijenio sve okolnosti od značaja za individualizaciju iste , a tiču se ličnosti okrivljene i djela stavljenih joj  na teret  pa je od olakšavajućih okolnosti na strani okrivljene našao da nije osuđivana što ukazuje na njeno pozitivno vladanje u društvu,  da je  porodična osoba i da se oštećeni nije pridružio  krivičnom gonjenju .  
         Shodno čl. 48 st. 1 Krivičnog Zakonika  sud je predhodno okrivljenoj za krivično djelo ugrožavanje sigurnosti iz čl. 168 st. 1 Krivičnog Zakonika  utvrdio kaznu zatvora u trajanju od 3 (tri ) mjeseca  a za krivično djelo nedozvoljeno držanje oružja i eksplozivnih materija iz čl. 403 st. 1 Krivičnog Zakonika utvrdio kaznu zatvora u trajanju od 4 (četiri ) mjeseca . A nakon toga shodno čl. 48 st. 2 i olakšavajućim okolnostima  okrivljenoj izrekao  uslovnu osudu kojom joj je  utvrdio jedinstvenu kaznu zatvora u trajanju od 6 (šest ) mjeseci i istovremeno odredio da se ista neće izvršiti ako okrivljena u roku od 1 (jedne) godine ne izvrši novo krivično djelo .Po mišljenju suda izrečena krivična sankcija je adekvatna težini počinjenih krivičnih djela i ličnosti  okrivljene koja će se postići svrha generalne i specijalne prevencije.  
          Sa svega izloženog odlučeno je kao u izreci presude.

OSNOVNI SUD U KOLAŠINU
Dana , 05. 04 .2011. godine 
Zapisničar ,
PREDSJEDNIK SUDA,
Mrdak Ljiljana s.r.
Arsen Popović s.r.   
  PRAVNA POUKA : Protiv ove presude može se izjaviti žalba Višem sudu u
Bijelom Polju u roku od 8 dana od dana prijema iste preko ovog suda .  