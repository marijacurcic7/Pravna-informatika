K.br.24/13
U IME CRNE GORE
Osnovni sud u Kolašinu kao prvostepeni krivični po predsjedniku suda Arsenu
Popoviću kao sudiji pojedincu uz učešće zapisničara Mrdak Ljiljane u krivičnom
predmetu protiv optuženog Ć. B. iz Kolašina zbog produženog krivičnog djela
falsifikovanje isprave iz čl.412.st.2. u vezi st.1. u vezi sa čl.49 Krivičnog
zakonika, po optužnom predlogu ODT iz Kolašina Kt.br.27/13 od 16.04.2013.
godine, nakon održanog glavnog javnog pretresa dana 19.06.2013. godine u
prisustvu zamjenika ODT Kolašin Šćepanović Maje i optuženog Ć. B., donio je i
javno objavio,-
P R E S U D U
Optuženi:
Ć. B., jmbg. ..., od oca A. i majke V. rodj. B., rodjen .... godine u K., gdje
i živi – naselje B., Crnogorac, državljanin CG, govori srpskim jezikom,
pismen, završio osnovnu školu, nezaposlen, oženjen, otac jednog djeteta, lošeg
imovnog stanja, neosudjivan.
K r i v j e:
Zato što je:
a)​ Tokom marta mjeseca 2010. godine u K. napravio lažnu mjenicu te istu
upotrijebio kao pravu na način što je na ličnoj mjenici serijskog broja AA...
na mjestu „trasant“ svojeručno potpisao V. N., a zatim istu upotrijebio kao
pravu prilikom podizanja kredita kod H. banke AD P. na ime R. B..
a)​ Tokom marta mjeseca 2010. godine u K. napravio lažnu mjenicu te istu
upotrijebio kao pravu na način što je na ličnoj mjenici serijskog broja AA. na
mjestu „trasant“ svojeručno potpisao L. A., a zatim istu upotrijebio kao pravu
prilikom podizanja kredita na ime R. B..
-​ čime je izvršio produženo krivično djelo falsifikovanje isprave iz čl.412.st.2. u vezi st.1. u vezi sa čl.49 Krivičnog zakonika.
Pa mu sud primjenom citirane zakonske odredbe te čl. 52, 53 i 54 Krivičnog
zakonika i čl.229 i 374 ZKP-a, i z r i č e,-
USLOVNU OSUDU
Kojom okrivljenom utvrdjuje kaznu zatvora u trajanju od 6 (šest) mjeseci i
istovremeno odredjuje da se ista neće izvršiti ukoliko okrivljeni u roku od 1
(jedne) godine ne počini novo krivično djelo.
Obavezuje se okrivljeni na ime plaćanja troškova sudskog paušala u iznosu od
30,00 €, uplatom na žiro-račun br.832-196-94 koji se vodi na ime Osnovnog suda
Kolašin a u roku od 15 dana po pravosnažnosti presude.
O b r a z l o ž e nj e
ODT iz Kolašina je optužnim predlogom Kt.br.27/13 od 16.04.2013. godine stavio
na teret Ć.B. da je počinio produženo krivično djelo falsifikovanje isprave iz
čl.412.st.2. u vezi st.1. u vezi sa čl. 49 Krivičnog zakonika. Pri podnijetom
optužnom predlogu do okončanja glavnog pretresa ostao je zamjenik ODT Kolašin
Šćepanović Maja, u završnoj riječi predlažući da sud oglasi krivim i osudi po
zakonu.
Okrivljeni Ć. B. u svojoj odbrani je naveo da priznaje izvršenje krivičnog
djela koje mu se stavlja na teret, u bitnom navodeći da je ugovor o kreditu sa
H. bankom AD P. zaključila njegova supruga R. Br. u martu mjesecu 2010. godine
i da je kredit glasio na iznos od ...,00 €. Da je u tom vremenskom periodu
radio u preduzeću „R.“ gdje je iskoristio dokumenta E. iz K. i njihov pečat
skenirao preko kompjutera da bi kasnije podatke za V. N. u svim papirima on
lično ispisao i potpisao i to na administrativnoj zabrani, mjeničnom
ovlašćenju i na samoj mjenici. Naveo je da je podatke za V. N. znao sa razloga
što se sa istim družio. Nadalje je naveo da je i L. A. imao priliku lično da
upozna i gledao mu lična dokumenta sa razloga što je imenovani često svraćao u
P. „R.“, što je iskoristio i ispisao njegove lične podatke i svojeručno ga
potpisivao na svim dokumentima koja su mu trebala za kredit pa i na mjeničnom
ovlašćenju, mjenici i administrativnoj zabrani. Pojasnio je da je pečate koji
su mu bili potrebni skenirao preko kompjutera tako da je sve izgledalo kao
orginalan dokument. U završnoj riječi još jednom je naveo da priznaje
izvršenje krivičnog djela koje mu se stavlja na teret, izrazio je kajanje za
isto i obećao da se to ubuduće neće ponoviti.
Obzirom da je okrivljeni u potpunosti priznao izvršenje krivičnog djela za
koje se tereti optužnim aktom ODT iz Kolašina, a kako nije bilo razloga da sud
posumnja u istinitost njegovog priznanja, to je shodno čl. 458.st.2. ZKP-a
doneseno rešenje da se neće provoditi dokazi predloženi u optužnom aktu već
samo oni od kojih zavisi vrsta i mjera krivične sankcije za krivično djelo u
pitanju. Tako je sud izvršio uvid u izvod iz kaznene evidencije na ime
okrivljenog izdat od Uprave policije – Ispostava Kolašin od 22.04.2013. godine
i utvrdio da Ć. B. do sada nije osudjivan.
Cijeneći odbranu okrivljenog i navode javne optužbe, sud je na nesumljiv način
utvrdio da su se u radnjama okrivljenog stekli svi bitni elementi bića
produženog krivičnog djela falsifikovanje isprave iz čl. 412.st.2. u vezi
st.1. u vezi sa čl.49 Krivičnog zakonika. Naime, iz samog priznanja
okrivljenog, utvrdjeno je da je isti tokom marta mjeseca 2010. godine napravio
lažnu mjenicu te istu upotrijebio kao pravu na način što je na mjenici
serijskog broja AA... na mjestu „trasant“ svojeručno potpisao V.N. a na
mjenici serijskog broja AA... na mjestu „trasant“ svojeručno potpisao L. A.,
da bi zatim takve mjenice upotrijebio kao prave prilikom podizanja kredita.
Sud je cijenio i vinost tj.psihički odnos okrivljenog u odnosu na radnju
izvršenja predmetnog krivičnog djela, pa je našao da je okrivljeni postupao sa
direktnim umišljajem jer je bio svjestan da djelujući na opisani način pravi
lažnu javnu ispravu, da bi nakon toga tako napravljenu lažnu javnu ispravu
uptrijebio kao pravu prilikom dobijanja kredita.
Iz prednjeg je sud utvrdio činjenično stanje iz izreke ove presude i našao da
nema elemenata koji bi isključivali krivično-pravnu odgovornost okrivljenog Ć.
B., sa kojih razloga je istog oglasio krivim.
Odlučujući o krivičnoj sankciji sud je cijenio sve okolnosti koje utiču na
njeno pravilno odmjeravanje a koje se odnose na okrivljenog i krivično djelo
koje mu je stavljeno na teret, pa je sud na strani okrivljenog od
olakšavajućih okolnosti našao da do sada nije osudjivan što ukazuje na njegovo
pozitivno vladanje u društvu, da je porodična osoba i otac jednog djeteta i da
je priznao izvršenje krivičnog djela za koje se tereti, dok otežavajućih
okolnosti nije bilo. Cijeneći navedeno sud je našao da u konkretnom slučaju
stoje uslovi za izricanje uslovne osude smatrajući da će se sa zaprijećenom
kaznom zatvora u trajanju od šest mjeseci dovoljno uticati na okrivljenog da
ubuduće ne vrši krivična djela, a da je uslovljeni period od jedne godine
dovoljno dug u cilju njegove provjere. Sa izrečenom uslovnom osudom će se po
mišljenju suda postići svrha propisivanja i izricanja krivičnih sankcija, a
ista je srazmjerna težini počinjenog krivičnog djela.
Shodno čl. 229 ZKP-a okrivljeni je obavezan na plaćanje troškova paušala u
iznosu od 30,00 €, koji iznos je srazmjeran dužini trajanja postupka i
imovinskim prilikama okrivljenog, a koje troškove je okrivljeni izazvao
izvršenjem krivičnog djela.
Na osnovu izloženog, a shodno čl. 374 ZKP-a, odlučeno je kao u izreci presude.
OSNOVNI SUD U KOLAŠINU,
Dana, 19.06.2013. godine
Zapisničar, PREDSJEDNIK SUDA,
Mrdak Ljiljana s.r. Arsen Popović s.r.
PRAVNA POUKA: Protiv ove presude dozvoljena je žalba u roku od 8. dana od dana
prijema iste. Žalba se podnosi Višem sudu u Bijelom Polju a preko ovog suda.