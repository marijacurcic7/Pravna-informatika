K. br. 85/13
U IME CRNE GORE
OSNOVNI SUD U CETINJU, kao prvostepeni krivični, po sudiji Jovović Željki, uz
učešće Lipovina Olge, kao zapisničara, u krivičnom predmetu protiv okrivljenog
Ž.P. iz Cetinja, zbog krivičnog djela ugrožavanje sigurnosti iz čl. 168 st.1
Krivičnog zakonika, odlučujući po optužnom predlogu ODT-a Cetinje Kt. br.
70/13 od 20. 05. 2013. godine, nakon održanog glavnog i javnog pretresa dana
11. 06. 2013. godine, u prisustvu zastupnika optužbe Radunović Sanje,
zamjenika ODT-a Cetinje, okrivljenog Ž.P. i njegovog branioca adv. Stanojević
Branke, donio je i istog dana javno objavio
P R E S U D U
Okrivljeni
Ž.P., od oca M. i majke G. rodjene M., rodjen ........godine, u Cetinju, gdje
i prebiva K.p. bb, državljanin Crne Gore, neoženjen, pismen, sa završenom
Srednjom medicinskom školom, po zanimanju pomorac, pismen, lošeg imovnog
stanja, osudjivan presudom Osnovnog suda u Cetinju K.209/12 od
21.12.2012.godine, zbog krivičnog djela ugrožavanje opasnim orudjem pri tuči i
svadji iz člana 154. Krivičnog zakonika, na kaznu zatvora u trajanju od 30
dana uslovno na 1 godinu i Presudom Osnovnog suda u Cetinju K. 263/12 od
21.12.2012.godine, zbog krivičnog djela ugrožavanje sigurnosti iz čl. 168. st.
1. Krivičnog zakonika u vezi čl. 49. st. 2. Krivičnog zakonika, na novčanu
kaznu u iznosu od 700,00 eura.
Kriv je
Što je:
Dana 14.maja 2013.godine, oko 19,00 časova, u ulici „V Crnogorske“ u Cetinju,
iako svjestan da prijetnjom napada na život i tijelo oštećene B.S. iz Cetinja,
kao i život i tijelo njoj bliskog lica, njenog brata B.S., može ugroziti
sigurnost iste, prišao oštećenoj dok se kretala ulicom „V Crnogorske“ u
Cetinju, te istoj voljno uputio riječi „K.“ a zatim je pljuno u lice, da bi
kada je oštećena B.S. nastavila kretanje, sustigao istu i uputio joj riječi
sadržine „pretući ću te nasred ulice, pucat ću ti u glavu ako treba, reci svom
bratu S. da mi ne prijeti iz auta, jer ću mu polomiti obje ruke“, kao i riječi
„znam ja kako ću to riješiti“, što je kod oštećene izazvalo osjećaj straha i
ugroženosti za njen život i tijelo, kao i za život i tijelo njoj bliskog lica,
- čime je izvršio krivično djelo ugrožavanje sigurnosti iz čl.168 st.1
Krivičnog zakonika.
Pa ga sud na osnovu čl. 4. st. 2, 32, 36, 42 st.1 i 51 Krivičnog zakonika, te
čl. 226, 229, 239 i 374 Zakonika o krivičnom postupku,
O S U Đ U J E
Na kaznu zatvora u trajanju od 3 (tri) mjeseca, u koju kaznu se uračunava
vrijeme provedeno u pritvoru od 15.05.2013 godine pa nadalje.
Oštećena B.S. se radi ostvarivanja imovinskopravnog zahtjeva upućuje na
parnični postupak.
Obavezuje se okrivljeni da plati po osnovu troškova krivičnog postupka iznos
od 30,00€, u roku od 15 dana po pravosnažnosti presude, pod prijetnjom
prinudnog izvršenja, dok će sud o troškovima koji se odnose na nagradu
braniocu postavljenom po službenoj dužnosti, odlučiti posebnim rješenjem
shodno čl. čl. 227 st. 2 Zakonika o krivičnom postupku.
O b r a z l o ž e n j e
Optužnim predlogom ODT-a Cetinje Kt. br. 70/13 od 20. 05. 2013. godine
stavljeno je na teret okrivljenom Ž.P., da je izvršio krivično djelo
ugrožavanje sigurnosti iz čl. 168 st. 1 Krivičnog zakonika, pa je zastupnik
optužbe u završnoj riječi istakao da su provedenim dokazima a jednim dijelom
odbranom samog okrivljenog, a prevashodno jasnim potpunim i u svemu saglasnim
iskazima svjedoka oštećene B.S. i svjedoka mldb. B.S. potvrdjeni navodi
optužnog akta, te su se u radnjama okrivljenog stekla sva bitna obilježja bića
krivičnog djela stavljenog mu na teret. Navode odbrane okrivljenog da
oštećenoj kritčnom prilikom nije uputio riječi »K.«, da je nije pljunuo u
lice, te da joj nije rekao da će je pretući na sred ulice, te da će joj pucati
u glavu ako treba, cijeni kao sračunate na izbjegavanje, odnosno ublažavanje
krivično pravne odgovornosti za počinjeno djelo, jer su isti u suprotnosti sa
saglasnim iskazima svjedoka. Sa izloženog ostaje pri podnijetom optužnom
predlogu, te predlaže sudu da okrivljenog oglasi krivim i osudi po zakonu,
uzimajući u obzir sve otežavajuće i olakšavajuće okolnosti zakonom propisane.
Okrivljeni Ž.P. je u svojoj odbrani u predhodnom postupku naveo da se dana 14.
05. 2013 godine nalazio ispred kladionice „Sporting“ u Njegoševoj ulici kada
je ugledao svoju bivšu djevojku B.S., koja je bila u društvu svoje sestre.
Prišao joj je i rekao da kaže svom bratu S. da ga ne uhodi kolima i da mu ne
prijeti iz auta, jer to radi svaki drugi ili treći dan. Tačno je da joj je
rekao „ako ga uhvatim, slomiću mu ruke i noge“, ali nije namjeravao da ostvari
prijetnje, već je to rekao kako bi njenog brata skinuo sa vrata. Nadalje je
naveo da nije tačno da joj je prijetio da će je pretući na ulici i da će joj
pucati u glavu ako treba. Smatra da ničiju sigurnost nije ugrozio već da je
htio sebe da zaštiti. Na glavnom pretresu je, ponavljajući odbranu, dodao da
S. nije pljunuo niti joj je rekao kurvo. Nije joj rekao ni da će je pretući na
sred ulice niti da će joj pucati u glavu, već joj je rekao da kaže bratu da mu
ne prijeti. Tom prilikom joj nije rekao ni „znam ja kako ću to riješiti“.
Pojasnio je da je oštećena bila njegova djevojka te da nijesu više u vezi i da
do kritičnog događaja, nakon raskida njihove veze, nijesu imali nikakve
kontakte. U završnoj riječi je naveo da je shvatio da je kriv za krivično
djelo koje mu se stavlja na teret, izvinuo se oštećenoj i obećao da se tako
nešto sigurno neće ponoviti.
Sud je u dokaznom postupku saslušao svjedoka oštećenu B.S., svjedoka mlbd.
B.S. u prisustvu zakonskog zastupnika majke B.S. i pročitao izvod iz kaznene
evidencije na ime okrivljenog od 15. 05. 2013. godine.
Svjedok oštećena B.S. je u svom iskazu navela da je kritičnog dana šetala sa
svojom sestrom S. kada je primijetila Ž.P. Isti joj je uputio riječi „k.“ i
pljunuo je direktno u lice. Nije reagovala i uputila se Bajovom ulicom.
Poslije nekih desetak metara, Ž. joj je opet prišao govoreći joj da imaju
problem, na što mu je ona odgovorila da će taj problem riješiti nadležne
institucije. Nakon toga glasnim tonom joj je rekao da on zna kako će to
riješiti, da je pištolj njegova lična odnosno privatna stvar, te da to nije
smjela pominjati u ranijoj krivičnoj prijavi. Rekao joj je i riječi: „reći ćeš
tvom ujaku Č. da ga nabijem na k.“. Opomenula ga je za takvo njegovo
ponašanje, rekavši mu da se ne dere na nju, na šta joj je on rekao „draću se
kako ja oću, pretući ću te na sred ulice i pucaću ti u glavu, ako mi se k.
digne“. Istakla je da mu je poslije njegovih riječi rekla da ide u stanicu
policije i on joj je rekao „idemo zajedno“, a uzgred joj poručio da kaže svom
bratu da će mu obje ruke polomiti, jer kako je rekao nema potrebe da mu
prijeti iz auta. Nakon svega toga ona je sa sestrom otišla do stanice
policije, prijavila događaj, odnosno podnijela krivičnu prijavu protiv Ž.P.
Navela je da je kritične prilike osjetila veliki intenzitet straha i
ugroženosti, kako po sopstveni, tako i po život i tijelo članova svoje
familije, prvenstveno misli na brata, na koga se jedna od prijetnji odnosila.
Pojasnila je da joj je i prije mjesec, od dana kritičnog događaja, Ž.P.
stvarao neprilike, lomio joj stvari po kući kao i telefon, a uznemiravao je i
na način što je svirao ispred njene kuće i govorio ružne riječi. Pridružila se
krivičnom gonjenju i postavila imovinsko - pravni zahtjev.
Svjedok mldb. B.S. je, u prisustvu zakonskog zastupnika - majke B.S., u svom
iskazu navela da je kritičnog dana šetala sa svojom sestrom kada je
primijetila Ž.P. U jednom trenutku se našao ispred njene sestre, rekao joj „
k.“ i pljunuo joj je u lice. Nakon kraćeg vremena je opet naišao i počeo da
vrijeđa njihovog ujaka Č. govoreći im da mu kažu „da ga nabije na k.“. S. ga
je opomenula da ne viče našto je on rekao rekao „draću se kako ja oću, pretući
ću te na sred ulice i pucaću ti u glavu, ako mi se k. digne“, posle kojih
riječi je S. odlučila da pođe u policiju, a Ž.P. je rekao da i on treba da
pođe do policije i da će poći zajedno. Sjeća se da je P. u svom razgovoru,
odnosno svađi, poručio da će njenom bratu polomiti i ruke i noge, te da isti
ne treba da mu prijeti iz kola.
Iz izvoda iz kaznene evidencije Ispostave Cetinje utvrđeno je da je okrivljeni
Ž. P. osudjivan presudom Osnovnog suda u Cetinju K.209/12 od
21.12.2012.godine, zbog krivičnog djela ugrožavanje opasnim orudjem pri tuči i
svadji iz člana 154. Krivičnog zakonika, na kaznu zatvora u trajanju od 30
dana uslovno na 1 godinu i Presudom Osnovnog suda u Cetinju K. 263/12 od
21.12.2012.godine, zbog krivičnog djela ugrožavanje sigurnosti iz čl. 168. st.
1. Krivičnog zakonika u vezi čl. 49. st. 2. Krivičnog zakonika, na novčanu
kaznu u iznosu od 700,00 eura.
Cijeneći provedene dokaze, kako pojedinačno tako i u njihovoj međusobnoj vezi,
a posebno iskaz svjedoka oštećene B.S., koji iskaz je potvrđen iskazom
svjedoka mldb. B.S., a koje iskaze je sud u cjelosti prihvatio, i dovodeći ih
u vezu sa odbranom okrivljenog, sud je nesumnjivo utvrdio da je okrivljeni
dana 14.maja 2013.godine, oko 19,00 časova, u ulici „V Crnogorske“ u Cetinju,
prišao oštećenoj te istoj voljno uputio riječi „k.“ a zatim je pljunuo u lice,
da bi kada je oštećena B.S. nastavila kretanje, sustigao istu i uputio joj
riječi sadržine „pretući ću te nasred ulice, pucat ću ti u glavu ako treba,
reci svom bratu S. da mi ne prijeti iz auta, jer ću mu polomiti obje ruke“,
kao i riječi „znam ja kako ću to riješiti“ što je kod oštećene izazvalo
osjećaj straha i ugroženosti za njen život i tijelo, kao i za život i tijelo
njoj bliskog lica, zbog čega je događaj prijavila policiji, kojim radnjama je
sa direktnim umišljajem ostvario sve bitne elemente bića krivičnog djela
ugrožavanje sigurnosti iz čl. 168 st. 1 Krivičnog zakonika.
Sud je cijenio navode odbrane okrivljenog da nije izvršio krivično djelo
stavljeno mu na teret, a da je pozvao oštećenu samo da joj skrene pažnju na
ponašanje njenog brata S., pa sud takvu odbranu nije prihvatio, ocijenivši je
kao nelogičnu i sračunato datu u namjeri izbjegavanja krivice, u cjelosti
opovrgnutu iskazom svjedoka oštećene B.S., koja u svom iskazu, datom u
prethodnom postupku i na glavnom pretresu, jasno i decidno navodi da joj je
okrivljeni prišao, pljunuo joj u lice i uputio joj riječi sadržine: „K.
pretući ću te nasred ulice, pucat ću ti u glavu ako treba, reci svom bratu S.
da mi ne prijeti iz auta, jer ću mu polomiti obje ruke“, kao i riječi „znam ja
kako ću to riješiti“, a što potvrđuje svjedok mldb. B.S. Navedene prijetnje je
oštećena shvatila veoma ozbiljno, nalazeći da bi on to i mogao ostvariti, i
usled čega je osjetila strah za svoj život i tijelo, kao i za život i tijelo
svog brata, posebno kod činjenice da je i ranije sa okrivljenim imala slične
situacije koje su se ogledale u tome da je okrivljeni kod nje kući lomio
stvari i njen telefon.
Kod svega navedenog, za sud je očigledno da je okrivljeni, postupajući na
način predstavljen u izreci presude, upravo postupao sa namjerom da ugrozi
sigurnost oštećene, izgovarajući riječi „k., pretući ću te nasred ulice, pucat
ću ti u glavu ako treba, reci svom bratu S. da mi ne prijeti iz auta, jer ću
mu polomiti obje ruke“, kao i riječi „znam ja kako ću to riješiti“, svjestan
da te riječi predstavljaju prijetnju koja se odnosi na život i tijelo, a koje
riječi su i stvorile osjećanje ugroženosti i strah za život kod oštećene, kao
i strah za život njenog brata, pa je događaj prijavila Upravi policije
-Ispostavi Cetinje.
Prilikom utvrđivanja krivične sankcije, sud je u smislu čl. 42 Krivičnog
zakonika cijenio sve okolnosti na strani okrivljenog koje utiču da kazna bude
manja ili veća, pa je od olakšavajućih okolnosti našao njegovu relativnu
mladost, ispoljeno kajanje na glavnom pretresu i činjenicu da se izvinuo
oštećenoj, uz obećanje da se nešto slično neće više desiti, dok je kao
otežavajuću okolnost sud cijenio raniju osuđivanost okrivljenog, u što se sud
uvjerio čitanjem izvoda iz kaznene evidencije, pa je cijeneći prednje
okolnosti, sud okrivljenog shodno čl. 36 Krivičnog zakonika osudio na kaznu
zatvora u trajanju od 3 (tri) mjeseca, nalazeći da će se ovakvom kaznom
uticati na okrivljenog da u buduće ne vrši krivična djela i time postići svrha
kažnjavanja iz čl. 32 Krivičnog zakonika u okviru opšte svrhe propisivanja i
izricanja krivičnih sankcija iz čl. 4 st. 2 Krivičnog zakonika.
U izrečenu kaznu sud je okrivljenom, shodno čl. 51 Krivičnog zakonika,
uračunao vrijeme provedeno u pritvoru od 15.05.2013 godine, pa nadalje dok
pritvor bude trajao.
Oštećena B.S. je, shodno čl. 239 st. 2 Zakonika o krivičnom postupku, radi
ostvarivanja imovinskopravnog zahtjeva upućena na parnični postupak, jer
činjenice utvrđene u krivičnom postupku ne pružaju pouzdan osnov ni za potpuno
ni za djelimično presuđenje, a njihovo utvrđivanje bi vodilo znatnom
odugovlačenju postupka.
Pošto je okrivljeni oglašen krivim, sud ga je obavezao da plati iznos od 30,00
€ na ime sudskog paušala, kao dijela troškova krivičnog postupka, koji iznos
je odmjeren srazmjerno trajanju postupka i složenosti predmeta, a ovo shodno
čl. 226 u vezi čl. 229 Zakonika o krivičnom postupku, dok će sud o troškovima
koji se odnose na nagradu braniocu postavljenom po službenoj dužnosti,
odlučiti posebnim rješenjem shodno čl. čl. 227 st. 2 Zakonika o krivičnom
postupku.
Sa svega izloženog, a primjenom čl. 374 Zakonika o krivičnom postupku,
odlučeno je kao u izreci presude.
OSNOVNI SUD U CETINJU
dana 11. 06. 2013. godine
ZAPISNIČAR
|
S U D I J A  
---|---  
Olga Lipovina
|
Željka Jovović  
PRAVNA POUKA:
|
Protiv ove presude dozvoljena je žalba u roku od 8 dana, od dana prijema
pismenog otpravka iste, preko ovog suda Višem sudu u Podgorici.