OSNOVNI SUD U ROŽAJAMA
K.br. 71/11
U IME NARODA
OSNOVNI SUD U ROŽAJAMA, kao prvostepeni krivični sud i to sudija Milosav
Zekić, kao sudija pojedinac, uz učešće zapisničara Azre Dacić, rješavajući po
optužnom predlogu Osnovnog državnog tužilaštva iz Rožaja Kt.br. 74/11 od
25.04.2011.g. podnijet protiv optuženih Š. M. iz Rožaja, zbog krivičnog djela
laka tjelesna povreda iz čl. 152. st. 2. u vezi st. 1. Krivičnog zakonika i N.
A. iz Rožaja, zbog krivičnog djela laka tjelesna povreda iz čl. 152. st. 2. u
vezi st. 1. Krivičnog zakonika, nakon održanog glavnog i javnog pretresa u
prisustvu Osnovnog državnog tužioca Hajrana Kalača i optuženih, dana
24.05.2011.g. donio je i javno objavio
P R E S U D U
Optuženi Š. M. JMBG . od oca N. i majke Š., rodj. H.rodjen . u selu Murovac,
Opština Berane, živi u Rožajama-Carine II, drž. CG, pismen, završio osnovnu
školu, nezaposlen, oženjen, otac 4 djece, odslužio vojni rok u Šibeniku
1989.g., siromašnog imovnog stanja, osudjivan presudom Opštinskog suda
Ivangrad K.br. 151/80 od 24.11.1980.g. zbog krivičnog djela iz čl. 143. st. 1.
ZSFRJ na novčanu kaznu u iznosu od 2.000,00 dinara, presudom Opštinskog suda
Ivangrad K.br. 122/82 zbog krivičnog djela iz čl. 152. st. 1. KZSRCG na kaznu
zatvora u trajanju od 40 dana, presudom Osnovnog suda Ivangrad K.br. 228/89 od
25.07.1990.g. zbog krivičnog djela iz čl. 143. st. 1. ZSFRJ na kaznu zatvora u
trajanju od 60 dana, presudom Osnovnog suda Berane K.br. 307/92 od
22.10.1992.g. zbog krivičnog djela iz čl. 136. st. 3. u vezi st. 1. KZRCG na
kaznu zatvora u trajanju od 3 mjeseca uslovno za 1 godinu, presudom Osnovnog
suda Berane K.br. 245/93 od 11.12.1995.g. zbog krivičnog djela iz čl. 131. st.
1. KZ RCG na kaznu zatvora u trajanju od 3 mjeseca uslovno za 1 godinu,
presudom Osnovnog suda Berane K.br. 38/97 od 26.09.1997.g. zbog krivičnog
djela iz čl. 37. st. 2. u vezi st. 1. KZRCG na novčanu kaznu u iznosu od 2.000
dinara i presudom Osnovnog suda Berane K.br. 162/03 od 27.06.2003.g. zbog
krivičnog djela iz čl. 134. st. 1. KZRCG na novčanu kaznu u iznosu od 6.000
dinara,
Optuženi N. A. JMBG . od oca M. i majke I.rodj. Z.rodjen . u Rožajama, gdje i
živi-naselje Carine, drž. CG, nepismen, nezaposlen, oženjen, otac 3 maloljetne
djece, nije odslužio vojni rok, siromašnog imovnog stanja, osudjivan presudom
Osnovnog suda Rožaje K.br. 192/05 od 21.06.2005.g. zbog krivičnog djela iz čl.
154. na novčanu kaznu u iznosu od 400,00 eura,
K R I V I S U
Što su,
Š. M.dana 27.03.2011.g. oko 18 h u naselju Carine, Opština Rožaje, lako
tjelesno povrijedio N. A.na način što ga je drvenom letvom-sredstvom podobnim
da tijelo teško povrijedi ili zdravlje teško naruši, dužine oko 1 m i debljine
oko 2x3 cm, jednom udario u predjelu desnog ramena i jednom u predjelu ledja
nanoseći mu tom prilikom laku tjelesnu povredu u vidu crvenila sa otokom u
slabinskom dijelu lijevo veličine 10x12 cm,
-čime je izvršio krivično djelo laka tjelesna povreda iz čl. 152. st. 2. u vezi st. 1. Krivičnog zakonika,
N. A., dana 27.03.2011.g. oko 18 h u naselju Carine, Opština Rožaje, lako
tjelesno povrijedio Š. M.na način što ga je drvenim kolcem-sredstvom podobnim
da tijelo teško povrijedi ili zdravlje teško naruši, dužine oko 1 m i debljine
10 cm, udario više puta u predjelu glave i tijela nanoseći mu tom prilikom
lake tjelesne povrede u vidu nagnječno kontuzne rane u predjelu čela u
kosmatom dijelu veličine 10x2 cm, krvni podliv u predjelu deltoidnog mišića
desno veličine 10x10 cm, krvni podliv na desnoj strani grudnog koša ispod
lopatice veličine 15x4 cm, krvni podliv nadlaktice lijevo veličine 8x4 cm,
oguljotinu kože na lijevoj podlaktici veličine 2x2 cm i lacero kontuznu ranu
veličine 2x0,5 cm iznad desnog oka,
-čime je izvršio krivično djelo laka tjelesna povreda iz čl. 152. st. 2. u vezi st. 1. Krivičnog zakonika,
pa ih sud primjenom pomenutih zakonskih propisa i čl. 4, 13, 15, 32, 36, 42.
Krivičnog zakonika i čl. 364. Zakonika o krivičnom postupku
O S U DJ U J E
Optuženog Š. M.NA KAZNU ZATVORA u trajanju od 30 (trideset) dana.
Optuženog N. A. NA KAZNU ZATVORA u trajanju od 60 (šezdeset) dana.
Da plate ovome sudu na ime troškova krivičnog postupka iznos od po 49,50 eura.
Da plate ovome sudu na ime paušala iznos od po 40,00 eura, sve u roku od 15
dana po pravosnažnosti ove presude.
O b r a z l o ž e nj e
Osnovno državno tužilaštvo iz Rožaja, podnijelo je ovome sudu optužni predlog
Kt.br. 74/11 od 25.04.2011.g. protiv optuženih Š. M. iz Rožaja, zbog krivičnog
djela laka tjelesna povreda iz čl. 152. st. 2. u vezi st. 1. Krivičnog
zakonika (KZ) i N.A. iz Rožaja, zbog krivičnog djela laka tjelesna povreda iz
čl. 152. st. 2. u vezi st. 1. KZ.
Na glavnom pretresu ODT Kalač Hajran je precizirao činjenični opis djela u
odnosu na optuženog N. A. kao u dispozitivu ove presude, dok je u ostalom
dijelu činjenični opis i pravna kvalifikacija djela iz optužbe ostala
neizmijenjena. Predložio je da sud optužene oglasi krivim zbog krivičnih djela
koja su im optužbom stavljena na teret i da ih osudi na kaznu po zakonu.
Optuženi Š. M. u svojoj odbrani je istakao: da živi u naselju Carine, Opština
Rožaje i da u blizini kuće optuženog A. posjeduje parcelu na kojoj je napravio
štalu u kojoj drži jednu kravu, tako da svakodnevno on ili njegova supruga
prolaze pored njegove kuće da bi nahranili kravu. Da ga je prije nekoliko
mjeseci A. supruga napala u kući njegovog brata S.a zatim je protivu njega
podnijela privatnu tužbu koju je povukla aprila mjeseca 2011.g., jer su se
izmirili. Prije povlačenja tužbe tj. dana 27.03.2011.g. išao je od štale prema
svojoj kući i sa sobom je nosio praznu metalnu kantu u kojoj je prethodno
nosio hranu za kravu, te kada je prolazio pored kuće optuženog A. vidio je na
kapiji njegovog dvorišta M. Izeta koji je tjerao djubre u kolicima, dok je A.
supruga išla ulicom prema kući i bila udaljena od njega oko 30 m. Da se
pozdravio sa Izetom i nastavio kretanje prema svojoj kući, te kada je bio
udaljen od njega oko 3 m, neko ga je udario u predjelu zadnjeg dijela glave,
pa se okrenuo i vidio optuženog A. kako pokušava da ga ponovo udari u predjelu
glave sa drvenim kolcem dužine oko 1 m i debljine oko 10 cm, pa je podigao
lijevu ruku i izblokirao udarac, kojom prilikom ga je udario po lijevoj
podlaktici, a zatim i nadlaktici, nakon čega ga je ponovo pokušao udariti ovim
kolcem, pa se zaštitio metalnom kantom koju je držao u desnoj ruci, ali ga je
on i pored toga udario u predjelu desnog ramena sa zadnje strane, u predjelu
čela i drugim djelovima tijela, a zatim je pobjegao sa lica mjesta. Da je
nakon toga prebačen u Dom zdravlja Rožaje gdje mu je ukazana ljekarska pomoć,
a zatim i u Opštu bolnicu u Beranama gdje je zadržan na liječu nekoliko dana.
Istakao je da kod sebe nije imao drvenu letvu, tako da optuženog A. nije
udario bilo kojim predmetom, pa ni drvenom letvom i nije mu nanio tjelesne
povrede. Naglasio je da je kod njega u bolnicu došao M. I. i u prisustvu T. N.
u bolničkoj sobi pričao mu da je vidio kako ga je optuženi A. izudarao
kritičnom prilikom. U toku dokaznog postupka optuženi M. je djelimično
izmijenio iskaz ističući da sa Izetom nije razgovarao u vezi ovog dogadjaja u
bolničkoj sobi u prisustvu T. N.već na terasi, nakon čega je on N. ispričao
šta mu je rekao Izet u vezi ovog dogadjaja, te da je istina ovo što je kazao u
toku dokaznog postupka, a ne ono što je kazao u početku u svojoj odbrani.
Predložio je da ga sud oslobodi od optužbe, jer nije izvršio djelo za koje je
optužen.
Optuženi N. A. u svojoj odbrani je istakao: da živi u naselju Carine, Opština
Rožaje. Optuženog Š. M. poznaje od ranije, jer isti ima štalu u blizini
njegove kuće i svakodnevno on ili njegova supruga prolaze putem pored njegove
kuće da bi došli do štale. Da se krajem 2010.g. njegova supruga posvadjala sa
optuženim M. u kući njegovog brata, pa je podnijela tužbu protivu njega, koju
je kasnije povukla. Da je prije povlačenja tužbe tj. dana 27.03.2011.g. oko
18,00 časova čuvao djecu u svojoj avliji koja je ogradjena drvenom ogradom. Da
je tada na kapiju, koja je bila otvorena, ušao optuženi Š. M.kojeg tada nije
primijetio, jer mu je bio okrenut ledjima, udario ga u predjelu ledja drvenom
letvom dužine oko 1 m i debljine 2x3 cm i uputio mu riječi "majku ti kaljavu
jebem, koga ti tužiš", te se okrenuo i vidio da se radi o optuženom M. koji ga
je ponovo udario ovom letvom u predjelu desnog ramena. Da mu je tada oteo ovu
letvu, nakon čega ga je M. pokušao udariti metalnom kantom koju je držao u
ruci, ali ga nije udario, već ga je on udario ovom letvom po kanti, kojom
prilikom ga je, moguće je, zakačio letvom po glavi. Da je tada primijetio da
prema njima trči M. sin A.pa je pobjegao sa lica mjesta. Istakao je da je
njegova supruga, u kritičnom momentu bila u kući kada je čula vrisak djece
izašla iz kuće i vidjela da ga je optuženi M.napao i udario letvom kao i on
njega. Na lice mjesta nije bio M. I., jer toga dana nije tjerao djubre od
njega. Istakao je da kod sebe nije imao drveni kolac i nije napao i udario
kolcem optuženog M., niti mu je nanio povrede ovim kolcem, već je bio napadnut
od njega i oteo mu drvenu letvu kojom ga je udario. U toku dokaznog postupka,
optuženi A. je djelimično izmijenio iskaz ističući da je i njegova supruga E.
u kritičnom momentu bila u avliji, a ne u kuću i da je prala sudove na česmu,
dok su on i djeca bili pored nje, tako da je ona mogla vidjeti letvu kod
optuženog M. kada ga je udario istom, a vjerovatno nije vidjela zbog toga što
je obratila pažnju na djecu koja su vrištala u tom momentu. Predložio je da ga
sud oslobodi od optužbe, jer nije izvršio djelo za koje je optužen.
Po ovoj krivičnopravnoj stvari, sud je izveo dokaze: saslušao svedoke M. E.,
M.I.T. N.vještaka medicinske struke Dr K. C. i pročitao nalaz i mišljenje ovog
vještaka dat na zapisniku Kri.br. 51/11 od 20.04.2011.g., pročitao izvještaj
ljekara Jedinice za Hitnu medicinsku pomoć Rožaje br. 2406/11 od 27.03.2011.g.
na ime N. A., izvještaj ljekara specijaliste JZU Opšte bolnice Berane br. 2692
od 27.03.2011.g. i otpusnu listu sa epikrizom br. 1635/2011 od 30.03.2011.g.
na ime Š. M.uvid u spise predmeta ovoga suda K.br. 192/05 i izvršio uvid u
izvode iz kaznenih evidencija na ime optuženih.
Cijeneći odbrane optuženih i sve izvedene dokaze kako pojedinačno, tako i u
medjusobnoj vezi u smislu čl. 360. st. 2. Zakonika o krivičnom postupku (ZKP),
sud je utvrdio sledeće činjenično stanje:
Da optuženi žive u naselju Carine, Opština Rožaje. Optuženi M.posjeduje
zemljište u blizini kuće optuženog A. na kojem je sagradio štalu u kojoj drži
kravu, tako da svakodnevno on ili njegova supruga prolaze putem pored kuće
optuženog A. da bi nahranili kravu. Da je krajem decembra mjeseca 2010.g.
došlo do svadje izmedju optuženog M. i supruge optuženog A., M.E.nakon čega je
E. podnijela privatnu krivičnu tužbu protivu optuženog M.a zatim odustala od
krivičnog gonjenja aprila mjeseca 2011.g..
Ove činjenice utvrdjuju se iz iskaza optuženih i iskaza svedoka Murić Emine,
tako da nema sumnje u drugačije činjenično stanje.
Utvrdjeno je da je prije povlačenja privatne tužbe tj. dana 27.03.2011.g.
optuženi M. prolazio putem pored kuće optuženog A. kada je išao od štale prema
kući, kojom prilikom se A. mašio drvenog kolca dužine 1 m i debljine oko 10 cm
i istim udario M. više puta u predjelu glave i tijela i nanio mu lake tjelesne
povrede u vidu nagnječno kontuzne rane u predjelu čela u kosmatom dijelu
veličine 10x2 cm, krvni podliv u predjelu deltoidnog mišića desno veličine
10x10 cm, krvni podliv na desnoj strani grudnog koša ispod lopatice veličine
15x4 cm, krvni podliv nadlaktice lijevo veličine 8x4 cm, oguljotinu kože na
lijevoj podlaktici veličine 2x2 cm i lacero kontuznu ranu veličine 2x0,5 cm
iznad desnog oka.
Ove činjenice utvrdjuju se iz iskaza optuženog M. koji nalazi oslonca i u
nalazu i mišljenju vještaka medicinske struke Dr K. C. i navodima iz
medicinske dokumentacije.
Naime, optuženi Š.M.je jasno i uvjerljivo predstavio dogadjaj u ovom dijelu,
ističući da ga je optuženi A. više puta u kritičnom momentu udario kolcem u
predjelu glave i tijela i nanio mu navedene povrede, a dovodeći njegov iskaz,
u ovom dijelu, u vezu sa nalazom i mišljenjem vještaka medicinske struke Dr K.
C., koji je sud prihvatio kao jasan, objektivan i stručan iz kojeg se
nesumnjivo utvrdjuje da je optuženi M. zadobio navedene povrede kritičnog dana
koje se kvalifikuju kao lake tjelesne povrede i da su mogle nastati dejstvom
tupe mehaničke sile tj. udarom drvenog kolca, zaista se nesumnjivo utvrdjuje
da mu je iste nanio optuženi A. na opisani način, tako da nema sumnje u
drugačije činjenično stanje.
Takodje je utvrdjeno da se u kritičnom momentu optuženi M. mašio drvene letve
dužine oko 1 m i debljine 2x3 cm i istom udario A. u predjelu ledja i nanio mu
tjelesnu povredu u vidu crvenila sa otokom u slabinskom dijelu lijevo veličine
10x12 cm, a zatim i u predjelu desnog ramena.
Ove činjenice utvrdjuju se iz iskaza optuženog A. koji nalazi oslonca i u
nalazu i mišljenju vještaka medicinske struke Dr K. C. i navodima iz
medicinske dokumentacije.
Naime, iz iskaza optuženog A. utvrdjuje se da ga je optuženi M. u kritičnom
momentu udario drvenom letvom dužine oko 1 i debljine oko 2x3 cm u predjelu
lijevog ramena i ledja i nanio mu navedenu tjelesnu povredu u predjelu ledja,
a dovodeći njegov iskaz, u ovom dijelu, koji je sud prihvatio kao uvjerljiv i
objektivan, u vezu sa nalazom i mišljenjem vještaka medicinske struke Dr K. C.
koji je prihvatio kao objektivan i stručan i navodima iz pismene medicinske
dokumentacije, zaista se nesumnjivo utvrdjuje da je optuženom A. navedene
povrede nanio optuženi M. sa drvenom letvom, tako da nema sumnje u drugačije
činjenično stanje.
Iz naprijed navedenog utvrdjenja zaključuje se da su se optuženi u kritičnom
momentu sreli na putu u blizini kuće optuženog A. i posvadjali se medju sobom,
kojom prilikom se optuženi A. mašio drvenog kolca, kojim je udario više puta
optuženog M. i nanio mu navedene povrede, dok se M. istovremeno mašio drvene
letve i istom je udario optuženog A. i nanio mu navedenu povredu, pa je u
konkretnom slučaju bez značaja činjenica ko je koga prvi udario.
Sud je cijenio iskaz optuženog M.u dijelu u kojem ističe da nije nanio
navedenu povredu optuženom A.jer ga nije udario drvenom letvom, niti drugim
predmetom, već je bio napadnut od njega, kao i iskaz optuženog A.u dijelu u
kojem ističe da je optuženi M. ušao u njegovu avliju gdje ga je udario drvenom
letvom, nakon čega mu je oteo letvu i udario ga po kanti kojom je takodje
pokušao da ga udari, te da je moguće da ga je zakačio i po glavi ovom letvom,
ali njihove iskaze, u ovom dijelu, nije prihvatio, obzirom da su isti
neobjektivni, neuvjerljivi i jedino usmjereni ka tome da izbjegnu
krivičnopravnu odgovornost ili pak olakšaju sebi položaj u postupku.
Takodje, sud nije prihvatio iskaz svedoka M. E. u kojem navodi da je optuženi
M. napao njenog muža u njihovoj avliji, te da ona, i ako je bila u avliji,
nije vidjela da ga je udario drvenom letvom, niti da je njen muž njega udario
kolcem, obzirom da je njen iskaz neubjedljiv, neobjektivan i suprotan iskazu
optuženog A. koji je u početku u svojoj odbrani tvrdio da njegova supruga E.u
kritičnom momentu nije bila ispred kuće u avliji, već u kući, da bi nakon
njenog saslušanja pokušao da prilagodi svoj iskaz njenom kazivanju, tako što
je istakao da je ista u kritičnom momentu prala sudove ispred kuće u avliji,
te je moguće da nije vidjela kada ga je udario M.kao i suprotan iskazu
optuženog M. koji ističe da E. u kritičnom momentu nije bila prisutna u
avliji, već je bila udaljena od njih oko 30 m od kuće, tako da je očigledno da
ovaj svedok sa ovakvim kazivanjem nastoji da pomogne svom mužu-optuženom A. da
izbjegne krivičnopravnu odgovornost.
Takodje, sud je cijenio i iskaze svedoka M. I. i T. N.pa je našao da isti
nemaju uticaja na drugačiji zaključak, obzirom da im nijesu poznate odlučne
činjenice vezane za ovaj dogadjaj. Naime, iz iskaza svedoka M. I. proizilazi
da on nije bio na lice mjesta u kritičnom momentu, te nije vidio kako se
odigrao dogadjaj, jer je prije kritičnog dogadjaja uzeo kolica djubreta kod
optuženog A. i pošao prema svojoj kući gdje je uz put sreo optuženog M. koji
se kretao putem od štale prema kući, tako da ne zna šta se desilo kada je
prolazio pored A. kuće, ka i da nije o tome govorio M. u bolničkoj sobi u
Beranama, čime je opovrgao iskaz optuženog M., u dijelu u kojem ističe da je
ovaj svedok stajao na kapiji dvorišta kuće optuženog A. kada ga je on napao i
da je u bolničkoj sobi u Beranama u prisustvu T. N. kazao da ga je tukao A.
kritičnog dana na način kako je on to predstavio, što je potvrdio i svedok T.
N.tako da je očigledno da optuženi M. sa ovakvim kazivanjem nastoji da
izbjegne krivičnopravnu odgovornost za svoje postupke u ovom dogadjaju ili
olakša sebi položaj u postupku.
Dakle, u postupku je utvrdjeno da je optuženi Š. M. dana 27.03.2011.g. oko 18
h u naselju Carine, Opština Rožaje, lako tjelesno povrijedio N. A., na način
što ga je drvenom letvom-sredstvom podobnim da tijelo teško povrijedi ili
zdravlje teško naruši, dužine oko 1 m i debljine oko 2x3 cm, jednom udario u
predjelu desnog ramena i jednom u predjelu ledja nanoseći mu tom prilikom laku
tjelesnu povredu u vidu crvenila sa otokom u slabinskom dijelu lijevo veličine
10x12 cm i da je optuženi N. A., istog dana, u isto vrijeme i na istom mjestu,
lako tjelesno povrijedio Š. M.na način što ga je drvenim kolcem-sredstvom
podobnim da tijelo teško povrijedi ili zdravlje teško naruši, dužine oko 1 m i
debljine 10 cm, udario više puta u predjelu glave i tijela nanoseći mu tom
prilikom lake tjelesne povrede u vidu nagnječno kontuzne rane u predjelu čela
u kosmatom dijelu veličine 10x2 cm, krvni podliv u predjelu deltoidnog mišića
desno veličine 10x10 cm, krvni podliv na desnoj strani grudnog koša ispod
lopatice veličine 15x4 cm, krvni podliv nadlaktice lijevo veličine 8x4 cm,
oguljotinu kože na lijevoj podlaktici veličine 2x2 cm i lacero kontuznu ranu
veličine 2x0,5 cm iznad desnog oka.
Cijeneći psihički odnos optuženih prema učinjenim krivičnim djelima, sud je
našao da su isti bili svesni svog djela tj. svesni da preduzimaju opisane
radnje u cijlju nastupanja zabranjene posledice, znajući za protivpravnost
radnje i posledice koja je i nastupila, i to su htjeli, pa su krivična djela
izvršili sa direktnim umišljajem.
Pravnom analizom utvrdjenog činjeničnog stanja, sud je našao da su u radnjama
optuženih sadržani svi bitni elementi krivičnih djela laka tjelesna povreda iz
čl. 152. st. 2. u vezi st. 1. KZ, za koja djela je sud iste oglasio krivim i
optuženog Š. M. osudio na kaznu zatvora u trajanju od 30 (trideset) dana, a
optuženog N. A. na kaznu zatvora u trajanju od 60 (šezdeset) dana.
Prilikom odlučivanja o izboru vrste i visine kazne, sud je imao u vidu sve
okolnosti koje utiču da kazna bude veća ili manja iz čl. 42. KZ, pa je
optuženim od olakšavajućih okolnosti cijenio njihove porodične prilike i
siromašno imovno stanje, a kao otežavajuću okolnost njihovu raniju
osudjivanost, a optuženom A. i jačinu ugrožavanja zaštićenog dobra.
Cijeneći navedene okolnosti, kao i okolnosti pod kojima su djela izvršena i
držanje optuženih nakon izvršenih djela, sud je optužene osudio na kazne
zatvora u naznačenom trajanju, nalazeći da su izrečene kazne srazmjerne težini
učinjenih djela i stepenu krivice optuženih i da će se sa istim uticati na
optužene da ubuduće ne vrše bilo kakva krivična djela, te da će vaspitno
djelovati na druge da ne čine ista ili slična djela.
Na osnovu čl. 202. u vezi čl. 199. st. 2. tač. 1. ZKP, sud je obavezao
optužene da plate ovome sudu na ime troškova krivičnog postupka iznos od po
49,50 eura, koji troškovi se odnose na ime troškova za vještačenje.
Na osnovu čl. 202. u vezi čl. 199. st. 2. tač. 9. i st. 3. ZKP u vezi čl. 2.
Uredbe o izmjenama Uredbe o naknadi troškova u sudskim postupcima, sud je
obavezao optužene da plate ovome sudu na ime paušala iznos od po 40,00 eura.
Sa izloženog odlučeno je kao u dispozitivu ove presude.
OSNOVNI SUD U ROŽAJAMA, dana 24.05.2011.g.
Zapisničar, S U D I J A,
Azra Dacić s.r. Milosav Zekić s.r.
PRAVNA POUKA: Protiv ove presude može se izjaviti žalba u roku od 8 dana od
dana prijema iste i to Višem sudu u Bijelom Polju, a preko ovog suda.