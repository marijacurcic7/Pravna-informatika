Posl. br. K. 3/13
U IME CRNE GORE
OSNOVNI SUD U CETINJU, kao prvostepeni krivični, po sudiji Mariji Ćupić, kao
sudiji pojedincu, uz sudjelovanje sudskog namještenika Martinović Aleksandre,
kao zapisničara, u krivičnom predmetu okr. L.B. iz Cetinja, zbog krivičnog
djela kradja iz čl. 239.st.1. Krivičnog zakonika u sticaju sa krivičnim djelom
samovlašće iz čl. 384. st. 1. Krivičnog zakonika, u vezi čl. 48. Krivičnog
zakonika, po optužnom predlogu Osnovnog državnog tužioca u Cetinju Kt. br.
87/12 od 31. 12. 2012. godine, nakon održanog glavnog i javnog pretresa dana
09.05.2013. godine u prisustvu Zamjenika ODT-a Cetinje Radunović Sanje,
okrivljenog L.B. iz Cetinja, donio je dana 13.05.2013. godine i javno objavio
P R E S U D U
1. Okr. L.B. zv. “B.”, ... od oca N. i majke R., rođene P., rođen ... u
Cetinju gdje i prebiva naselje ..., državljanin Crne Gore, radnik, oženjen,
pismen, sa završenom Srednjom školom, lošeg imovnog stanja, osuđivan presudom
Osnovnog suda u Cetinju K. 115/10 od 27.04.2010.godine, zbog krivičnog djela
kradja iz čl. 239. st. 1. KZCG na kaznu zatvora u trajanju od 30 dana uslovno
na jednu godinu, i Presudom Osnovnog suda u Cetinju K. 104/11 od 15.06.2011.
godine, zbog krivičnog djela kradja iz čl. 239. st. 1. KZ na kaznu zatvora u
trajanju od 60 dana uslovno na dvije godine,
K r i v j e:
Zato što je:
U vremenskom periodu od 06. decembra 2011.godine do 06. marta 2012.godine u
svom stambenom objektu , u nas...Cetinje, iako svjestan da je oduzimanje i
prisvajanje tuđe pokretne stvari – električne energije , u namjeri da sebi
pribavi protivpravnu imovinsku korist, zabranjeno oduzeo i prisvojio
električnu energiju, vlasništvo oštećene “Elektroprivrede Crne Gore” AD
Nikšić- Elektrodistribucije Cetinje, u količini od 9154 Kwh, ukupne novčane
vrijednosti od 431,10 eura, na način što je elektroinstalacije u naznačenom
stambenom objektu, koje su od ranije bile isključene sa elektrodistributivne
mreže, zbog neizmirenog duga za utrošenu električnu energiju, mimo mjernog
uredjaja, samovoljno direktno priključio na elektrodistributivnu mrežu, kablom
presjeka 4 x 4 mm2, tako da se cjelokupna utrošena električna energija nigdje
nije registrovala.
- čime je izvršio krivično djelo kradja iz čl. 239. st.1. Krivičnog zakonika,
Pa sud okrivljenog primjenom citiranih zakonskih propisa, te čl. 4, 5, 13, 15,
32, 41, 42 i KZ i čl.226, 229, i 374 ZKP-a,
O S U Đ U J E
Na kaznu rad u javnom interesu u trajanju od 360 časova, a koji se ima
izvršiti za vrijeme od 6 mjeseci, s tim što kazna ne može biti duža od 60
časova u toku jednog mjeseca.
Ukoliko okrivljeni ne vrši rad u javnom interesu, ova kazna će se zamijeniti
kaznom zatvora, tako što će se svakih započetih 60 časova rada u javnom
interesu zamijeniti kaznom zatvora u trajanju od jednog mjeseca.
Obavezuje se okrivljeni da na ime troškova krivičnog postupka uplati iznos od
82,90 eura,te na ime sudskog paušala iznos od 30,00 eura, u korist Budžeta
Crne Gore , a sve u roku od 15 dana po pravosnažnosti presude.
O b r a z l o ž e nj e
Osnovno državno tužilaštvo u Cetinju podnijetim Optužnim predlogom Kt.br.
87/12 od 31.12.2012.godine, okr. L.B., iz Cetinja, stavilo je na teret
izvršenje krivičnog djela kradja iz čl. 239. st.1. Krivičnog zakonika, u
sticaju sa krivičnim djelom samovlašće iz čl. 384. st. 1. Krivičnog zakonika u
vezi čl. 48. Krivičnog zakonika. U završnoj riječi na glavnom pretresu
zastupnica optužbe je izvršila prekvalifikaciju krivičnog djela koje je
stavljeno na teret okrivljenom,a skladu sa tim i manje činjenične izmjene
,nakon čega je predložila sudu da okr. L.B., oglasi krivim za predmetno
krivično djelo i osudi po zakonu. Pritom je pojasnila da ostaje pri tako
preciziranom optužnom aktu ,jer cijeni da je provedenim dokazima nesporno
utvrđeno da je okrivljeni korisnik dijela stambenog objekta u kojem je vršena
kontrola predmetnom prilikom kada je utvrđeno da je imenovani elektro
instalacije naznačene u zapisniku o izvršenoj kontroli kablom presjeka 4 x 4
mm priključio na ED mrežu mimo električnog brojila tako da se utrošena
električna energije preko tih potrošača nigdje nije registrovala,pa su se s
toga u radnjama okrivljenog stekla sva bitna obilježja bića krivičnog djela
krađa iz člana 239. stav 1. KZ-a ,što je sve konstatovano u zapisniku o
izvršenoj kontroli dana 06. 03. 2012. godine, a za rasvetljenje date krivično
pravne stvari nije od uticaja da li je u zapisniku naveden broj monofaznog ili
trofaznog brojila jer je nesporno da su elektroinstalacije priključene kablom
naznačenog presjeka iza brojila.
Okr. L.B., u svojoj odbrani je istakao da nijesu tačni navodi optužbe da je
izvršio krivično djelo kradje, odnosno da je elektroinstalacije u svom
stambenom objektu kablom presjeka 4 x 4 mm, spojio direktno iza table. Naime,
ovo mjerno mjesto br. A470701195 su radnici Elektrodistribucije isključili
zbog duga za utrošenu električnu energiju, još 2009.godine, i od tada ono ne
mjeri utrošenu električnu energiju, a on ga nije ponovo priključio na
elektrodistributivnu mrežu. Preko tog mjernog uredjaja se registrovao utrošak
električne energije iz jedne prostorije gdje se nalaze kuhinja i trpezarija, a
od električnih uredjaja u toj prostoriji se nalazi TA peć, bojler, ledara,
rasvjeta i šporet. To brojilo koristi monofaznu struju i ono je povezano
kablom 2 x 6 mm i ono je povezano od kada je sagradjena kuća. Da bi koristio
električne uredjaje koje je naveo povezao je struju iz druge prostorije koja
je takodje u njegovom vlasništvu, i utrošena struja se registruje preko trećeg
brojila koje se nalazi u dijelu kuće koje pripada njegovom bratu, a koriste je
podstanari i redovno se plaća.
Radi razrješenja ove krivičnopravne stvari, Sud je u dokaznom postupku na
glavnom pretresu proveo dokaze: saslušao ovlašćenog predstavnika
ošt.Elektroprivrede Crne ,ED Cetinje A.R., saslušao svjedoke P.Č., K.R., I.M.,
M.S., K.B., R.P., P.D., na saglasan predlog stranaka pročitao Zapisnik o
kontroli mjernog mjesta „Elektroprivrede Crne Gore“AD Nikšić-
Elektrodistribucije Cetinje br.1.od 07.03.2012.godine, Zapisnik o kontroli
mjernog mjesta „Elektroprivrede Crne Gore“AD Nikšić-Elektrodistribucije
Cetinje od 06.09.2008.godine, Zapisnik o kontroli mjernog mjesta
„Elektroprivrede Crne Gore“AD Nikšić-Elektrodistribucije Cetinje br.0003477.od
13.11.2010.godine, Zapisnik o kontroli mjernog mjesta „Elektroprivrede Crne
Gore“AD Nikšić - Elektrodistribucije Cetinje br.0003635 od 09.03.2012.godine,
Zapisnik o kontroli mjernog mjesta „Elektroprivrede Crne Gore“AD Nikšić-
Elektrodistribucije Cetinje br.1.i 2.od 24.10.2012.godine,nalaz i mišljenje
sudskog vještaka elektro-tehničke struke M.B. dipl.el.ing.iz Podgorice
,Kt.br.87/12 od 17.12.2012.godine ,izvršio uvid u energetsku karticu
Elektroprivrede Crne Gore –AD Nikšić ,za potrošača –okr.L.B., za brojilo A
470701195, fotodokumentaciju sačinjenu od službenog lica „Elektroprivrede Crne
Gore“AD Nikšić,ED Cetinje,te izvještaj UP Ispostave Cetinje br.02-245/2034 od
14.06.2012.godine iz kaznene evidencije za okr. L.B..
Ovlašćeni predstavnik ošt. Elektrodistribucije Cetinje, A.R., u svom iskazu je
navela da je opunomoćena da istakne da je kod prijavljenog potrošača dana
06.03.2012. godine vršena kontrola mjernog mjesta marke „Landis“ br.
A470701195 , i tom prilikom je utvrdjeno da se potrošnja električne energije
preko mjernog uredjaja ne registruje već je stambeni objekat direktno spojen
na elektrodistributivnu mrežu kablom presjeka 4 x 4 mm iza table. Takodje je
konstatovano da u trenutku kontrole su korišćeni električni aparati TA peć
jačine 3 kw, bojler, ledara i rasvjeta. Nakon izvršene kontrole brojilo je
plombirano plombom br. III. Prethodna kontrola vršena je dana
06.09.2008.godine, kojom prilikom je konstatovano zapisnikom br. 4201-7441 da
je mjerno mjesto mehanički oštećeno, disk brojila zakočen, da se ne mjeri
utrošak električne energije, zatim kontrola je vršena dana 09.03.2010.godine,
kojom prilikom je zapisnički konstatovano da je brojilo isključeno zbog duga,
a potrošač direktno spojen na mrežu kablom presjeka 2 x 6 mm, tako da se
utrošak električne energije nigdje nije registrovao, pa je 13.11.2011.godine,
vršena kontrola o čemu je sačinjen zapisnik br. 4201-14099.Obračun neovlašćene
potrošnje izvršen je na osnovu čl. 58. i 59 važećih pravila za snabdijevanje
električnom energijom Sl.list CG br. 54/09 na iznos od 737,77 eura. Kao
ovlašćeni zastupnik oštećene pridružila se krivičnom gonjenju protiv
okrivljenog a imovinsko pravni zahtjev nije postavila ,sa razloga što je dana
29.06.2012.godine podnijet predlog za izvršenje br.401601-5435,a sud je donio
traženo rješenje pod oznakom I 1112/12 od 02.07.2012.godine.
Svjedok K.B., u svom iskazu je naveo da je dana 06.03.2012.godine, vršio
kontrolu kod potrošača L.B. u naselju „... u Cetinju. U kući kod potrošača
postoje tri električna brojila i to, jedno brojilo koje registruje potrošnju
električne energije u dijelu kuće u kojem žive njegovi podstanari, koje
brojilo nije kontrolisao, već druga dva brojila koja registruju potrošnju
električne energije u ostalom dijelu kuće. Tom prilikom su utvrdili da se
preko brojila ne registruje potrošnja električne energije ,već je direktno
spojeno iza table. Od električnih potrošača koji se nalaze u dijelu kuće sa
kojih je potrošnju električne energije trebalo da registruje brojilo
A470701195 su bila električna peć, bojler, ledara i rasvjeta. Nije se mogao
precizno izjasniti da li se potrošnja električne energije sa ovih uredjaja
registrovala preko nekog drugog brojila u kući. Pojasnio je da je tačno ono
što je navedeno u zapisniku koji je sačinjen dana 06. 03. 2012. godine kada je
kod potrošača izvršena kontrola i utvrđeno da se preko brojila ne registruje
potrošnja električne energije ,već da je direktno spojen iza table, kao i da
su od električnih uređaji zatečeni električna peć od 3 kilovata bojler ,ledara
i rasvjeta. Dakle,potrošnja se nije očito registrovala,a razlike su zbog
velikog broja izvršenih kontrola moguće .
Svjedok R.P., u svom iskazu je naveo da vezano za kontrolu koja je bila kod
potrošača L.B. u naselju ...u Cetinju, je bio prisutan prilikom kontrole koja
je obavljena 09.03.2010.godine, zatim 06.03.2012.godine, i 07.03.2012. godine,
pojašnjavajući da dana 06.03.2012.godine, je samo dovezao kolege do kuće L.B.,
a u kuću nije ulazio, tako da se ne može izjasniti kakvo su stanje zatekli
prilikom kontrole kod naznačenog potrošača. Zna da su u ovom objektu postojala
ranije dva mjerna mjesta i da su prilikom kontrole koja je obavljena
2010.godine, a o kojoj postoji zapisnik u spisima predmeta, pronašli odredjene
nepravilnosti na brojilu br. 1470701195 kada su i utvrdili da je brojilo
isključeno odranije, a da potrošač i dalje ima struje koja ne ide preko
brojila, dok o stanju koje je zatečeno dana 06.03.2012. godine, nije se mogao
preciznije izjasniti iz prethodno navedenih razloga. Pojasnio je da je tačno
da je prisustvovao kontroli, te da je ranije izjavio da mu nije poznato o čemu
se radi zbog velikog broja obavljenih kontrola,I velikog broja sastavljenih
zapisnika i kod ovog potrošača ,a istina je da je tačno ono što je
konstatovano u zapisniku o kontroli mjernog mjesta od 06. 03. 2012. godine, to
jeste da je kod potrošača izvršena kontrola, da je utvrđeno da se preko
brojila ne registruje potrošnja električne energije, odnosno da je isti
direktno spojen iza table. Prilikom kontrole u kući su zatečeni sledeći
uređaji preko kojih se nije registrovala potrošnja električne energije i to
:električna peć od 3 kilovata, bojler ,mišljenja je da se radilo o bojleru u
kupatilu, ledara kao i rasvjeta.Mišljenja je da je podatke u zapisniku unosio
K. U kući su prilikom kontrole bile ženske osobe, ali nezna da li su u
srodstvu sa okrivljenim.Brojilo nije bilo prikopčano već se potrošač spojio
direktno iza table. Priključci na brojilu bili su isključeni, ali se nije
mogao izjasniti koji su priključci ranije bili na brojilu.
Svjedok K.R., u svom iskazu je naveo da je prisustvovao kontrolama koje su kod
potrošača L. B. obavljene dana 06 i 07.03.2012.godine. Svojeručno je sačinio
te zapisnike i nije prilazio brojilu, već je u zapisnicima samo konstatovao
ono što su mu ostali kontrolori diktirali. Tom prilikom kod potrošača je
utvrdjeno da se preko brojila A470701195 ne registruje potrošnja električne
energije, već je direktno spojen iza table. Od električnih uredjaja koji su se
nalazili u kuhinji i trpezariji, a čija potrošnja se trebala registrovatipreko
brojila, su bili TA peć, bojler, ledara i rasvjeta, a naznačeni uredjaji su
bili priključeni na ED mrežu. Dana 06.03.2012.godine, kod imenovanog potrošača
su takodje utvrdili neovlaošenu potrošnju i na drugom mjernom uredjaju, koji
se takodje vodi na njegovo ime, a preko tog brojila se mjeri potrošnja
električne energije u drugom dijelu kuće koji koristi porodica pokojnog brata
okrivljenog. Misli da se pod istim krovom ,odnosno u istoj kući nalazi još
jedno brojilo, preko kojeg se registruje potrošnja električne energije u
dijelu kuće koji koriste njegovi podstanari, odnosno porodica V.J. Nije se
preciznije mogao izjasniti o presjeku unutrašnjeg priključka, jer nije
prilazio brojilu, niti da li se potrošnja električne energije preuzete preko
naznačenih električnih uredjaja, registrovala preko nekog drugog brojila u
kući, jer to nije provjeravao, a to se može provjeriti preko table na kojoj se
može vidjeti gdje je najveća potrošnja, kao i na samim utičnicma, i na računu
za utrošenu električnu energiju.
Svjedok P.Č., u svom iskazu je naveo da su dana 06.03.2012.godine, kod
potrošača L.B. iz Cetinja, utvrdili da se preko brojila A470701195 ne
registruje potrošnja električne energije već su električni uredjaji i to
električna peć, bojler, ledara, rasvjeta direktno spojeni kablom 4 x 4 mm iza
table . Toga dana su takodje našli neovlašćenu potrošnju i na drugo mjerno
mjesto u kući, a nije se mogao sjetiti iz kojeg dijela kuće se mjeri potrošnja
električne energije preko tog uredjaja. Nijesu isključili potrošača sa ED
mreže jer im to nijesu dozvolili ukućani, odnosno supruga L.B. i podstanari
koji žive u pomenutom objektu. Takodje se nije mogao izjasniti da li su tom
prilikom kontrolisali gdje se i da li se registruje potrošnja električne
energije preuzeta preko električnih uredjaja naznačenih u zapisnikiu od
06.03.2012.godine. Kod imenovanog potrošača su više puta kontrolisali mjerno
mjesto i takodje više puta utvrdili nepravilnosti na mjernim uredjajima koji
se vode na njegovo ime.
Svjedok I.M., u svom iskazu je naveo da su kod prijavljenog potrošača L.B.
vršili kontrolu mjernog mjesta dana 06.03.2012. godine, kojom prilikom su
utvrdili da kod imenovanog potrošača postoje dva brojila od kojih je jedno
bilo od ranije isključeno, a oni su kontrolisali drugo brojilo, pri čemu se
oba brojila nalaza na istoj tabli. Tom prilikom su utvrdili da se preko drugog
brojila koje nije bilo isključeno, ne registruje potrošnja električne energije
već su električni uredjaji spojeni direktno iza table kablom presjeka 4 x 4
mm. Nije kontrolisao električne uredjaje ,tako da se nije mogao izjasniti da
li se preko nekog mjernog uredjaja registrovala potrošnja električne energije
sa istih. Takodje, nije vidio da su bilo koji električni uredaji povezani i
kada je njegov kolega P.D. isključio odvodni kabal iz brojila, u kući je i
dalje bilo struje što se nije smjelo desiti, odnosno kuća je trebala da ostane
bez naponskog stanja.
Svjedok P.D., u svom iskazu je naveo da su kod prijavljenog potrošača L.B.
vršili kontrolu mjernog mjesta dana 06.03.2012.godine, kojom prilikom su
utvrdili da kod imenovanog potrošača postoje dva brojila od kojih je jedno
bilo od ranije isključeno, a oni su kontrolisali drugo brojilo, a oba brojila
se nalaze na istoj tabli. Utvrdili su da se preko drugog brojila koje nije
bilo isključeno ne registruje potrošnja električne energije već su električni
uredjaji spojeni direktno iza table, kablom presjeka 4 x 4 mm. Nije
kontrolisao električne uredjaje, tako da se nije mogao izjasniti da li se
preko nekog mjernog uredaja registrovala potrošnja električne energije sa
istih. Nije vidio da su bilo koji električni uredjaji povezani sa produžnim
kablom. Pojasnio je da je dana 06. 03. 2012. godine bio u kontroli mjernog
mjesta kod prijavljenog potrošača zajedno sa kolegama R.P., P. Č., M.S., K.R.,
I.M. i K.B. Tom prilikom koliko se sada sjeća kolega R.P. je napravio
beznaponsko stanje, međutim u tom trenutku ostala je rasvjeta, električna
instalacija, potom je neko od kolega rekao da je uključena i peć. Ne zna od
koliko je kilovata ista bila, kao što je nađen uključen i bojler,a takođe
nezna o kojem bojleru je riječ, kao i ledara. Nije se mogao izjasniti o
presjeku kabla, a koliko se sada sjećam isti je napajao još jedno brojilo ,a
radi se dovodnom kablu i mislim da je u pitanju trofazno brojilo. Ovoj
kontroli prisustvovala je kćerka okrivljenog ,a koliko se sjeća nije htjela da
potpiše zapisnik.
Svjedok M.S., u svom iskazu je naveo da je tačno da je dana 06.03.2012.godine,
bio prisutan prilikom kontrole koja je vršena u kući vlasništvo L.B. i to
mjernog mjesta br. A470701195 kojom prilikom je utvrdjeno da se preko brojila
ne registruje potrošnja električne energije, već je stambeni objekat direktno
spojen iza table i to kablom 4 x 4 mm, a od električnih uredjaja tu su bili
električna peć, bojler, ledara i rasvjeta. Prisustvovao je kontroli, ali nije
prilazio brojilu, kontrolori su tačno u zapisniku konstatovali zatečeno
stanje. Takodje je tačno da u kući postoje tri mjerna mjesta, koje se vode na
L.B., jedno brojilo mjeri utrošak električne energije koje koriste njegovi
podstanari, a ostala dva brojila mjere utrošenu električnu energiju u dijelu
kuće koju koristi L.B. Istakao je i to da je jedno brojilo koje mjeri utrošak
električne energije u dijelu kuće koju koristi L.B., isključeno od ranije, a
to je trofazno brojilo, to zna jer vrši mjerenje na tom području, a da li se
potrošnja električne energije registruje preko tog brojila koje mjeri utrošanu
električnu energiju od strane njegovih podstanara, lako se može provjeriti
uvidom u čitačke liste koje može dostaviti ovlašćeni - predstavnik
Elektrodistribucije Cetinje.
Iz zapisnika o kontroli mjernog mjesta „Elektroprivrede CG „ AD Nikšić
Elektrodistribucije Cetinje, br. 6 od 06.03.2012.godine, proizilazi da je kod
potrošača L.B. -... izvršena kontrola. Kod potrošača je utvrđeno da preko
brojila se ne registruje potrošnja električne energije ,već je direktno spojen
iza table(el.peć 3 KW,bojler,ledara,,rasvjeta).
Iz zapisnika o kontroli mjernog mjesta „Elektroprivrede CG „ AD Nikšić
Elektrodistribucije Cetinje, br. 1 od 07.03.2012. godine, proizilazi da su kod
potrošača L.B. prethodnog dana 06.03.2012.godine našli neovlašćenu potrošnju
na oba mjerna mjesta o čemu su sačinili adekvatne zapisnike .Tom prilikom
nijesu isključili potrošače sa elektro distributivne mreže ,što su bili u
obavezi da urade, pa su ponovo došli na lice mjesta da isključe potrošača na
stubu sa kojeg je njihov priključak.U pokušaju izvršenja su spriječeni od
strane ukućana .
Iz zapisnika o kontroli mjernog mjesta „Elektroprivrede CG „ AD Nikšić
Elektrodistribucije Cetinje, od 06.09.2008. godine, proizilazi da je kod
potrošača L. B. -... konstatovano da kod potrošača je na brojilu slomljeno
staklo.Disk je ukočen snimkom ,a brojilo nije registrovalo potrošnju.Nije
dozvoljeno isključenje.
Iz zapisnika o kontroli mjernog mjesta „Elektroprivrede CG „ AD Nikšić
Elektrodistribucije Cetinje, br. 0003477 od 13.11.2010.godine, proizilazi da
je kod potrošača L.B. ... brojilo isključeno od ranije .Potrošač i dalje ima
struje koja ne ide preko brojila.
Iz zapisnika o kontroli mjernog mjesta „Elektroprivrede CG „ AD Nikšić
Elektrodistribucije Cetinje, br. 0003635 od 09.03.2010. godine, proizilazi da
je kod potrošača L.B.- ... brojilo isključeno,da je potrošač direktno spojen
kablom 2x6 mm2 bez mjerenja.
Iz zapisnika o kontroli mjernog mjesta „Elektroprivrede CG „ AD Nikšić
Elektrodistribucije Cetinje, br. 1 i br. 2 od 24.10.2012. godine, proizilazi
da je kod potrošača L.B. .. brojilo od ranije isključeno sa
elektrodistributivne mreže. Brojilo i dalje isključeno. Potrošač je direktno
spojen kablom 6 mm2. U objektu se koristi napon-registruje bez mjerenja
,odn.ne registruje se potrošnja električne energije.Isti isključen na dovodni
kabal ,na razvodnoj tabli
Iz nalaza i mišljenje sudskog vještaka elektro-tehničke struke Martinović
Branka dipl.el.ing. iz Podgorice, Kt.br. 87/12 od 17.12.2012. godine,
proizilazi da su dana 06.03.2012.godine, oblašćeni radnici Elektrodistribucije
Cetinje, R.P., I.M., K.B., M.S., K.R., P.Č. i P.D. u okviru redovne kontrole
napajanja i mjerenja utroška električne energije, ustanovili kod potrošača
L.B. iz Cetinja, nepravilnosti koje se ogledaju u priključenju stambenog
objekta na elektridistributinu mrežu mimo električnog brojila tako da se
preuzeta električna energija nije registrovala. Zatečeno stanje opisano je
zapisnikom o kontroli mjernog mjesta br. 00590 od 06.03.2012.godine, na osnovu
kojeg je sačinjen obračun nelegalno preuzete električne energije
shodnoPravilima za snadbijevanje (Sl. List CG“ br. 54/09) na ukupan iznos od
737,77 eura. Iz priloženih zapisnika o kontroli mjernog mjesta da se
zaključiti da je komisija konstatovala broj zatečenih električnih uredjaja na
mreži Isporučioca čija se instalisana snaga procjenjuje na 6 kw uz prepoznati
presjek napojnog voda PP-OO 4 x 4 mm2. Potrošač je dužan da održava u
ispravnom stanju mjerni uredjaj preko kojeg preuzima električnu energiju i da
plaća isporučiocu naznačeni iznos nakon očitanja i ispostavljanja fakture. U
konkretnom slučaju radi se o nelegalnom potrošaču zato što je svoje
instalacije priključio direktno na mrežu kablom tipa PP-OO 4 x 4 mm2 mimo
električnog brojila tako da se preuzeta energija nije registrovala.
Metodologija obračuna koju je primijenio isporučilac prestavlja maksimalnu
moguću potrošnju obračunatu u skladu sa nominalnom strujom koju prenosi
napojni vod tipa PP-OO 4x4 mm2. Medjutim, ako se uzme prezentirana snaga od
20,37 kw dobijena proračunom iz nominalne struje i presjeka napojnog voda uz
prosječno dnevno vrijeme korišćenja od 5 h ,uz primjenu cijene više tarife
isporuke električne energije dolazimo do dnevnog novčanog ekvivalenta 4,79
eura, što na mjesečnom nivou iznosi 143,89 eura. Primjenom člana 58 i 59
Pravila o snadbijevanju električnom energijom („Sl. List CG“ br. 54/09) može
se zaključiti da je potrošač mogao za 90 dana nelegalne potrošnje oduzeti iz
mreže isporučioca 9154 kwh električne energije što odgovara novčanom
ekvivalentu od 431,10 eura.
Iz energetske kartice Elektroprivrede Crne Gore, - AD Nikšić
Elektrodistribucije Cetinje, za potošača - okr. L.B. za brojilo A470701195
proizilazi da za predmetni period nije evidentirana potrošnja električne
energije.
U fotodokumentaciji sačinjenoj od službenog lica „Elektroprivrede Crne Gore“
AD Nikšić Elektrodistribucije Cetinje, prikazano je sporno brojilo i način na
koji je okrivljeni izvršio priključenje na ED mrežu mimo brojila.
Iz izvještaja UP Ispostave Cetinje, br. 02-245-2034 od 14.06.2012. godine iz
KE za okr. L.B., utvrdjuje se da je isti osudjivan i to: presudom Opštinskog
suda u Cetinju K. 115/10 od 27.04.2010. godine, zbog krivičnog djela kradja iz
čl. 239. st. 1. KZCG na kaznu zatvora u trajanju od 30 dana uslovno na jednu
godinu, I Presudom Osnovnog suda u Cetinju K. 104/11 od 15.06.2011. godine,
zbog krivičnog djela kradja iz čl. 239. st. 1. KZ na kaznu zatvora u trajanju
od 60 dna uslovno na dvije godine.
Analizirajući rezultate provedenog dokaznog postupka, te na osnovu savjesne i
brižljive ocjene svih provedenih dokaza pojedinačno i u svojoj ukupnosti u
sklopu sa odbranom okrivljenog, sud je utvrdio da su rezultati dokaznog
postupka podkrijepili navode optužnog predloga da je okr.L.B. počinio krivično
djelo krađa iz čl.239.st.1. Krivičnog zakonika, činjenično i pravno opisano u
dispozitivu ove presude, a ovo iz sledećih razloga:
Utvrđujući činjenice radi pravilnog određenja materijalnopravnog odnosa u
datoj krivično pravnoj stvari sud je nesumnjivo utvrdio da je okrivljeni u
vremenskom periodu od u vremenskom periodu od 06. decembra 2011.godine do 06.
marta 2012.godine u svom stambenom objektu , u nas. ... Cetinje, iako svjestan
da je oduzimanje i prisvajanje tuđe pokretne stvari – električne energije , u
namjeri da sebi pribavi protivpravnu imovinsku korist , zabranjeno oduzeo i
prisvojio električnu energiju, vlasništvo oštećene “Elektroprivrede Crne Gore”
AD Nikšić- Elektrodistribucije Cetinje, u količini od 9154 Kwh, ukupne novčane
vrijednosti od 431,10 eura, na način što je elektroinstalacije u naznačenom
stambenom objektu, koje su od ranije bile isključene sa elektrodistributivne
mreže, zbog neizmirenog duga za utrošenu električnu energiju, mimo mjernog
uredjaja, samovoljno direktono priključio na elektrodistributivnu mrežu,
kablom presjeka 4 x 4 mm2, tako da se cjelokupna utrošena električna energija
nije registrovala.
U ovakvim se radnjama okrivljenog koje se sastoje u oduzimanju tuđe pokretne
stvari – električne energije u vrijednosti od 431,10 eura i nastupjelim
posledicama uz jasnu namjeru koja je postojala kod okrivljenog da oduzimanjem
električne energije, kao potrošač iste, pribavi sebi protivpravnu imovinsku
korist, (preko 150,00 eura) stiču sva zakonska obilježja bića krivičnog djela
kradja iz čl. 239. st. 1. KZ-a , pri čemu je sud utvrdjujući subjektivan odnos
okrivljenog prema izvršenom krivičnom djelu utvrdio direktan umišljaj, jer je
isti bio svjesan svog djela i svih njegovih obilježja i htio je njegovo
izvršenje (isti je bio svjestan da na način što je mimo postavljenog
električnog brojila u kući, koje je bilo isključeno, elektroinstalacije u kući
napojnim kablom presjeka 4 x 4 mm2, direktno priključio na
elektridistributivnu mrežu, da se utrošena električna energija preko tog kabla
nije mogla nigdje registrovati, dok je njegov umišljaj po mišljenju suda bio
usmjeren na protivpravno oduzimanje električne energije sve dok bude u
mogućnosti da to čini).
Sud je punu vjeru poklonio dokazima i to: iskazima svjedoka K.B., R.P., I.M.,
K.R., P.D., M.S., P.Č., koji su konstatovali zatečeno stanje na licu mjesta u
sklopu sa zapisnicima o izvršenim kontrolama mjernog mjesta Elektroprivrede CG
AD Nikšić - Elektrodistribucije Cetinje, te energetskom karticom
Elektroprivrede Crne Gore - AD Nikšić za okrivljenog za brojilo A 470701195 i
fotodokumentacijom koja potvrđuje zatečeno stanje,te iskazom ovlašćenog
predstavnika oštećene koji je prenio sudu ono što su ovl.službena lica zatekla
prilikom vršenja kontrole ,a koji dokazi po mišljenju suda na jasan i
identičan način predstavljaju zatečeno stanje.
Nalaz angažovanog sudskog vještaka elektrotehničke struke Martinović Branka,
sud je u cjelosti prihvatio kao stručan, jasan i istinit jer se vještak
osvrnuo na stvarnu i ukupnu moć spornog objekta.
Sud nije mogao prihvatiti navode odbrane okrivljenog u kojoj negira izvršenje
krivičnog djela stavljenog mu na teret ,već ih je kao kao posve nelogične i
neutemeljene odbacio ,cijeneći ih kao usmjerene na izbjegavanje krivičnopravne
odgovornosti,jer su provedeni dokazi tokom dokaznog postupka u cjelosti
opovrgli njegovu odbranu, tj.njegovi navodi da je objekat priključen na
elektromrežu ,te da bi koristio električne uredjaje povezao je struju iz druge
prostorije koja je takodje u njegovom vlasništvu, i utrošena struja se
registruje preko trećeg brojila koje se nalazi u dijelu kuće koje pripada
njegovom bratu, a koriste je podstanari i redovno se plaća ,se nijesu
potvrdili ,obzirom da su radnici oštećene neposredno na licu mjesta jasno
konstatovali da je okrivljeni spojen direktno kablom 4x4 mm 2 ,mimo mjernog
uređaja tako da se ne registruje utrošak električne energije ,te kada je
napravljeno beznaponsko stanje,od strane radnika oštećene u tom trenutku
ostala je rasvjeta, električna instalacija, peć, bojler,kao i ledara. Za
napomenuti je ,da činjenica da li se radi o monofaznom ili dvofaznom brojilu
nije od značaja ,sa razloga što u konkretnom slučaju su elektroinstalacije
priključene kablom naznačenog presjeka iza brojila.
Sud je prilikom odlučivanja o kazni imao u vidu sve okolnosti na strani
okrivljenog u smislu čl. 42 KZ, pa je od olakšavajućih okolnosti na strani
okrivljenog našao da se radi o porodičnom čovjeku ,loše imovno stanje istog
,dok je od otežavajućih okolnosti na njegovoj strani van bitnih obilježja
krivičnog djela u pitanju našao raniju osuđivanost,što je utvrđeno iz izvoda
iz KE za okrivljenog, pa je kod takvih olakšavajućih okolnosti, a imajući u
vidu da je okrivljeni pristao na izricanje kazne rad u javnom interesu, na
osnovu čl. 41 KZ, okrivljenom izrekao kaznu rad u javnom interesu u trajanju
od 360 časova, a koji se ima izvršiti za vrijeme od 6 mjeseci, s tim što kazna
ne može biti duža od 60 časova u toku jednog mjeseca, nalazeći da će se
ovakvom kaznom postići svrha kažnjavanja iz čl.32 KZ i na taj način dovoljno
uticati na okrivljenog da ubuduće ne vrši ista ili slična krivična djela, a u
okviru opšte svrhe propisivanja i izricanja krivičnih sankcija iz čl.4 st.2
KZ-a.
Ukoliko okrivljeni ne bude vršio rad u javnom interesu, na osnovu čl.41 st.6
KZ, ova kazna će se zamijeniti kaznom zatvora, tako što će se svakih započetih
60 časova rada u javnom interesu zamijeniti kaznom zatvora u trajanju od
jednog mjeseca.
Okrivljeni je na osnovu čl. 226 -229 ZKP-a, obavezan da na ime troškova
krivičnog postupka,na ime angažovanja sudskog vještaka elektroenergetske
struke uplati iznos od 82,90 eura,te na ime paušala iznos od 30,00 eura u
korist budžeta Crne Gore, koji paušal je odredjen shodno složenosti i trajanju
postupka uz ocjenu imovinskih prilika okrivljenog, a sve prednje u roku od 15
dana po pravosnažnosti presude.
Na temelju izloženog shodno čl. 374. ZKP-a valjalo je odlučiti kao u izreci.
OSNOVNI SUD U CETINJU
Dana 13.05.2013.godine
Zapisničar, S u d i j a
Martinović Aleksandra Marija Ćupić
PRAVNA POUKA:
Protiv ove presude može se izjaviti žalba u
roku od 8 dana od dana prijema Višem sudu
u Podgorici, a preko ovog Suda.