Posl.br.K. 252/12
U IME CRNE GORE
OSNOVNI SUD U CETINJU, kao prvostepeni krivični, po sudiji Mariji Ćupić, kao
sudiji pojedincu, uz učesće sudskog namještenika Aleksandre Martinović, kao
zapisničara, u krivičnom predmetu okrivljenog M.R. iz Cetinja, zbog krivičnog
djela falsifikovanje isprave iz člana 412. stav 1. Krivičnog zakonika, a po
optužnom predlogu Osnovnog državnog tužilaštva u Cetinju Kt.br. 165/12 od
26.10.2012. godine, nakon održanog glavnog i javnog pretresa dana 14. 05.2013.
godine, u prisustvu savjetnika ODT-a Đukanović Marka, u odsustvu uredno
pozvanog okrivljenog M.R. donio je dana 20.05.2013.godine i javno objavio
P R E S U D U
Okrivljeni M.R., zvani “Š.”, od oca P. i majke V., rođene V., ... godine u
Cetinju, gdje i prebiva, ... državljanin Crne Gore, mašinski tehničar,
oženjen, otac petoro djece, pismen, sa završenom Srednjom mašinskom školom,
lošeg imovnog stanja, osuđivan Presudom K. br. 63/82 od 24. 03. 1983. godine
Opštinskog suda u Cetinju zbog krivičnog djela iz člana 222. stav 1. tačka 5
KZSRCG na 40 dana zatvora uslovno na jednu godinu, presudom K. br. 127/95 od
29. 01. 1996. godine Osnovnog suda Cetinje zbog krivičnog djela iz člana 131.
KZ RCG novčanom kaznom od 100,00 dinara, presudom K. br. 57/93 od 03. 06.
1995. godine Osnovnog suda Cetinje zbog krivičnog djela iz člana 231. stav 5.
u vezi stava 1. i 3. KZRCG na 4 mjeseca zatvora uslovno na 1 godinu.
K r i v j e :
Zato što je :
Neutvrđenog dana u februaru mjesecu 2009. godine, u Cetinju, upotrijebio kao
pravu lažnu ispravu-potvrdu o visini primanja oštećene J.A. iz Cetinja broj
55/1 od 17. 02. 2009. godine, radi realizacije ugovora o zajmu br.
LD0905500080, zaključenog dana 12. 02. 2009. godine u Podgorici između “A...”
D.O.O. Podgorica, kao zajmodavca i K.V. iz Cetinja, kao zajmoprimca, na
novčani iznos od 3.000,00 eura, u kojem je oštećena J.A. navedena kao žirant,
na način što, iako je znao da predmetnu potvrdu o visini primanja oštećena
nije svojeručno potpisala, istu je voljno predao ovlašćenim službenicima u
poslovnim prostorijama “A...” u Cetinju
-čime je izvršio krivično djelo falsifikovanje isprave iz čl. 412. st.1.Krivičnog zakonika 
- pa ga Sud shodno čl. 4, 5, 13,14,15, 32, 33, 36, 42, KZ -a i čl. 226 –
229,239 i čl. 374 ZKP-a
O S U Đ U J E
Na kaznu zatvora u trajanju od 30 dana koju ima izdržati nakon pravosnažnosti
presude.
Obavezuje se okrivljeni da na ime troškova krivičnog postupka uplati iznos od
130,00 eura,te na ime paušala iznos od 30,00 eura u roku od 15 dana po
pravosnažnosti presude pod prijetnjom prinudnog izvršenja u korist budžeta
Crne Gore.
Oštećenoj J.A. se dosuđuje imovinskopravni zahtjev u iznosu od 35,72 eura,koji
je okrivljeni dužan naknaditi u roku od 15 dana po pravosnažnosti presude pod
prijetnjom prinudnog izvršenja,dok se za višak upućuje na redovnu parnicu.
O b r a z l o ž e nj e
Osnovno državno tužilaštvo u Cetinju podnijelo je ovom sudu Optužni predlog
Kt.br. 165/12 od 26. 10. 2012.godine, protiv okr. M.R. iz Cetinja,zbog
izvršenja krivičnog djela falsifikovanje isprave iz čl. 412. st.1.Krivičnog
zakonika. U završnoj riječi na glavnom pretresu zastupnik optužbe je ostao pri
podnijetom optužnom predlogu i predložio sudu da se nakon sprovedenog dokaznog
postupka okrivljeni M.R. oglasi krivim za predmetno krivično djelo i da se
isti osudi po zakonu u granicama propisanog minimuma i maksimuma kazne za
predmetno krivično djelo.
Okrivljeni M.R. je u svojoj odbrani naveo da je tačno da je K.V. podigla
kredit od 3.000.00 eura za njega, koji kredit on i dalje otplaćuje i još je
ostalo 1.000.00 eura koje je potrebno da otplati i koji će iznos narednih dana
kada primi platu izmiriti. Međutim, nije tačno da je falsifikovao potvrdu o
visini primanja J.A., koja je zaposlena u ..., niti je falsifikovao potpis
iste. Istakao je još i to da je J. A. bila u dobrim odnosima sa njegovom
suprugom M.T., te da je istoj J.A. rekla “što ti god treba učiniću Vam, kao
što ste vi mene”, te je ista donijela potrebnu dokumentaciju za žiranta
ovjerenu u školi. Još jednom je ponovio da je J. A. lično donjela ova
dokumenta i ostavila ih u kiosku ,a on je bio prisutan tom prilikom tako da on
ništa nije potpisivao, a ko je ,nije mu poznato.
Sud je radi razrješenja ove krivično pravne stvari proveo sledeće dokaze i to
: saslušao ovlašćenog predstavnika MFI “Agroinvest VFI” D.O.O. Podgorica M.V.,
oštećenu J.A., svjedoke K.V., R.M., M. M., J.K., S.R., sudskog vještaka
grafološke struke Nikčević Veselinku, pročitao Ugovor o kreditu broj
LD0905500080 zaključen dana 12. 02. 2009. godine u Podgorici, između " A..."
D.O.O.Podgorica, kao zajmodvaca i K.V. iz Cetinja, kao zajmoprimca, sa
rješenjem o administativnoj zabrani i potvrdi o visini primanja za oštećenu
J.A., izjavama i administrativnim zabranama za žirante M.M. i J.K., pročitao
izvod iz djelovodne knjige JU ... Cetinje, pročitao nalaz i mišljenje sudskog
vještaka grafološke struke dipl. Ing. Nikčević Veselinke broj 81/12 od 12. 07.
2012. godine, pročitao dopis .“A...” Podgorica, pročitao izvještaj iz Kaznene
evidencije Uprave policije Ispostave Cetinje 23, broj 02-245/4389 od 07. 11.
2012. godine za okrivljenog M.R.
Iz iskaza oštećene J.A. proizilazi da je 17. februara 2009. godine podigla
kredit kod “A...” banke kod M.T. koja je bila predstavnik ove banke za
Cetinje, a koja se nalazila u njenoj kući koja je locirana u ... Istakla je i
to da je podigla kredit u iznosu od 500,00 eura, zašto je dobila odobrenje
direktora škole u kojoj je zaposlena, tj. “...,” a koji je kredit uredno
izmirila. Negdje početkom decembra nije se mogla sjetiti tačnog datuma
obavijestila je blagajnica škole da joj je stigla zabrana od “A.” banke na
platu, da je bila žirant K.V. koja je nosilac pomenutog kredita, u iznosu od
4.000,00 eura ,a koju ona ne poznaje. Tada je slučaj prijavila policiji, gdje
je bila pozvana da da izjavu, a takođe je išla u policiju u Podgorici na
utvrđivanje rukopisa kod grafologa i to u avgustu mjesecu 2010. godine. Nije
potpisivala ništa, niti poznaje K.V., tako da smatra da su njeni podaci
zloupotrijebljeni i potpis falsifikovan. Ne poznaje ni M.R., ali pretpostavlja
da je to muž M.T. kod koje je podigla kredit u “A...” banci, a koja je
odgovorna za tu banku na području Cetinja. Takođe je navela da ona kada je
dobila kreditnu dokumentaciju koju je odnijela u računovodstvo, da je
računovodstveni radnik, odnosno M.R., popunila dio obrazaca, te kako nije bila
sigurna da li su isti ispravno popunjeni da je otišla kod M.T. koja je bila
predstavnik MFI u Cetinju i ova je uzela ta popunjena dokumenta koja nijesu
bila potpisana od njene strane i dala joj druga dokumenta, a objasnila joj tom
prilikom što treba da pupuni žirant, a što računovodstveni radnik, nakon čega
je postupila po uputstvima i podigla uredno kredit na svoje ime. Očiglendo je
da su papiri koji nijesu bili potpisani iskorišćeni za podizanje kredita koji
glasi na ime K.V. Pridružila se krvičnom gonjenju protiv okrivljenog i
postavila imovinsko pravni zahtjev .
Iz iskaza ovlašćenog predstavnika “A...” D.O.O. Podgorica M.V. proizilazi da u
vrijeme apliciranja za kredit i izdavanja istog nije bilo potrebno prisustvo
žiranta, kako kod “A...” sada “M...”, tako ni kod druge banke jer Centralna
banka nije to zahtijevala. Vezano za visinu primanja žiranta i izjavu žiranta
da prihvata da žirira navela je da se izdaju bjanko formulari, te da je žirant
dužan da se sam stara, to jeste da ih lično ispuni i potpiše, odnosno dio koji
je predviđen za njega, a lice u računovodstvu dio koji je za njih.
Iz iskaza svjedoka K.V. proizilazi da je negdje u periodu 2009. godine ili
2010. godine ne može se sjetiti tačno podigla kredit kod “A...” banke koji je
uredno izmirila i u tom periodu je zamolio M.R. sa kojim je kućni prijatelj da
bude nosilac kredita koji je njemu bio potreban i to misli u iznosu od
3.000.00 eura, ali naglašava da je kompletnu dokumentaciju potrebnu za ovaj
kredit pripremio M.R., a ona je samo ispunila obrazac koji je nju sledovao kao
nosioca kredita, koji je i predala M.R. Naglasila je da ne poznaje J.A., niti
drugoga žiranta, tako da njoj ništa nije poznato vezano za sporne
administrativne zabrane ovih lica. Naglasila je i to da od lica koja su bili
žiranti nikada nije doživjela bilo kakvu neprijatnost, niti je bila išta
pitana od njihove strane, vezano za sporni kredit, a takođe ni “A... banka” je
nikada nije pozvala. Navela je da je u Cetinju u kući M. gdje su bile
smještene prostorije “A..” od M.M. uzela dokumentaciju, odnosno popunila ono
što je potrebno za nosioca kredita, to jeste svoje podatke, a nije gledala
ostalu dokumentaciju koja je pratila ovaj kredit. Kada su sredstva odobrena
pošla je u Podgoricu i tamo podigla novac i potpisala ugovor.
Iz iskaza svjedoka R.M. proizilazi da je ista zaposlena kao računovođa u ....
Sredinom 2010. godine, nije se mogla sjetiti datuma i mjeseca stigla je
administrativna zabrana koja je bila zavedena u djelovodnik njihove pravne
službe, ali kao korisnik kredita na ime J.A., koja je inače bila zaposlena kao
profesor. Ona je odmah o tome obavijestila A., jer je smatrala da je to njena
moralna obaveza. Međutim, ona nije bila korisnik kredita na tom papiru, već
žirant, a korisnik je bila V.K. i broj telefona iste u donjem desnom uglu i
iznos koliko se sjeća od 5.000.00 eura. Istakla je da rukopis sa kojim je
napisano V.K., broj telefona kao i navedeni iznos nijesu njeni, niti je ona to
pisala ,već smatra da je to neko drugi uradio u njeno ime. Dodala je i to ,a
nakon uvida u potvrdu o visini primanja koja je predmet ovog postupka da ona
nije upisala podatke K.V., kao ni iznos od 4.000.00 eura, koji se odnosi na
korisnika kredita odnosno žiranta s tim što je pojasnila da je kroz djelovodni
pečat broj 55/1 od 27. 02. 2009. godine u JU “...” Cetinje upisana J. A. kao
korisnik kredita u djelovodnoj knjizi. Takođe je naglasila da joj nije poznato
lice K. V., te da ona niti je upisala podatke za istu, niti iznos kredita.
Iz iskaza svjedoka M. M. proizilazi da se ne može sjetiti ,ali misli da je
bilo negdje 2009. godine kada je kontaktirala M. T. obzirom da je bila
podnijela zahtjev za odobrenje kredita kod “A...” D.O.O. Podgorica, te kako je
odustala od podizanja kredita tako je ista zamolila da joj bude žirant i ona
je na to pristala. Predala je svoje potpise i formulare iz Štamparije, a
zaista ne zna niti je pitala za koga je taj kredit. I sada ne zna na koga se
odnosi kredit jer se istoj u više navrata potpisivala.
Iz iskaza svjedoka J. K. proizilazi da njoj ništa nije poznato vezano za ovu
predmetnu krivičnu stvar jer ne poznaje ni M. R., a upoznala ga je samo u
prolazu jednom prilikom, a nije joj poznata ni V. K. ni J. A., tako da se ne
može izjašnjavati u predmetnoj krivično prvavnoj stvari.
Iz iskaza svjedoka S. R. proizilazi da on nije vidio ništa sporno vezano za
dokumentaciju koja je priložena na ime korisnika kredita K. V., sa kojih
razloga je sve to predao kreditnom odboru i kredit je odobren. Ko je podnio
zahtjev za dodjelu kredita on ne zna jer je M. T. bila seoski predstavnik koji
je bio ovlašćen da sakuplja zahtjeve i nakon međusobne konsultacije ista daje
njemu zahtjeve. Dakle, ovu dokumentaciju mu je predala M. T. M. R. poznaje jer
je suprug M. T., ali isti nije imao bilo kakve veze sa poslom M. T., a da on
to zna.
Iz Ugovora o kreditu broj LD0905500080 zaključenog dana 12. 02. 2009. godine u
Podgorici, proizilazi da je zaključen između " A..." D.O.O.Podgorica, kao
zajmodavca i K. V. iz Cetinja, kao zajmoprimca, na iznos od 3000,00 eura.Iz
rješenja o administrativnoj zabrani i potvrdi o visini primanja za oštećenu J.
A., proizilazi da se na istim nalazi štambilj, JU ..., da nose broj 55/1 od
17.02.2009. godine, da su upisani podaci J. A., te da su ovjereni pečatom JU
..., dok iz izjava i administrativnih zabranana za žirante M. M. i J. K.
proizilazi da su iste saglasne da budu žiranti ukoliko K. V. ne ispuni
preuzete obaveze.
Iz izvoda djelovodne knjige JU ... Cetinje proizilazi da je pod brojem 55
zavedena ovjera podataka za korisnika kredita J. A. dana 17.02.2009. godine.
Iz nalaza i mišljenja sudskog vještaka grafološke struke dipl. Ing. Nikčević
Veselinke broj 81/12 od 12. 07. 2012. godine proizilazi da cijeneći
identifikacioni značaj konstatovanih razlika, imajući u vidu da u nespornom
rukopisu nije uočen pokušaj podešavanja ili mijenjanja poteza, smatra da su
one dovoljne za donošenje određenog zaključka o tome da sporni potis koji je
bio predmet ovog ispitivanja, nije svojeručno ispisala J. A. Na osnovu
raspoloživog materijala i konstatovanog u nalazu vještak je u mišljenju naveo
da potpis “J. A.” koji se na spornoj potvrdi o visini primanja “A...” broj
55/1 od 17. 02. 2009. godine nalazi u rubrici “svojeručni potpis zaposlenog”
nije autentičan potpis lica na čije ime glasi. Na glavnom pretresu je ostala
pri datom nalazu i mišljenju.
Iz dopisa “A. ...” Podgorica proizilazi da je kredit na ime V. K. po ugovoru
broj LD /09055/00080 u iznosu od 3000,00 eura podignut 24.02.2009.godine, na
rok otplate od 36 mjeseci. Klijent je uplatio 600,00 eura ,a od žiranta se
odbilo 35,72 eura. Zadnja uplata je bila 12.02.2010. godine i od tada nije
bilo nikakvih uplata, ni od strane klijenta, ni po osnovuo dbijanja od
žiranta. Kredit je otpisan 29.03.2010. godine, a ukupan dug po ovom kreditu
iznosi 3668,91 euro.
Iz izvještaja iz Kaznene evidencije Uprave policije Ispostave Cetinje 23, broj
02-245/4389 od 07. 11. 2012. godine za okrivljenog M.R. proizilazi da je isti
osuđivan Presudom K. br. 63/82 od 24. 03. 1983. godine Opštinskog suda u
Cetinju zbog krivičnog djela iz člana 222. stav 1. tačka 5 KZSRCG na 40 dana
zatvora uslovno na jednu godinu, presudom K. br. 127/95 od 29. 01. 1996.
godine Osnovnog suda Cetinje zbog krivičnog djela iz člana 131. KZ RCG
novčanom kaznom od 100,00 dinara, presudom K. br. 57/93 od 03. 06. 1995.
godine Osnovnog suda Cetinje zbog krivičnog djela iz člana 231. stav 5. u vezi
stava 1. i 3. KZRCG na 4 mjeseca zatvora uslovno na 1 godinu.
Analizirajući rezultate provedenog dokaznog postupka,te na osnovu savjesne i
brižljive ocjene svih provedenih dokaza pojedinačno i u svojoj ukupnosti u
sklopu sa odbranom okrivljenog sud je utvrdio da su rezultati dokaznog
postupka podkrijepili navode optužnog akta da je opt. M.R. počinio krivično
djelo za koje se tereti - falsifikovanje isprave iz čl. 412. st. 1. Krivičnog
zakonika.
Utvrđujući činjenice radi pravilnog određenja materijalnog pravnog odnosa u
ovoj krivično pravnoj stvari sud je nesumnjivo utvrdio da je okrivljeni
neutvrđenog dana u februaru mjesecu 2009. godine, u Cetinju, upotrijebio kao
pravu lažnu ispravu-potvrdu o visini primanja oštećene J.A. iz Cetinja broj
55/1 od 17. 02. 2009. godine, radi realizacije ugovora o zajmu br.
LD0905500080,zaključenog dana 12. 02. 2009. godine u Podgorici između “A. ...”
D.O.O. Podgorica, kao zajmodavca i K.V. iz Cetinja, kao zajmoprimca, na
novčani iznos od 3.000,00 eura, u kojem je oštećena J. A. navedena kao žirant,
na način što, iako je znao da predmetnu potvrdu o visini primanja oštećena
nije svojeručno potpisala, istu je voljno predao ovlašćenim službenicima u
poslovnim prostorijama MFI “A. ...” u Cetinju.
Ovakvo činjenično stanje sud je utvrdio na osnovu iskaza oštećene J.A., iskaza
svjedoka R.M., jer su isti u saglasnosti sa pisanim dokazima Ugovorom o
kreditu broj LD0905500080 zaključenim dana 12. 02. 2009. godine u Podgorici,
između " A..." D.O.O.Podgorica, kao zajmodvaca i K. V. iz Cetinja, kao
zajmoprimca, sa rješenjem o administativnoj zabrani i potvrdi o visini
primanja za oštećenu J.A., izjavama i administrativnim zabranama za žirante
M.M. i J.K., izvodom iz djelovodne knjige JU ...,te dopisom „A. ... “
Podgorica,kao i na osnovu nalaza i mišljenja sudskog vještaka grafološke
struke.
Sud je našao da su svjedoci M.M. i K.V. objektivno svjedočile o onome što im
je poznato u vezi sa predmetnim kreditom.
Sud je našao da svjedok J.K. nije predočila sudu ono što joj je poznato vezano
za konkretni slučaj, jer navodi njenog iskaza su opovrgnuti izjavama i
administrativnim zabranama za žiranta, sa kojih razloga sud njen iskaz nije
prihvatio.
Ovlašćeni predstavnik “A. ...“ D.O.O.Podgorica M.V., kao i svjedok S.R. su
pojasnili proceduru poslovanja“A. ...“ D.O.O.Podgorica u kritičnom periodu.Iz
iskaza svjedoka S. sud je saznao da je supruga okrivljenog bila seoski
predstavnik,koja je bila ovlašćena da sakuplja zahtjeve i nakon prikupljanja
istih mu ih preda.
Za sud je bila neprihvatljiva odbrana okrivljenog u kojoj je tvrdio da nije
počinio krivično djelo koje mu je stavljeno na teret, jer je takva njegova
odbrana sračunata na izbjegavanje krivice i krivično pravne odgovornosti i kao
takva je u suprotnosti sa svim provedenim dokazima,a prevashodno sa iskazom
oštećene J.A., svjedoka R.M., izvodom iz djelovodne knjige, te nalazom i
mišljenjem sudskog vještaka grafologa Nikčević Veselinke, pri kojem je ostala
na glavnom pretresu, a koji je sud prihvatio kao jasan, stručan i
objektivan,zasnovan na pravilima struke i nauke.
Dakle, imajući u vidu prednje za sud je nesporno da je okrivljeni M.R. imao
interes za realizaciju predmetnog ugovora o zajmu, pa je upotrijebio, lažnu
ispravu i to potvrdu o visini primanja oštećene J.A., u kojem ugovoru je J. A.
navedena kao žirant, iako je znao da predmetnu potvrdu o visini primanja
oštećena nije svojeručno potpisala, tako što je voljno predao ovlašćenim
službenicima u poslovnim prostorijama “A. ...“ u Cetinju.
Sve prednje ukazuje da su se u radnjama okrivljenog ostvarila sva bitna
obilježja bića krivičnog djela falsifikovanje isprave iz čl.412. st.1.KZ-a,te
da je postupao umišljajno jer je bio svjesan da njegove radnje predstavljaju
radnje krivičnog djela, čije izvršenje je htjeo.
Dakle, u nedostatku elemenata koji bi umanjili ili isključili sposobnost
okrivljenog da shvati značaj svojih postupaka i da njima upravlja, sud ga
nalazi krivično odgovornim i oglašava krivim.
Prilikom utvrdjivanja vrste i visine kazne koju će sud izreći okrivljenom M.
R. cijenjene su okolnosti iz čl. 42. KZ -a, pa je Sud od olakšavajućih
okolnosti na strani okrivljenog našao da se radi o porodičnom čvjeku –ocu
petoro djece, dok je od otežavajućih okolnosti van bitnih obilježja krivičnog
djela u pitanju na njegovoj strani sud našao raniju osuđivanost što je utvrdio
iz izvoda iz KE na ime okrivljenog.
Sud je obzirom na ove okolnosti izrekao kaznu zatvora okr.M.R. u trajanju od
30 dana, nalazeći da ta kazna realno odražava stepen društvene opasnosti
djela, odnosno uz uvjerenje suda da će se i sa ovako utvrdjenom kaznom i pored
ranijih osuda okrivljenog, a kada se ima u vidu protek vremena od izvršenja
prethodnih krivičnih djela u konkretnom slučaju postići svrha kažnjavanja
predvidjena čl. 32. Krivičnog zakonika,odnosno da će se u svemu ostvariti
opšta svrha izricanja i propisivanja krivičnih sankcija iz čl.4.st 2 Krivičnog
zakonika.
Okrivljeni je obavezan shodno čl.226-229 ZKP-a da na ime troškova krivičnog
postupka na ime vještačenja po vještaku grafologu Nikčević Veselinki uplati
iznos od 130,00 eura,te na ime paušala iznos od 30,00 eura, a koji iznos je
sud odmjerio imajući u vidu konkretan slučaj, trajanje postupka i imovne
prilike okrivljenog,u roku od 15 dana po pravosnaznosti presude pod prijetnjom
prinudnog izvršenja u korist budžeta Crne Gore.
Oštećenoj J.A. dosuđen je imovinskopravni zahjtev u iznosu od 35,72 eura,koji
iznos je okrivljeni dužan naknaditi u roku od 15 dana po pravosnažnosti
presude pod prijetnjom prinudnog izvršenja ,(dosuđeni iznos sud je utvrdio iz
dopisa “A. ...” Podgorica),dok je za višak upućena na redovnu parnicu.
Sa izloženog shodno čl.374.ZKP-a odlučeno je kao u izreci presude.
OSNOVNI SUD U CETINJU
Dana 20.05.2013. godine
Zapisničar, S U DIJA
Aleksandra Martinović Marija Ćupić
PRAVNA POUKA
Protiv ove presude dozvoljena
je žalba u roku od 8 dana,od dana
prijema istog Višem suda
u Podgorici,a preko ovog suda