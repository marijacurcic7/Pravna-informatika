OSNOVNI SUD U ROŽAJAMA
K.br.158/11.
U IME CRNE GORE
OSNOVNI SUD U ROŽAJAMA i to Predsjednik suda Camić Zahit, kao sudija
pojedinac, sa zapisničarem Burdžović Adisom, odlučujući po optužnom predlogu
Osnovnog Državnog Tužilaštva iz Rožaja Kt.br.179/11. od 14. septembra 2011.
godine, protiv okrivljene D. S. iz Rožaja zbog krivičnog djela laka tjelesna
povreda iz čl. 152.st.2. u vezi st. 1. Krivičnog Zakonika, nakon održanog
glavnog i javnog pretresa u prisustvu zamjenika Osnovnog Državnog Tužioca
Selmanović Armina iz Rožaja, oštećene H. N. iz Rožaja i okrivljene, dana
07.10.2011. godine, donio je i javno objavio
P R E S U D U
Okrivljena D. S., JMBG ., od oca A., i majke M., rodj. M., rodjena .. godine u
Zagrebu, živi, u s. Honsiće, opština Rožaje , drž. CG, razumije Crnogorski
jezik, a maternji joj je Bosanski jezik, pismena, završila četiri razreda
osnovne škole, nezapošljena, udata, majka četvoro maloljetne djece, siromašnog
imovnog stanja, neosudjivana. K R I V A J E
Što je:
dana 07.09.2011. godine oko 19,00 h, ispred svoje porodične kuće u selu
Honsiće, Opština Rožaje, lako tjelesno povrijedila H. N., na način što je
gadjala kamenjem, paučama i drvetom, sredstvima podobnim da tijelo teško
povrijedi ili zdravlje teško naruši, kojim je pogodila u predjelu glave i
noge, nanoseći joj lake tjelesne povrede u vidu hematoma u predjelu čela sa
desne strane veličine 2 x 1 cm i hematoma u predjelu desne potkoljenice
veličine 7 x 5 cm,
-čime je izvršila krivično djelo laka tjelesna povreda iz čl. 152.st.2.u vezi st. 1. Krivičnog Zakonika.
Pa joj sud na osnovu pomenutog zakonskog propisa, primjenom čl. 3.4.
13.15.32.36. 52.53. Krivičnog Zakonika i čl. 226.229. i 374. Zakonika o
Krivičnom Postupku i z r i č e
USLOVNU OSUDU
Kojom joj utvrdjuje kaznu zatvora u trajanju od 45 (četrdesetpet) a
istovremeno utvrdjuje da se ista neće izvršiti ukoliko osudjena u roku od
jedne godine dana ne učini krivično djelo.
Da plati ovom sudu na ime troškova krivičnog postupka iznos od 55 eura i na
ime paušala iznos od 40 eura u roku od 15 dana po pravnosnažnosti ove presude.
O b r a z l o ž e n j e
ODT iz Rožaja podnio je optužni predlog Kt.br.179/11. od 14. septembra 2011.
godine, protiv okrivljene D. S. iz Rožaja, zbog krivičnog djela laka tjelesna
povreda iz čl. 152.st.2. u vezi st. 1. KZ.
Na glavnom pretresu Zamjenik ODT-a istakao je da je izvedenim dokazima
utvrdjeno da je okrivljena izvršila krivično djelo za koje je optužena.
Predložio je da sud istu oglasi krivom za izvršeno krivično djelo i izrekne
joj uslovnu osudu kojom će joj utvrditi kaznu zatvora u trajanju od 45 dana i
istovremeno odrediti da se ista neće izvršiti ukoliko ista u roku od jedne
godine dana ne izvrši novo krivično djelo.
Oštećena H. N. pridružila se krivičnom gonjenju ODT-a u odnosu na okrivljenu,
a imovinsko pravni zahtjev nije postavila.
Okrivljena D. S. na glavnom pretresu je izjavila da ne priznaje izvršenje
krivičnog djela ni krivicu za krivično djelo za koje je optužena.
U svojoj odbrani istakla je : da joj je oštećena zaova i da nije izvršila
krivično djelo za koje je optužena. Sa oštećenom živi u istoj kući, s tim što
ista živi na spratu od kuće, a ona sa mužem i djecom u prizemlju. Od kako se
udala za brata oštećene, ista je stalno maltretira, govori joj da je kurva.
Izbjegava svaki susret sa istom koja je nepodnošljiva osoba. Pomenutog dana sa
oštećenom se nije vidjala niti je bilo čime povrijedila. Policija je u dva
navrata u vezi prijave oštećene dolazila kod njihove kuće i policiji je kazala
da nikakve svadje izmedju njih nije bilo. Ima četvoro djece i teško je
oboljela. Oštećena ne napada samo nju, već i njenog supruga i prosto ne znaju
kako da se ponašaju prema oštećenoj.
Na glavnom pretresu sud je izveo dokaze: saslušanjem u svojstvu svjedoka -
oštećenu H. N., pročitao izvještaj ljekara za HMP u Rožajama, od 08.9.2011.
godine, u svojstvu sudskog vještaka medicinske struke saslušao dr. Fikreta
Mujevića iz Rožaja i pročitao izvod iz kaznene evidencije na ime okrivljene.
Svjedok - oštećena H. N. istakla je: da joj je okrivljena snaha i udata je za
njenog brata. Žive u istoj kući, s tim što ona živi na spratu kuće, a
okrivljena u prizemlju. Sa istom ne kontaktira duže vrijeme, jer je
svakodnevno vrijedja i govori joj da je kurva i da ima petoro djece sa nekim
ljudima. Dana 07.9.ove godine oko 19 h, došla je kod kuće. Kada je bila ispred
kuće okrivljena je izašla iz njenog stana i obratila joj se riječima "gdje ćeš
kurvo majku ti jebem imaš obraza da dodješ kod naše vode...". U tom momentu
nalazila se ispred česme koja je u blizini njihove kuće. Okrivljena je uzela
kamenje, obuću i drva i sa istim je počela gadjati. Tim predmetima je pogodila
u predjelu čela i u predjelu desne podkoljenice. Kamenom je pogodila u
predjelu noge, a u predjelu čela nekim tvrdim predmetom, smatra da je bilo
drvo. Od tih udaraca osjećala je bolove. Pošla je u policiju da ovo prijavi, a
nakon toga kod ljekara radi pregleda. Prosto ne zna šta da radi od okrivljene
koja je svakodnevno napada i maltretira. Tako se prema njoj ponaša i njen
brat, suprug okrivljene. Kod ljekara se javila sjutra dan jer nije mogla isto
veče, pošto je bio mrak i nije mogla da dodje iz sela u kojem živi do grada.
Vještak medicinske struke dr. Fikret Mujević istakao je: da je u medicinskoj
dokumentaciji izvještaju ljekara za HMP od 08.9.2011. godine za Honsić Nedžibu
konstatovano da je imala povrede u čeonom predjelu sa desne strane hematom
veličine 2 x 1 cm, i u predjelu desne podkoljenice hematom veličine 7 x 5 cm.
Da se sve povrede kvalifikuju kao lake tjelesne i da iste neće ostaviti
posledice po zdravlje oštećene i mogle su biti nanijete udarom tupe mehaničke
sile.
Cijeneći iskaz okrivljene i izvedene dokaze pojedinačno i u vezi sa ostalim
izvedenim dokazima, sud je na osnovu takve ocjene utvrdio činjenično stanje
opisano u izreci presude.
Utvrdjeno činjenično stanje proizilazi iz iskaza svjedoka - oštećene N., čiji
je iskaz sud prihvatio kao tačan, ubjedljiv i kao takav saglasan sa ostalim
izvedenim dokazima, koje je sud takodje prihvatio kao objektivne i kao takvi
se medjusobno podudaraju. Naime, iz iskaza oštećene se vidi da je pomenutog
dana okrivljena istu povrijedila na način što je, dok se nalazila pored česme
koja se nalazi u blizini njihove kuće, istoj uputila riječi "gdje ćeš kurvo
majku ti jebem, imaš obraza da dodješ kod naše vode...", a nakon toga uzela
kamenje, obuću i drva koja su bila pored kuće i sa tim predmetima je više puta
gadjala. Da je kamenom pogodila u predjelu noge, a drugim predmetom tvrdim u
predjelu čela. Da je od ovih udaraca zadobila i povrede od kojih je osjećala
bolove. Sve je ovo sjutra dan prijavila policiji, a nakon toga pošla je kod
ljekara radi pregleda. Imajući u vidu ovakvo kazivanje oštećene, dovodeći ga u
vezi sa ostalim izvedenim dokazima, sud je njen iskaz u cjelosti prihvatio kao
objektivan i kao takav nedoveden u sumnju ostalim izvedenim dokazima.
Iz nalaza i mišljenja vještaka medicinske struke dr. Fikreta Mujevića se vidi
da su u medicinskoj dokumentaciji prilikom pregleda oštećene konstatovane
opisane povrede koje su mogle biti nanešene udarom tupe mehaničke sile. Ovaj
nalaz sud je prihvtio kao objektivan, stručan, jer je dat na osnovu medicinske
dokumentacije na ime oštećene. Opisane povrede se i pravno kvalifikuju kao
lake tjelesne povrede.
Sud je cijeneći iskaz okrivljene našao da je isti smišljen i sračunat ka
izbjegavanju krivičnopravne odgovornosti i kao takav nije potvrdjen nijednim
izvedenim dokazom, tako da sud isti nije mogao prihvatiti.
Iz utvrdjenog činjeničnog stanja proizilazi da su u radnjama okrivljene
sadržani svi bitni elementi krivičnog djela laka tjelesna povreda iz čl.
152.st.2. KZ na način, vrijeme i mjestu kako je to opisano u izreci presude.
Naime, okrivljena je oštećenoj opisane povrede nanijela udarom tupe mehaničke
sile i to u predjelu noge sa kamenom, a u predjelu čela sa ostalim predmetima
- drvetom i obućom kojim predmetima je istu gadjala i pogodila, kao sredstvima
koja su podobna da tijelo teško povrijede i zdravlje teško naruše. Ista je u
konkretnom slučaju postupala sa umišljajem, jer je bila svjesna da predmetima
koje je bacala put oštećene istu može povrijediti , pa je na to i pristala i
kod oštećene su nastupile opisane povrede. Za izvršeno krivično djelo sud je
istu oglasio krivom pošto je našao da nema elemenata koji bi isključivali
njenu krivičnopravnu odgovornost i izrekao joj uslovnu osudu utvrdjujući joj
pri tom kaznu zatvora u trajanju od 45 dana i istovremeno odredjujući da se
ista neće izvršiti ukoliko ista u roku od jedne godine dana ne izvrši novo
krivično djelo.
Prilikom izricanja ovakve vrste i visine krivične sankcije sud je imao u vidu
svrhu uslovne osude u okviru opšte svrhe krivičnih sankcija, ličnost izvršioca
ovog krivičnog djela, njeno dosadašnje vladanje, da do sada nije osudjivana,
da je majka četvoro maloljetne djece, njeno imovno stanje, pa joj je sud u tom
smislu izrekao uslovnu osudu ubjedjen da će se upozorenjem uz prijetnju kaznom
dovoljno uticati da ista više ne vrši krivična djela.
U smislu čl. 226. i 229. ZKP sud je obavezao okrivljenu da plati ovom sudu na
ime troškova krivičnog postupka iznos od 55 eura, a koji troškovi se odnose na
ime nakanade vještaku medicinske struke za dati nalaz i mišljenje, kao i da
plati na ime paušala iznos od 40 eura, a ovo imajući u vidu trajanje i
složenost krivičnog postupka.
OSNOVNI SUD U ROŽAJAMA, dana 07.10.2011. godine.
ZAPISNIČAR PREDSJEDNIK SUDA
Burdžović Adisa s.r. Camić Zahit s.r.
PRAVNA POUKA: Protiv ove presude može se
izjaviti žalba u roku od 8 dana od dana prijema
iste i to Višem sud u Bijelom Polju, a preko
ovog suda.