K.br. 28/12
U IME CRNE GORE
OSNOVNI SUD U DANILOVGRADU, kao krivični, po sudiji Vladimiru Novoviću, uz
učešće Branke Nikolić, kao zapisničara, u krivičnom predmetu protiv
okrivljenog Stešević Marinka iz Danilovgrada, zbog krivičnog djela ugrožavanje
javnog saobraćaja iz čl.339 st.3 u vezi st.1 KZ, odlučujući po optužnom
predlogu Osnovnog državnog tužilaštva Podgorica Kt.br.31/12 od
07.03.2012.godine, koji je na glavnom pretresu zastupala Romina Vlahović,
zamjenik ODT-a iz Podgorice, nakon održanog glavnog i javnog pretresa dana
05.11.2012.godine, u prisustvu zastupnika optužbe i okrivljenog, donio je dana
07.11.2012. godine i istog dana javno objavio
P R E S U D U
Okrivljeni STEŠEVIĆ MARINKO, od oca Dragića i majke Milunke, rodjene
Radenović, rodjen 12.11.1960.godine u Plavu, sa mjestom prebivališta u
Danilovgradu-ul.Keše Đurovića bb, državljanin Crne Gore, oženjen, otac troje
djece, pismen, završio Srednju školu unutrašnjih poslova, penzioner, srednjeg
imovnog stanja, kome je presudom Opštinskog suda u Danilovgradu K.br.15/89 od
20.04.1989.godine, zbog krivičnog djela iz čl.185 st.3 u vezi st.1 KZ SRCG,
izrečeno 2 (dva) mjeseca zatvora uslovno na 1 (jednu) godinu i kome je
presudom Osnovnog suda u Danilovgradu K.br.26/98 od 21.05.1998.godine, zbog
krivičnog djela iz čl.131 st.1 KZ RCG izrečena novčana kazna u iznosu od
600,00 dinara, a koje osude su brisane rješenjem Osnovnog suda u Danilovgradu
Kv.br.63/12 od 24.09.2012.godine, koje je postalo pravosnažno dana
22.10.2012.godine.
Kriv je
Što je:
Dana 08.aprila 2011.godine, oko 10,30 časova, na magistralnom putu
Danilovgrad-Podgorica, u mjestu Novo selo, opština Danilovgrad, upravljajući
teretnim vozilom marke "Renault trafic", reg. oznaka DG AE 793, u pravcu
Podgorice, skrenuo ulijevo, a da se prethodno nije uvjerio da to može učiniti
bez opasnosti za druge učesnike u saobraćaju, ne vodeći pri tom računa o
položaju vozila, pravcu i brzini kretanja, u trenutku kada ga je preticalo
specijalno sanitetsko vozilo marke "Lada" reg. oznaka DG AC 314, kojim je
upravljao Popović Goran, a na šta je bio obavezan shodno čl. 22 st.1 Zakona o
bezbjednosti saobraćaja na putevima, pa je bio svjestan da takvom svojom
vožnjom ugrožava javni saobraćaj i dovodi u opasnost život i tijelo ljudi, ali
je olako držao da do toga neće doći, usljed čega je došlo do sudara označenih
vozila, kojom prilikom je oštećena Ivanović Snežana, saputnica u specijalnom
sanitetskom vozilu zadobila laku tjelesnu povredu, u vidu rane razderotine
kože kosmatog dijela glave u predjelu desne sljepoočne regije, nagnječine kože
ličnog dijela glave u predjelu desne strane čeonog dijela i istegnuće mišića i
veza vrata
- čime je počinio krivično djelo ugrožavanje javnog saobraćaja iz čl.339 st.3
u vezi st.1 KZ.
Pa sud okrivljenom primjenom citiranih zakonskih propisa, te čl. 4, 5, 16, 36,
42, 52, 53 i 54 KZ i čl.226, 229 i 374 ZKP-a, i z r i č e
USLOVNU OSUDU
Kojom mu utvrdjuje kaznu zatvora u trajanju od 30 (trideset) dana i
istovremeno odredjuje da se ista neće izvršiti ako okrivljeni za vrijeme od 1
(jedne) godine po pravosnažnosti presude ne učini novo krivično djelo.
Dužan je okrivljeni da na ime troškova krivičnog postupka uplati ovom sudu
iznos od 165,00 eura i po osnovu sudskog paušala iznos od 30,00 eura, a sve u
roku od 15 dana po pravosnažnosti presude.
O b r a z l o ž e nj e
Optužnim predlogom ODT-a iz Podgorice Kt.br.31/12 od 07.03.2012.godine,
okrivljenom Stešević Marinku stavljeno je na teret izvršenje krivičnog djela
ugrožavanje javnog saobraćaja iz čl.339 st.3 u vezi st.1 KZ. Zastupnik optužbe
je na glavnom pretresu u završnoj riječi precizirao činjenični opis krivičnog
djela iz optužnog predloga na način odredjen kao u izreci presude, dok je
pravna kvalifikacija ostala ista. Predložio je da sud okrivljenog oglasi
krivim i osudi po zakonu.
Okrivljeni Stešević Marinko u odbrani datoj na glavnom pretresu u bitnom je
naveo da se kritičnog dana kretao magistralnim putem Danilovgrad-Podgorica, u
pravcu Podgorice, upravljajući teretnim vozilom marke "Renault trafik". Kada
je došao u mjesto Novo selo, imao je namjeru da skrene ulijevo, gledano iz
pravca kretanja njegovog vozila, prema jednoj prodavnici, na kojem mjestu je
dozvoljeno skretanje ulijevo, jer je na kolovozu iscrtana isprekidana linija
za skretanje. Pojasnio je da je jedno desetak metara prije skretanja, uključio
lijevi pokazivač pravca, kada je primijetio da se jedno vozilo kretalo iz
pravca Podgorice u pravcu Danilovgrada, pa je usporio svoje vozilo, ali se pri
tom nije zaustavljao. Nakon što je prošlo to vozilo, pogledao je u ogledalo
lijevog spoljnog retrovizora i uvjerio se da nema nikog da ga pretiče, pa je,
nakon predjenih 10 metara od mjesta gdje je pogledao u retrovizor, preduzeo
radnju skretanja ulijevo brzinom od oko 20 km/h. Napomenuo je da su se u tom
trenutku iza njega, u okviru njegove kolovozne trake, nalazila 2 vozila, a
možda i više. Kada se nalazio u lijevoj kolovoznoj traci, čuo je škripu
kočnica, pa je, pretpostavljajući da se radi o vozilu koje se kreće lijevom
kolovoznom trakom gledano iz pravca Danilovgrada, a u pravcu Podgorice, dao
gas kako bi se što više izmjestio, ali u tome nije uspio, pa je došlo do udara
u zadnji lijevi štop njegovog vozila. Nakon toga, njegovo vozilo se zarotiralo
u smjeru suprotnom od kretanja kazaljke na satu i udarilo u jednu paletu
betonskih blokova koja se nalazila van kolovoza, nakon čega je došlo do daljeg
rotiranja i prevrtanja njegovog vozila. Kada je izašao iz prevrnutog vozila,
vidio je da se na 15-tak centimetara od njegovog vozila nalazi vozilo marke
"Lada karavan", sa oznakama crvenog krsta, tj. sa bolničkim oznakama. Istakao
je da je tada prvi put vidio ovo vozilo, da je na istom postojao uredjaj za
davanje svjetlosnih signala ali da nije bio uključen u vrijeme dešavanja
predmetne nezgode. Na ovom vozilu nijesu blili uključeni ni zvučni signali, a
napomenuo je i da je staklo na vozačevim lijevim vratima na njegovom vozilu
bilo spušteno oko 5 cm. Ubrzo zatim došla je policija, koja je izvršila
uvidjaj na licu mjesta. Dodao je da je bio sam u vozilu, a da je prilikom
izlaska iz teretnog vozila vidio da su ispred vozila bili oštećena Ivanović
Snežana i Popović Goran, dok su se Čakarević Radomir i Čakarević Vladimir-
Vlado nalazili ispred jednog objekta za preradu drveta, koji se nalazi odmah
do prodavnice prema kojoj je skretao. Istakao je da se predmetna saobraćajna
nezgoda dogodila oko 10,00 časova, da je bio dan, da je kolovoz bio suv, a da
je put u mjestu nezgode bio prav i pregledan. U završnoj riječi je kazao da
smatra da nije počinio krivično djelo.
Sud je na glavnom pretresu u dokaznom postupku saslušao svjedoka-oštećenu
Ivanović Snežanu, saslušao svjedoka Popović Gorana, saslušao svjedoka
Čakarević Vladu, saslušao svjedoka Čakarević Radivoja, pročitao zapisnik o
uviđaju Uprave policije Ispostava Danilovgrad br.41/2011 sa datumom
popunjavanja od 11.04.2011.godine, izvršio uvid u skicu lica mjesta, pročitao
nalaz i mišljenje vještaka sudsko-medicinske struke dr Borovinić Budimira
Kri.br.172/11 od 13.09.2011.godine, izdat na ime okrivljenog Stešević Marinka,
pročitao nalaz i mišljenje vještaka saobraćajne struke ing. Milana
Šljivančanina Kri.br.172/11 od decembra 2011.godine, pročitao rješenje
Osnovnog suda u Danilovgradu Kv.br.63/12 od 24.09.2012.godine, a koje je
postalo pravosnažno dana 22.10.2012.godine i pročitao izvod iz kaznene
evidencije Uprave policije Ispostava Plav br.02-245-80/2 od 28.03.2012.godine
Svjedok-oštećena Ivanović Snežana u iskazu datom na glavnom pretresu u bitnom
je navela da radi kao medicinski tehničar u službi Hitne pomoći, te da je dana
08.04.2011.godine bila u pratnji pacijenta koji je transportovan vozilom Hitne
pomoći iz Danilovgrada u Podgoricu, a koji je bio u životnoj opasnosti. Ona je
sjedjela u vozilu Hitne pomoći pored pacijenta, tj. u zadnjem dijelu vozila,
dok je vozač vozila Hitne pomoći bio Popović Goran. Tvrdi da su na vozilu bile
uključene rotacije i sirena, tj. zvučni signal, pri čemu se zvučni signal
slabije čuo. U jednom momentu, dok su se kretali magistralnim putem
Danilovgrad - Podgorica, u mjestu Novo selo, osjetila je udar i nakon što je
udarila glavom u držač flaša za infuziju, izgubila je svijest. Istakla je da
je tek u Urgentnom centru KC CG u Podgorici došla k svijesti. Navela je da već
31 godinu radi u Hitnoj pomoći, da se za to vrijeme nikada nije desilo da se
transportuje pacijent koji je životno ugrožen, a da pri tom na vozilu Hitne
pomoći ne budu uključene rotacije i zvučni signali. Nije se pridružila
krivičnom gonjenju protiv okrivljenog, niti je tražila naknadu štete.
Svjedok Popović Goran u iskazu datom na glavnom pretresu u bitnom je naveo da
radi kao vozač u Hitnoj pomoći Danilovgrad, da je kritičnom prilikom bio na
poslu i da je vozio sanitetsko vozilo marke "Lada", magistralnim putem
Danilovgrad-Podgorica, krećući se iz pravca Danilovgrada. Tom prilikom je
transportovao pacijenta Kalezić Snežanu, a osim pacijenta u vozilu je bila i
medicinska sestra Ivanović Snežana. On je na vozilu uključio rotacije, koje su
radile, dok zvučni signal nije uključio, obzirom da se inače veoma slabo čuje.
Kada je došao u mjesto Novo selo, pretekao je dva-tri vozila, a zatim je
nastavio da se kreće lijevom kolovoznom trakom, jer je imao namjeru da
pretekne vozilo kojim je upravljao okrivljeni Stešević Marinko. U jednom
momentu, vozilo kojim je upravljao okrivljeni Stešević Marinko je skrenulo
ulijevo, kada je on upotrijebio zvučni signal, tj. svirenu, pritisnuo kočnicu
i pokušao da manevrom ulijevo izbjegne sudar, medjutim tada je došlo do
kontakta prednjeg desnog dijela njegovog vozila i lijeve bočne strane vozila
kojim je upravljao okrivljeni Stešević Marinko. Pojasnio je da je ovaj kontakt
bio u lijevoj kolovoznoj traci, gledano iz pravca Danilovgrada u pravcu
Podgorice. Nakon kontakta njegovo vozilo je potisnulo vozilo okrivljenog
Stešević Marinka, a zatim su se njihova vozila zaustavila van lijeve ivice
kolovoza puta, pored puta, na jednom proširenju, s tim što je vozilo
okrivljenog Stešević Marinka bilo prevrnuto na desnu stranu. Napomenuo je da
je, prije nego što je okrivljeni Stešević Marinko izašao iz svog vozila,
isključio rotaciono svijetlo u svom vozilu. Pojasnio je da nije primijetio da
je okrivljeni Stešević Marinko prije skretanja uključio lijevi pokazivač
pravca, te da se kričnom prilikom kretao brzinom od oko 100 km/h.
Svjedok Čakarević Vlade u iskazu datom na glavnom pretresu u bitnom je naveo
da su njegov otac i on vlasnici jedne radionice - pilane, koja se nalazi u
mjestu Novo selo, odmah pored magistralnog puta Podgorica - Danilovgrad i to
sa lijeve strane, gledano iz pravca Danilovgrada. Kritičnom prilikom on i
njegov otac su se nalazili u Pilani. U jednom momentu čuli su neki prasak i
nakon jedan minut, on i njegov otac su došli do mjesta gdje se desila
saobraćajna nezgoda. Vidio je da je vozilo okrivljenog Stešević Marinka bilo
prevrnuto i da je neko okrivljenog izvlačio iz vozila, kao i drugo vozilo,
koje je bilo sanitetsko. Nije se mogao izjasniti da li je kritičnom prilikom
na sanitetskom vozilu bila uključena rotacija.
Svjedok Čakarević Radivoje u iskazu datom na glavnom pretresu u bitnom je
naveo da su njegov sin Vlade i on vlasnici pilane koja se nalazi u mjestu Novo
selo, odmah pored magistralnog puta Podgorica - Danilovgrad i to sa lijeve
strane gledano iz pravca Danilovgrada. Kritičnom prilikom on i njegov sin su
se nalazili u Pilani i radili su. U jednom momentu čuo je udar i nakon par
minuta on i njegov sin su izašli ispred radnje. Tada je vidio vozilo
okrivljenog Stešević Marinka, koje je bilo prevrnuto na bok, kao i drugo
vozilo, koje je bilo sanitetsko. Nije se mogao izjasniti da li je kritičnom
prilikom na sanitetskom vozilu bila uključena rotacija.
Iz sadržine zapisnika o uviđaju Uprave policije Ispostava Danilovgrad
br.41/2011 sa datumom popunjavanja od 11.04.2011.godine i skice lica mjesta
utvrđuje se da se predmetna saobraćajna nezgoda dogodila dana
08.04.2011.godine, oko 10,30 časova, na magistralnom putu Danilovgrad-
Podgorica, u mjestu Novo Selo. Okrivljeni Stešević Marinko je upravljao
teretnim vozilom marke "Renault Trafic" reg.oznaka DG AE 793, dok je svjedok
Popović Goran upravljao specijalnim vozilom marke "Lada" reg.oznaka DG AC 314.
Kao saputnik u vozilu svjedoka Popović Goran bila je i oštećena Ivanović
Snežana. Put se pruža u pravoj liniji, izvan naselja je, bez trotoara i
pješačke staze, ravan, sa uzdužnim nagibom, suv, a uslovi vožnje su bili
dnevni. Kolovoz puta je podijeljen punom razdjelnom linijom na dvije kolovozne
trake, s tim što na samom mjestu nezgode postoji isprekidana, razdjelna linija
za skretanje, vozila. Teretno motorno vozilo marke „Renault“ reg. oznake DG AE
793, zatečeno je van kolovoza, po lijevoj strani puta, gledano od pravca
Danilovgrada u pravcu Podgorice, prevrnuto na desnu bočnu stranu, prednjim
krajem okrenuto u pravcu Danilovgrada, krovom prislonjeno uz betonske blokove,
a udaljeno zadnjim lijevim točkom od bočne ivice kolovoza 0,65 metara. Jedna
paleta blokova je polomljena. Na ovom vozilu oštećeni su : prednje
vjetrobransko staklo, prednja moto hauba, prednji branik sa ukrasnom maskom,
desni i lijevi far sa pokazivačima pravca, zadnji lijevi blatobran, zadnje
lijevo štop svijetlo sa pokazivačem pravca, prednji desni blatobran, prednja i
zadnja vrata i zadnji desni blatobran. Specijalno putničko motorno vozilo
marke „Lada“ reg. oznake DG AC 314 zatečeno je van kolovoza, po lijevoj strani
puta, okrenuto u pravcu Podgorice, prednjim krajem u kontaktu sa teretnim
vozilom marke "Renault", a zauzimalo je položaj, tako da se prednji desni
točak nalazio na distanci 0,70 metara, van kolovoza od lijeve ivice puta, dok
se zadnji desni točak na nalazio na distanci od 0,10 metara, a gledano u
pravcu Podgorice. Iza ovog vozila vidljivi su tragovi kočenja i to lijevih
točkova u dužini od 28,80 m, a desnih u dužini od 20 m.desni tragovi kočenja
započinju na 1,8 m lijevo od lijeve ivice puta, gledano prema Podgorici. Na
ovom vozilu oštećeni su: prednja moto hauba, desni far sa pokazivačem pravca,
prednji branik, prednji desni blatobran i prednji lijevi pokazivač pravca.
Iz nalaza i mišljenja vještaka sudsko-medicinske struke dr Budimira Borovinića
Kri.br.172/11 od 13.09.2011.godine utvrđuje se da je u predmetnoj saobraćajnoj
nezgodi ošećena Ivanović Snežana zadobila laku tjelesnu povredu u vidu rane
razderotine kože kosmatog dijela glave u predjelu desne sljepoočne regije,
nagnječine kože ličnog dijela glave u predjelu desne strane čeonog dijela i
istegnuće mišića i veza vrata. Povreda u vidu rane razderotine kože kosmatog
dijela glave u predjelu desne sljepoočne regije nastala je udarom desnim
bočnim dijelom glave o tvrdu i neravnu podlogu, kao što je dio unutrašnjosti
motornog vozila, dok je nagnječina kože ličnog dijela glave u predjelu desne
strane čeonog dijela nastala udarom desne strane čeonog dijela glave o tvrdu i
neravnu podlogu, kao što je dio unutrašnjosti motornog vozila. Povreda u vidu
istegnuća mišića i veza vrata nastala je naglim, neodmjerenim i snažnim
pokretanjem glave i vrata i istovremeno sa ostalim povredama.
Sud je cijenio nalaz i mišljenje ovog vještaka, pa je isti prihvatio kao
jasan, stručan i objektivan i dat prema pravilima struke i nauke.
Iz nalaza i mišljenja vještaka saobraćajne struke ing. Milana Šljivančanina
Kri.br.172/11 od decembra 2011.godine utvrđuje se da je do predmetne
saobraćajne nezgode došlo usljed propusta u vožnji od strane okrivljenog, kao
vozača teretnog motornog vozila „Renault Trafic“ reg. oznake DG AE 793. Naime,
okrivljeni nije održavao bezbjedni smjer kretanja vozila desnom stranom
kolovoza prema liniji prostiranja puta, već je, bez prethodne provjere,
vozilom skrenuo sa prostora desne kolovozne trake na prostor lijeve kolovozne
trake, gledano iz pravca smjera kretanja, u trenutku kada se ovom trakom
kretalo specijalno sanitetsko vozilo marke "Lada" reg.oznake DG AC 314 na
opasnoj udaljenosti, usljed čega je došlo do nalijetanja prednjeg desnog kraja
ovog putničkog vozila na zadnji desni kraj teretnog vozila marke "Renault" na
prostoru lijeve kolovozne trake, gledano iz pravca smjera kretanja. Oba vozila
su se kretala magistralnim putem Danilovgrad-Podgorica, u pravcu Podgorice.
Teretno motorno vozilo kojim je upravljao okrivljeni voženo je u trenutku
fizičkog kontakta brzinom od oko 40 km/h, a specijalno motorno vozilo kojim je
upravljao svjedok Popović Goran voženo je u trenutku reakcije vozača brzinom
od oko 81 km/h. Vozač sa specijalnim vozilom se u trenutku reakcije nalazio na
prostornoj udaljenosti od 42 metra prije tačke fizičkog kontakta sa teretnim
vozilom, kojim je upravljao okrivljeni, i to na prostoru lijeve kolovozne
trake, pa je isti mogao izbjeći nezgodu uz uslov da se sa vozilom kretao
brzinom manjom od 65 km/h. Okrivljeni se prije skretanja ulijevo morao
uvjeriti i provjeriti saobraćajnu situaciju da ovu radnju može bezbjedno
obaviti bez opasnosti za druge učesnike u saobraćaju. Međutim, okrivljeni ovu
radnju nije na adekvatan način obavio, već je sa vozilom skrenuo sa prostora
desne na prostor lijeve kolovozne trake, kada se ovom trakom nalazilo u
kretanju specijalno putničko vozilo na kritičnoj udaljenosti, usljed čega je
došlo do nalijetanja prednjeg desnog kraja specijalnog vozila na zadnji kraj
teretnog vozila.
Sud je cijenio nalaz i mišljenje ovog vještaka, pa je isti prihvatio kao
jasan, stručan i objektivan i dat prema pravilima struke i nauke.
Iz izvoda iz kaznene evidencije Uprave policije Ispostava Plav br.02-245-80/2
od 28.03.2012.godine, izdatog na ime okrivljenog Stešević Marinka i rješenja
Osnovnog suda u Danilovgradu Kv.br.63/12 od 24.09.2012.godine, koje je postalo
pravosnažno dana 22.10.2012.godine, utvrdjuje se da je okrivljenom Stešević
Marinku presudom Opštinskog suda u Danilovgradu K.br.15/89 od
20.04.1989.godine, zbog krivičnog djela iz čl.185 st.3 u vezi st.1 KZ SRCG,
izrečeno 2 (dva) mjeseca zatvora uslovno na 1 (jednu) godinu i da mu je
presudom Osnovnog suda u Danilovgradu K.br.26/98 od 21.05.1998.godine, zbog
krivičnog djela iz čl.131 st.1 KZ RCG izrečena novčana kazna u iznosu od
600,00 dinara, a koje osude su brisane rješenjem Osnovnog suda u Danilovgradu
Kv.br.63/12 od 24.09.2012.godine, koje je postalo pravosnažno dana
22.10.2012.godine.
Sud je cijenio iskaz svjedoka Popović Gorana, pa je našao da se isti
objektivno i istinito izjasnio o načinu i okolnostima pod kojima se dogodila
predmetna saobraćajna nezgoda. Iskaz ovog svjedoka stoji u skladnoj vezi sa
zapisnikom o uviđaju Uprave policije Ispostava Danilovgrad br.41/2011 sa
datumom popunjavanja od 11.04.2011.godine, skicom lica mjesta i nalazom i
mišljenjem vještaka saobraćajne struke ing. Milana Šljivančanina Kri.br.172/11
od decembra 2011.godine.
Sud je prihvatio kao istinit iskaz svjedoka-oštećene Ivanović Snežane u dijelu
da je kritičnom prilikom ona, kao medicinski tehničar Hitne pomoći, bila u
pratnji pacijenta, koji je vozilom Hitne pomoći transportovan u Podgoricu, da
je sjedjela pored pacijenta, da je vozač vozila bio Popović Goran, da su na
vozilu bile uključene rotacije tj.svjetlosni uređaji, te da je u jednom
momentu osjetila jak udar i udarila glavom. U ovom dijelu njen iskaz stoji u
skladnoj vezi sa iskazom svjedoka Popović Gorana i nalazom i mišljenjem
vještaka sudsko-medicinske struke dr Budimira Borovinića Kri.br.172/11 od
13.09.2011.godine.
Sud nije prihvatio iskaz svjedoka-oštećene Ivanović Snežane u dijelu u kojem
je navela da su kritičnom prilikom na vozilu Hitne pomoći bili uključeni i
zvučni signali, a ovo stoga što se vozač tog vozila svjedok Popović Goran
precizno izjasnio da je on na vozilu uključio rotaciju, tj. svjetlosnu
signalizaciju, ali ne i zvučnu signalizaciju, iz razloga što se ista slabo
čuje, a on je, s obzirom da je upravljao ovim vozilom, najbolje upoznat sa
radnjama koje preduzeo tom prilikom.
Sud je cijenio iskaze svjedoka Čakarević Radivoja i Čakarević Vlade pa je
našao da su se isti objektivno i istinito izjasnili o činjenicama koje su im
poznate, a da se nijesu upuštali u izjašnjavanje o činjenicama koje im nijesu
poznate.
Na osnovu naprijed izložene činjenične građe, koja proizilazi iz sadržine
dokaza provedenih na glavnom pretresu, ovaj sud je nesumnjivo zaključio da su
se u radnjama okrivljenog Stešević Marinka stekla sva obilježja bića krivičnog
djela ugrožavanje javnog saobraćaja iz čl. 339 st. 3 u vezi st. 1 KZ. Naime,
okrivljeni je dana 08.aprila 2011.godine, oko 10,30 časova, na magistralnom
putu Danilovgrad-Podgorica, u mjestu Novo selo, opština Danilovgrad,
upravljajući teretnim vozilom marke "Renault trafic", reg. oznaka DG AE 793, u
pravcu Podgorice, skrenuo ulijevo, a da se prethodno nije uvjerio da to može
učiniti bez opasnosti za druge učesnike u saobraćaju, ne vodeći pri tom računa
o položaju vozila, pravcu i brzini kretanja, u trenutku kada ga je preticalo
specijalno sanitetsko vozilo marke "Lada" reg. oznaka DG AC 314, kojim je
upravljao Popović Goran, a na šta je bio obavezan shodno čl. 22 st.1 Zakona o
bezbjednosti saobraćaja na putevima, pa je bio svjestan da takvom svojom
vožnjom ugrožava javni saobraćaj i dovodi u opasnost život i tijelo ljudi, ali
je olako držao da do toga neće doći, usljed čega je došlo do sudara označenih
vozila, kojom prilikom je oštećena Ivanović Snežana, saputnica u specijalnom
sanitetskom vozilu zadobila laku tjelesnu povredu, u vidu rane razderotine
kože kosmatog dijela glave u predjelu desne sljepoočne regije, nagnječine kože
ličnog dijela glave u predjelu desne strane čeonog dijela i istegnuće mišića i
veza vrata.
Sve naprijed navedene činjenice utvrđene su iz zapisnika o uviđaju Uprave
policije Ispostava Danilovgrad br.41/2011 sa datumom popunjavanja od
11.04.2011.godine, skice lica mjesta, nalaza i mišljenja vještaka saobraćajne
struke ing. Milana Šljivančanina Kri.br.172/11 od decembra 2011.godine, nalaza
i mišljenja vještaka sudsko-medicinske struke dr Budimira Borovinića
Kri.br.172/11 od 13.09.2011.godine, iskaza svjedoka Popović Gorana,
prihvaćenog dijela iskaza svjedoka-oštećene Ivanović Snežane, iskaza svjedoka
Čakarević Radivoja i iskaza svjedoka Čakarević Vlade.
Iz zapisnika o uviđaju Uprave policije Ispostava Danilovgrad br.41/2011 sa
datumom popunjavanja od 11.04.2011.godine, skice lica mjesta i nalaza i
mišljenja vještaka saobraćajne struke ing. Milana Šljivančanina Kri.br.172/11
od decembra 2011.godine, utvrđuje se da se predmetna saobraćajna nezgoda
dogodila dana 08.04.2011.godine, oko 10,30 časova, na magistralnom putu
Danilovgrad-Podgorica, u mjestu Novo Selo, koje pripada opštini Danilovgrad.
Okrivljeni Stešević Marinko je upravljao teretnim vozilom marke "Renault
Trafic" reg.oznaka DG AE 793, dok je svjedok Popović Goran, vozač Hitne pomoći
Danilovgrad, upravljao specijalnim sanitetskim vozilom marke "Lada" reg.oznaka
DG AC 314, koje je bilo vozilo sa pravom prvenstva prolaza, a oboje su se
kretali u pravcu Podgorice. Iz iskaza svjedoka Popović Gorana i prihvaćenog
dijela iskaza svjedoka-oštećene Ivanović Snežane, saputnika iz specijalnog
sanitetskog vozila, utvrđuje se da je kritičnom prilikom specijalnim
sanitetskim vozilom vršeno transportovanje pacijenta u Podgoricu, te da su na
vozilu bile uključene rotacije tj. svjetlosni uređaji. I svjedoci Čakarević
Radivoje i Čakarević Vlade, a koji su došli na lice mjesta ubrzo nakon
nezgode, potvrđuju da su u saobraćajnoj nezgodi učestvovali vozilo okrivljenog
i sanitetsko vozilo. Ni okrivljeni u odbrani nije poricao da je vozilo koje je
učestvovalo u nezgodi bilo sanitetsko vozilo sa oznakama crvenog krsta. Zatim
se iz iskaza svjedoka Popović Gorana, zapisnika o uviđaju Uprave policije
Ispostava Danilovgrad br.41/2011 sa datumom popunjavanja od 11.04.2011.godine
i skice lica mjesta utvrđuje da je svjedok Popović Goran na kritičnoj dionici
magistralnog puta, koji se pružao u pravoj liniji, specijalnim sanitetskim
vozilom sa pravom prvenstva prolaza započeo preticanje vozila, a između
ostalih i vozila okrivljenog. Upravo tada okrivljeni je ne održavajući
bezbjedni smjer kretanja vozila desnom stranom kolovoza prema liniji
prostiranja puta, bez prethodne provjere, sa vozilom skrenuo sa prostora desne
na prostor lijeve kolovozne trake, u trenutku kada se ovom trakom nalazilo u
kretanju specijalno sanitetsko vozilo, na opasnoj udaljenosti, usljed čega je
u lijevoj kolovoznoj traci došlo do sudara označenih vozila, što se sve
utvrđuje iz nalaza i mišljenja vještaka saobraćajne struke ing. Milana
Šljivančanina Kri.br.172/11 od decembra 2011.godine. Okrivljeni se prije
skretanja ulijevo morao uvjeriti da ovu radnju može bezbjedno obaviti bez
opasnosti za druge učesnike u saobraćaju. Međutim, okrivljeni ovu radnju nije
na adekvatan način obavio, već je sa vozilom skrenuo sa prostora desne na
prostor lijeve kolovozne trake, kada se ovom trakom nalazilo u kretanju
specijalno putničko vozilo na kritičnoj udaljenosti. Ovakvo postupanje
okrivljenog u vožnji predstavlja osnovni uzrok saobraćajne nezgode.
Da je u saobraćajnoj nezgodi oštećena Ivanović Snežana zadobila laku tjelesnu
povredu u vidu rane razderotine kože kosmatog dijela glave u predjelu desne
sljepoočne regije, nagnječine kože ličnog dijela glave u predjelu desne strane
čeonog dijela i istegnuće mišića i veza vrata, utvrdjuje se iz nalaza i
mišljenja vještaka sudsko-medicinske struke dr Borovinić Budimira
Kri.br.172/11 od 13.09.2011.godine.
Sud nije prihvatio odbranu okrivljenog Stešević Marinka, u dijelu u kojem je
naveo da je prethodno pogledao u ogledalo lijevog spoljnog retrovizora i
uvjerio se da nema nikog da ga pretiče, pa je, nakon predjenih 10 metara od
mjesta gdje je pogledao u retrovizor, preduzeo radnju skretanja ulijevo
brzinom od oko 20 km/h, kada je i došlo do kontakta sa vozilom kojim je
upravljao svjedok Popović Goran. Ovakva odbrana okrivljenog obesnažena je
nalazom i mišljenjem vještaka saobraćajne struke ing. Milana Šljivančanina, iz
kojeg proizilazi da se u momentu kada je okrivljeni sa vozilom skrenuo sa
prostora desne na prostor lijeve kolovozne trake, lijevom kolovoznom trakom
nalazilo u kretanju specijalno sanitetsko vozilo marke „Lada“ reg. oznake DG
AC 314 na opasnoj prostornoj udaljenosti. Zbog toga je odbrana okrivljenog u
ovom dijelu neistinita i sračunato je data u cilju izbjegavanja krivične
odgovornosti.
U čl.22 st.1 ZOBS-a na putevima propisano je da vozač koji namjerava da na
putu izvrši neku radnju vozilom (uključivanje vozilom u saobraćaj, pomjeranje
vozila udesno ili ulijevo, mijenjanje saobraćajne trake, preticanje,
obilaženje, zaustavljanje, skretanje udesno ili ulijevo, polukružno okretanje,
vožnja unazad, prestrojavanje i sl.), smije da otpočne takvu radnju samo ako
se prethodno uvjerio da to može da učini bez opasnosti za druge učesnike u
saobraćaju ili imovinu, vodeći pri tom računa o položaju vozila, pravcu i
brzini kretanja. U konkretnom slučaju, a kako je to naprijed činjenično
utvrđeno, okrivljeni je postupio protivno odredbi čl.22 st.1 ZOBS-a na
putevima, usljed čega je ugrozio saobraćaj i doveo u opasnost život i tijelo
ljudi, kojom prilikom je u saobraćajnoj nezgodi koju je uzrokovao oštećena
Ivanović Snežana zadobila opisanu laku tjelesnu povredu.
Cijeneći psihički odnos okrivljenog prema počinjenom krivičnom djelu sud
nalazi da je okrivljeni, postupajući na naprijed opisani način, bio svjestan
da svojom radnjom može učiniti krivično djelo, odnosno da može ugroziti
saobraćaj i dovesti u opasnost život i tijelo ljudi, usljed čega kod drugog
može nastupiti laka tjelesna povreda, ali je olako držao da do toga neće doći,
postupajući, dakle, sa svjesnim nehatom. U odnosu na laku tjelesnu povredu
koju je zadobila oštećena Ivanović Snežana, okrivljeni je postupao iz nehata.
Zbog toga su se u radnjama okrivljenog stekla sva obilježja bića krivičnog
djela ugrožavanje javnog saobraćaja iz čl.339 st.3 u vezi st.1 KZ.
Sud je prilikom odlučivanja o vrsti i visini krivične sankcije za okrivljenog,
imao u vidu sve okolnosti na strani okrivljenog koje su značajne za njen izbor
i visinu, u smislu čl. 42 KZ, pa je od olakšavajućih okolnosti na strani
okrivljenog našao da je isti oženjen, otac troje djece, te da se oštećena nije
pridružila krivičnom gonjenju, dok otežavajućih okolnosti nije bilo, pa je sud
okrivljenom izrekao uslovnu osudu, kojom mu je utvrdio kaznu zatvora u
trajanju od 30 (trideset) dana i istovremeno odredio da se ista neće izvršiti
ako okrivljeni za vrijeme od 1 (jedne) godine po pravosnažnosti presude ne
izvrši novo krivično djelo. Sud je našao da se u konkretnom slučaju, a imajući
u vidu naprijed navedene olakšavajuće okolnosti, može očekivati da će se
upozorenjem, uz prijetnju kaznom uticati na okrivljenog da ubuduće ne vrši
krivična djela, te da nije nužno da se kazna primjeni radi krivično–pravne
zaštite i da će se u konkretnom slučaju izrečenom uslovnom osudom u potpunosti
ostvariti svrha izricanja ove krivične sankcije iz čl. 52 KZ u okviru opšte
svrhe izricanja krivičnih sankcija iz čl. 4 st. 2 KZ.
O troškovima krivičnog postupka odlučeno je na osnovu čl. 226 i 229 ZKP-a, pa
kako je okrivljeni oglašen krivim, obavezan je da na ime troškova krivičnog
postupka uplati ovom sudu iznos od 165,00 eura, a koji troškovi se odnose na
nagradu odmjerenu vještaku sudsko-medicinske struke dr Borovinić Budimiru u
iznosu od 60,50 eura i nagradu odmjerenu vještaku saobraćajne struke ing.
Milanu Šljivančaninu u iznosu od 104,50 eura, kao i na ime sudskog paušala
iznos od 30,00 eura, koji paušal je određen shodno složenosti i trajanju
postupka uz ocjenu imovinskih prilika okrivljenog. Naprijed navedene iznose
okrivljeni je dužan platiti u roku od 15 dana po pravosnažnosti presude.
Na osnovu izloženog, a primjenom čl.374 ZKP-a, odlučeno je kao u izreci.
ZAPISNIČAR, S U D I J A,
Branka Nikolić Vladimir Novović
DN-a:
- ODT-u Podgorica
- Okrivljenom
PRAVNA POUKA: Protiv ove presude dozvoljena je žalba Višem sudu u Podgorici u
roku od 8 dana, od dana prijema pismenog otpravka presude, a preko ovog suda.