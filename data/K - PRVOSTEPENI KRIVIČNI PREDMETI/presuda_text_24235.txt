K.br.69/12
U IME CRNE GORE
OSNOVNI SUD U DANILOVGRADU kao krivični, po sudiji Vladimiru Novoviću, kao
pojedincu, uz učešće Branke Nikolić kao zapisničara, u krivičnom predmetu
protiv okrivljenog K.R. iz Danilovgrada, odlučujući po optužnom predlogu
Osnovnog državnog tužilaštva iz Podgorice Kt.br.882/12 od 09.07.2012.godine,
koji je na glavnom pretresu zastupao Grujo Radonjić, zamjenik ODT-a iz
Podgorice, nakon održanog glavnog i javnog pretresa dana 17.12.2012.godine u
prisustvu zastupnika optužbe, okrivljenog i M. M. ovlašćenog predstavnika JP
Vodovod i kanalizacije Danilovgrad, koji je pravni sljedbenik Javnog
komunalnog zanatskog preduzeća Danilovgrad, donio je dana 19.12.2012.godine i
istog dana javno objavio
PRESUDU
Okrivljeni K.R., od oca J. i majke S., rođene R., rođen ...godine u selu
K.-opština D., sa mjestom prebivališta u selu K.-opština D., državljanin Crne
Gore, pismen, završio srednju mašinsku školu, po zanimanju autoprevoznik,
oženjen, otac dvoje djece, srednjeg imovnog stanja, osuđivan presudom Osnovnog
suda u Danilovgradu K.br.24/91 od 12.05.1993.godine zbog krivičnog djela iz
čl.213 st.1 KZ RCG na novčanu kaznu od 50.000,00 dinara, presudom Osnovnog
suda u Nikšiću K.br.117/93 od 14.12.1993.godine zbog krivičnog djela iz čl.217
st.2 u vezi st.1 KZ RCG na kaznu zatvora od 120 dana i presudom Osnovnog suda
u Danilovgradu K.br.21/2002 od 26.03.2002.godine zbog krivičnog djela iz
čl.200 KZ RCG na novčanu kaznu od 56,00 eura
Kriv je
Što je:
Dana 08.05.2012.godine u mjestu Novo Selo, opština Danilovgrad, drugom oduzeo
tuđu pokretnu stvar-vodu vlasništvo oštećenog Javnog komunalnog zanatskog
preduzeća Danilovgrad u namjeri da njenim prisvajanjem sebi pribavi
protivpravnu imovinsku korist u iznosu koji prelazi 150,00 eura, na način što
je u vodovodnoj šahti, mimo vodomjera, instalacije svog poslovnog objekta-
kafane "S.", povezao na javnu vodovodnu mrežu oštećenog, usljed čega se
utrošak vode nije mogao registrovati, čime je sebi pribavio protivpravnu
imovinsku korist, a bio je svjestan svoga djela čije je izvršenje htio
- čime je počinio krivično djelo krađa iz čl.239 st.1 KZ
Pa sud okrivljenog primjenom citiranih zakonskih propisa, te čl. 4, 5, 13, 15,
32, 41 i 42 KZ i čl.226, 229 i 374 ZKP-a,
O S U Đ U J E
Na kaznu rad u javnom interesu u trajanju od 80 (osamdeset) časova, a koji se
ima izvršiti za vrijeme od 2 mjeseca, s tim što kazna ne može biti duža od 60
časova u toku jednog mjeseca.
Ukoliko okrivljeni ne vrši rad u javnom interesu, ova kazna će se zamijeniti
kaznom zatvora, tako što će se svakih započetih 60 časova rada u javnom
interesu zamijeniti kaznom zatvora u trajanju od jednog mjeseca.
Dužan je okrivljeni da na ime troškova krivičnog postupka - sudskog paušala
uplati ovom sudu iznos od 30,00 eura, a u roku od 15 dana po pravosnažnosti
presude.
Na osnovu čl.239 st.2 ZKP-a JP Vodovod i kanalizacija Danilovgrad, koji je
pravni sljedbenik oštećenog Javnog komunalnog zanatskog preduzeća Danilovgrad
se radi ostvarivanja imovinsko-pravnog zahtjeva upućuje na parnični postupak.
O b r a z l o ž e nj e
Optužnim predlogom ODT-a Podgorica Kt.br.882/12 od 09.07.2012.godine,
stavljeno je na teret okrivljenom K.R. da je izvršio krivično djelo kradja iz
čl. 239 st.1 KZ. Zastupnik optužnog predloga je na glavnom pretresu u završnoj
riječi precizirao činjenični opis krivičnog djela iz optužnog predloga, na
način kako je to određeno u izreci presude, dok je pravna kvalifikacija ostala
ista. Predložio je da sud okrivljenog oglasi krivim i osudi u okviru zakonom
propisane kazne.
Okrivljeni K.R. u odbrani datoj u istražnom postupku i na glavnom pretresu u
bitnom je naveo da drži ugostiteljski objekat „S.“ već par godina unazad, te
da je od ranijeg vlasnika naslijedio dug za vodu. Taj dug je iznosio preko
hiljadu eura i isti nije bio spreman da izmiri. Ranije se dešavalo da mu
radnici vodovoda isključe vodu i odnesu vodomjer ali su vodomjer i vraćali.
Negdje početkom maja mjeseca 2012.godine došao je u svoj objekat i primijetio
je da nema vode, što mu u početku nije bilo čudno jer je voda znala da nestaje
zbog problema na vodovodnoj mreži, ali nešto kasnije je provjerio svoj
vodomjer i tada je vidio da je sat sa vodomjera maknut, a da su vodovodne
instalacije sklonjene sa vodovodne mreže. Tvrdi da nije vidio da je
postavljena plomba, a da odlično zna kako izgledaju plombe. Kako mu je voda
bila neophodna zbog rada mašina u ugostiteljskom objektu, pozvao je iz oglasa
nepoznatog vodoinstalatera iz Podgorice, koji je došao i ponovo ga priključio
na vodovodnu mrežu. Od tada radnici vodovoda nijesu više dolazili da mu
isključuju vodu, niti su mu vratili vodomjer, niti je on išao u vodovod da
zatraži vraćanje vodomjera. Posebno je istakao da mu je isključenje sa
vodovodne mreže nanijelo veliku štetu u poslovanju, jer kada su njegovom
objektu isključili vodu kafemat, ledomat i neki drugi aparati koji koriste
vodu su ostali bez iste pa su se pokvarili. Pojasnio je da mu iz vodovoda
nijesu najavili isključenje njegovog objekta zbog duga, da nije bio prisutan
za vrijeme vršenja isključenja, te da on nikad u životu nije krao vodu već mu
je ona trebala zbog same kafane. Na glavnom pretresu je dodao da mu niko od
osoblja iz kafane nije kazao da su radnici JKZP Danilovgrad isključili vodu.
Prihvatio je da mu sud izrekne kaznu rada u javnom interesu, za slučaj da bude
oglašen krivim.
Sud je na glavnom pretresu u dokaznom postupku saslušao ovlašćenog
predstavnika JP Vodovod i kanalizacije Danilovgrad, koji je pravni sljedbenik
oštećenog Javnog komunalnog zanatskog preduzeća Danilovgrad, M. M., saslušao
svjedoka P. A., saslušao svjedoka B.Ž., pročitao zapisnik o kontroli
vodovodnih instalacija-vodomjera JKZP Danilovgrad br.00534 od
04.05.2012.godine, pročitao zapisnik o kontroli mjernog mjesta JKZP
Danilovgrad br.00539 od 08.05.2012.godine, izvršio uvid u fotografije
sačinjene povodom izvršenih kontrola od 04.05.2012.godine i 08.05.2012.godine,
pročitao nalog JKZP Danilovgrad br. 05-620 od 27.03.2012.godine, pročitao
račun br. 2012-14574/1, pročitao račun br.2012-29554/1, pročitao račun
br.2012-36911/1, pročitao račun br. 2012-44384/1 i pročitao izvod iz kaznene
evidencije Uprave policije Ispostava Danilovgrad od 20.07.2012.godine, izdat
na ime okrivljenog.
Ovlašćeni predstavnik JP Vodovod i kanalizacije Danilovgrad, koji je pravni
sljedbenik Javnog komunalnog zanatskog preduzeća Danilovgrad, M. M. u bitnom
je navela da se pridružuje krivičnom gonjenju protiv okrivljenog, da postavlja
imovinsko-pravni zahtjev i da se u slučajevima kada vodomjer kod potrošača
nije ispravan ili kada je objekat ostao bez vodomjera, račun za utrošenu vodu
obračunava paušalno, po prosječnoj potrošnji u zadnjih nekoliko mjeseci.
Svjedok P. A., koji je u vrijeme kritičnog događaja bio radnik Javnog
komunalnog zanatskog preduzeća Danilovgrad, a čiji je pravni sljedbenik u
vrijeme svjedočenja JP Vodovod i kanalizacije Danilovgrad, u iskazu datom u
istražnom postupku i na glavnom pretresu u bitnom je naveo da je zaposlen na
mjestu šefa službe naplate i isključenja. U okviru njegovih zaduženja je
naplata računa kod potrošača, upozorenje neurednih platiša i razgovori sa
potrošačima povodom namirenja duga. Između ostalih, razgovarao je sa K.R.
nekoliko puta i pokušavao da istog ubijedi da izmiri sva dugovanja koja su
poprilično bila visoka, obzirom da je imenovani u mjestu Novo Selo držao
ugostiteljski objekat „S.“. K.R. mu je obećao da će dug izmiriti ali obećanje
nije ispunio. Od svojih pretpostavljenih je dobio nalog da isključi
ugostiteljski objekat „S.“, pa je zajedno sa kolegom vodoinstalaterom B.Ž.
došao blizu pomenutog objekta, koji su isključili sa vodovodne mreže, na način
što su skinuli vodomjer od pomenutog objekta, čepovali krajeve cijevi i na tim
krajevima stavili plombu. Sve radnje su zapisnički konstatovali. Izvršili su i
fotografisanje nakon skidanja brojila i plombiranja. Isključenju nije
prisustvovao K.R. ali je bila prisutna radnica iz njegovog objekta. Nakon
izvršenog isključenja ponovo su došli na isto mjesto, kako bi obavili
kontrolu. Tada su utvrdili da je potrošač parčetom plastičnog crijeva
prespojio vodovodne instalacije objekta i spojio ih na vodovodnu mrežu, a to
je uradio tako što je otkinuo plombe, skinuo čepove i jednostavno sa dvije
spojnice ponovo spojio instalacije svog objekta na vodovodnu mrežu. Po
obavljenoj kontroli su sačinili zapisnik i fotografisali zatečeno stanje.
Pojasnio je da prilikom te kontrole nijesu isključivali potrošača već su
stanje ostavili onako kako su ga i zatekli iz razloga što je očito da potrošač
takvim svojim postupanjem nije imao namjeru da plati utrošeni dug za vodu.
Svjedok B. Ž., koji je u vrijeme kritičnog događaja bio radnik Javnog
komunalnog zanatskog preduzeća Danilovgrad, a čiji je pravni sljedbenik u
vrijeme svjedočenja JP Vodovod i kanalizacije Danilovgrad, u iskazu datom u
istražnom postupku i na glavnom pretresu u bitnom je naveo da je zaposlen na
mjestu vodoinstalatera, a da mu se posao sastoji u obilasku potrošača,
kontroli ispravnosti mjernih mjesta i vodomjera i isključenju neurednih
platiša sa vodovodne mreže, a po nalozima preduzeća. Po jednom takvom nalogu,
sa svojim kolegom P. A., je početkom maja mjeseca 2012. godine otišao da
isključi neurednog platišu, a radilo se o ugostiteljskom objektu „S.“, koji se
nalazi u mjestu Novo Selo, opština Danilovgrad. Dolaskom na lice mjesta,
pronašli su šahtu u kojoj se nalazio vodomjer pomenutog objekta. Tvrdi da je
šahta bila neuredna jer je imala zidove ali ne i gornju ploču i poklopac.
Vodomjer su skinuli, čepovali krajeve cijevi i zapečatili ih plombom Javnog
komunalnog zanatskog preduzeća Danilovgrad. Inače, ta plomba se postavlja radi
osiguranja cijevi i na njoj nema brojeva već samo žig imenovanog preduzeća. O
preduzetim radnjama sačinili su zapisnik o kontroli i fotografisali su stanje
nakon isključenja, dok samom isključenju nije prisustvovao potrošač. Nakon
toga ponovo su došli u kontrolu istog potrošača i tada su primijetili da se
potrošač ponovo pripojio na vodovodnu mrežu i to na način što je parčetom
plastične cijevi instalacije objekta spojio na javnu vodovodnu mrežu bez
vodomjera. Zatečeno stanje su zapisnički konstatovali i fotografisali. Tom
prilikom potrošača nijesu isključili sa mreže. Na glavnom pretresu je dodao da
je prilikom isključenja potrošača bila prisutna jedna radnica iz
ugostiteljskog objekta „S.“.
Iz zapisnika o kontroli vodovodnih instalacija-vodomjera Javnog komunalnog
zanatskog preduzeća Danilovgrad br.00534 od 04.05.2012.godine, zapisnika o
kontroli mjernog mjesta Javnog komunalnog zanatskog preduzeća Danilovgrad
br.00539 od 08.05.2012.godine, naloga Javnog komunalnog zanatskog preduzeća
Danilovgrad br. 05-620 od 27.03.2012.godine i uvida u fotografije sačinjene
povodom izvršenih kontrola od 04.05.2012.godine i 08.05.2012.godine, utvrdjuje
se da su ovlašćeni radnici Javnog komunalnog zanatskog preduzeća Danilovgrad
P. A. i B. Ž., postupajući po nalogu za isključenje ugostiteljskog objekta
„S.“, koji se nalazi u Novom Selu, čiji je vlasnik K.R., a zbog neplaćenog
duga za utrošenu vodu, dana 04.05.2012.godine izvršili isključenje
ugostiteljskog objekta „S.“ sa vodovodne mreže i točeće mjesto plombirali, te
da su dana 08.05.2012.godine prilikom kontrole istog potrošača zatekli da se
potrošač samovoljno priključio poslije isključenja, na način što je skinuo
plombu i izvršio prikopčavanje objekta na vodovodnu mrežu, a da nije bilo
mjernog instrumenta-brojila.
U računu br. 2012-14574/1, navedeno je da je na osnovu paušalnog zaduženja „K.
S.“ vlasništvo K., za mjesec februar 2012.godine bilo dužno da JKZP-u
Danilovgrad plati iznos od 54,57 eura.
U računu br.2012-29554/1, navedeno je da je na osnovu paušalnog zaduženja „K.
S.“ vlasništvo K., za mjesec april 2012.godine bilo dužno da plati JKZP-u
Danilovgrad iznos od 54,57 eura.
U računu br.2012-36911/1, navedeno je da je na osnovu paušalnog zaduženja „K.
S.“ vlasništvo K., za mjesec maj 2012.godine bilo dužno da plati JP Vodovod i
kanalizacija Danilovgrad iznos od 54,57 eura.
U računu br. 2012-44384/1, navedeno je da je na osnovu utrošene vode očitane
sa vodomjera, „K. S.“ vlasništvo K., za mjesec jun 2012.godine bilo dužno da
plati JP Vodovod i kanalizacija Danilovgrad iznos od 54,57 eura.
Iz izvoda iz kaznene evidencije Uprave policije Ispostava Danilovgrad od
20.07.2012.godine, izdatog na ime okrivljenog, utvrđuje se da je okrivljeni
K.R. osuđivan presudom Osnovnog suda u Danilovgradu K.br.24/91 od
12.05.1993.godine zbog krivičnog djela iz čl.213 st.1 KZ RCG na novčanu kaznu
od 50.000,00 dinara, presudom Osnovnog suda u Nikšiću K.br.117/93 od
14.12.1993.godine zbog krivičnog djela iz čl.217 st.2 u vezi st.1 KZ RCG na
kaznu zatvora od 120 dana i presudom Osnovnog suda u Danilovgradu K.br.21/2002
od 26.03.2002.godine zbog krivičnog djela iz čl.200 KZ RCG na novčanu kaznu od
56,00 eura
Sud je cijenio iskaze svjedoka P. A. i B. Ž., pa je našao da su se isti jasno,
precizno i istinito izjašnjavali o činjenicama važnim za ovu krivičnu stvar.
Iskazi ovih svjedoka su medjusobno saglasni, a stoje i u skladnoj vezi sa
zapisnikom o kontroli vodovodnih instalacija-vodomjera Javnog komunalnog
zanatskog preduzeća Danilovgrad br.00534 od 04.05.2012.godine, zapisnikom o
kontroli mjernog mjesta Javnog komunalnog zanatskog preduzeća Danilovgrad
br.00539 od 08.05.2012.godine, nalogom Javnog komunalnog zanatskog preduzeća
Danilovgrad br. 05-620 od 27.03.2012.godine i fotografijama sačinjenim povodom
izvršenih kontrola od 04.05.2012.godine i 08.05.2012.godine. Sud je našao i da
se ovlašćeni predstavnik JP Vodovod i kanalizacije Danilovgrad, koji je pravni
sljedbenik Javnog komunalnog zanatskog preduzeća Danilovgrad, M.M. objektivno
izjašnjavala o činjenicama koje su joj poznate, ne upuštajući se pri tom u
izjašnjavanje o činjenicama koje joj nijesu poznate.
Na osnovu naprijed izložene činjenične gradje, koja proizilazi iz sadržine
dokaza provedenih na glavnom pretresu, ovaj sud je nesumnjivo zaključio, da su
se u radnjama okrivljenog K.R. stekla sva obilježa bića krivičnog djela kradja
iz čl.239 st.1 Krivičnog zakonika. Naime, okrivljeni je dana 08.05.2012.godine
u mjestu Novo Selo, opština Danilovgrad, drugom oduzeo tuđu pokretnu stvar-
vodu vlasništvo oštećenog Javnog komunalnog zanatskog preduzeća Danilovgrad u
namjeri da njenim prisvajanjem sebi pribavi protivpravnu imovinsku korist u
iznosu koji prelazi 150,00 eura, na način što je u vodovodnoj šahti, mimo
vodomjera, instalacije svog poslovnog objekta-kafane "S.", povezao na javnu
vodovodnu mrežu oštećenog, usljed čega se utrošak vode nije mogao
registrovati, čime je sebi pribavio protivpravnu imovinsku korist, a bio je
svjestan svoga djela čije je izvršenje htio
Sve naprijed navedene činjenice utvrdjene su iz iskaza svjedoka P. A. i B. Ž.,
zapisnika o kontroli vodovodnih instalacija-vodomjera Javnog komunalnog
zanatskog preduzeća Danilovgrad br.00534 od 04.05.2012.godine, zapisnika o
kontroli mjernog mjesta Javnog komunalnog zanatskog preduzeća Danilovgrad
br.00539 od 08.05.2012.godine, naloga Javnog komunalnog zanatskog preduzeća
Danilovgrad br. 05-620 od 27.03.2012.godine i fotografija sačinjenih povodom
izvršenih kontrola od 04.05.2012.godine i 08.05.2012.godine.
Naime, iz ovih dokaza utvrdjuje se da su ovlašćeni radnici Javnog komunalnog
zanatskog preduzeća Danilovgrad P. A. i B. Ž., postupajući po nalogu za
isključenje ugostiteljskog objekta „S.“, koji se nalazi u Novom Selu, opština
Danilovgrad, čiji je vlasnik okrivljeni K.R., a zbog neplaćenog duga za
utrošenu vodu, dana 04.05.2012.godine izvršili isključenje ugostiteljskog
objekta „S.“ sa vodovodne mreže, u prisustvu jedne radnice iz ugostiteljskog
objekta, na način što su u šahti skinuli vodomjer, čepovali krajeve cijevi i
zapečatili plombom oštećenog, te da su dana 08.05.2012.godine prilikom
kontrole istog potrošača zatekli da se potrošač samovoljno priključio poslije
isključenja, na način što je skinuo plombu i mimo vodomjera, jer ga nije bilo,
izvršio prikopčavanje instalacija objekta na vodovodnu mrežu oštećenog.
Okrivljeni K.R. u odbrani nije poricao da je on u kritičnom periodu držao
ugostiteljski objekat „S.“, da je zbog nestanka vode u kafani provjerio svoj
vodomjer, da je tada vidio da je vodomjer skinut i da su vodovodne instalacije
sklonjene sa vodovodne mreže, te da je nakon toga po njegovom nalogu jedan
vodoinstalater iz Podgorice, kojeg je angažovao na osnovu podataka iz oglasa,
izvršio priključenje na vodovodnu mrežu jer mu je bila potrebna voda u kafani.
Krivično djelo kradja iz čl.239 st.1 KZ čini onaj ko tudju pokretnu stvar
oduzme drugom u namjeri da njenim prisvajanjem sebi ili drugom pribavi
protivpravnu imovinsku korist. U konkretnom slučaju okrivljeni je oduzeo tudju
pokretnu stvar-vodu vlasništvo oštećenog Javnog komunalnog zanatskog preduzeća
Danilovgrad, u namjeri da njenim prisvajanjem pribavi sebi protivpravnu
imovinsku korist preko 150,00 eura, jer učinilac koji krade vodu na način što
vodu uvodi do potrošačkih tačaka tako da se njen utrošak ne registruje preko
brojila ima namjeru da to čini dok god bude u mogućnosti.
Sud nalazi da je okrivljeni imajući u vidu sve okolnosti konkretnog slučaja,
navedeno krivično djelo učinio sa direktnim umišljajem, jer je bio svjestan
svog djela i htio je njegovo izvršenje, a sa namjerom pribavljanja
protivpravne imovinske koristi preko 150,00 eura. Zbog toga se u njegovim
radnjama stiču sva bitna obilježja bića krivičnog djela kradja iz čl.239 st.1
KZ , pa je istog valjalo oglasiti krivim i izreći mu krivičnu sankciju.
Iz naprijed navedenih razloga sud nije prihvatio odbranu okrivljenog da nije
počinio krivično djelo stavljeno mu na teret. Okrivljeni se branio i da je
nakon nestanka vode u kafani, a prije nego što je angažovao vodoinstalatera,
izvršio provjeru brojila, te da tada nije vidio da je postavljena plomba, a da
odlično zna kako izgledaju plombe. Ovakva odbrana okrivljenog obesnažena je
iskazima svjedoka P. A. i B. Ž., zapisnikom o kontroli vodovodnih instalacija-
vodomjera Javnog komunalnog zanatskog preduzeća Danilovgrad br.00534 od
04.05.2012.godine i fotografijama iz kojih dokaza je utvrđeno da su P. A. i B.
Ž., kao ovlašćeni radnici Javnog komunalnog zanatskog preduzeća Danilovgrad,
isključili ugostiteljski objekat „“ sa vodovodne mreže, na način što su u
šahti skinuli vodomjer, čepovali krajeve cijevi i zapečatili plombom
oštećenog, koja plomba je bila lako uočljiva. Zbog toga je odbrana okrivljenog
neistinita i sračunato je data u cilju izbjegavanja krivice.
Sud je cijenio i druge provedene dokaze pa je našao da su bez uticaja na
drugačije presuđenje u ovoj krivičnoj stvari.
Sud je prilikom odlučivanja o kazni imao u vidu sve okolnosti na strani
okrivljenog u smislu čl. 42 KZ, pa je od olakšavajućih okolnosti na strani
okrivljenog našao da je oženjen i da je otac dvoje djece, a od otežavajućih
okolnosti da je osudjivan presudom Osnovnog suda u Danilovgradu K.br.24/91 od
12.05.1993.godine zbog krivičnog djela iz čl.213 st.1 KZ RCG na novčanu kaznu
od 50.000,00 dinara, presudom Osnovnog suda u Nikšiću K.br.117/93 od
14.12.1993.godine zbog krivičnog djela iz čl.217 st.2 u vezi st.1 KZ RCG na
kaznu zatvora od 120 dana i presudom Osnovnog suda u Danilovgradu K.br.21/2002
od 26.03.2002.godine zbog krivičnog djela iz čl.200 KZ RCG na novčanu kaznu od
56,00 eura, što je utvrdjeno iz citiranog izvoda iz kaznene evidencije, s tim
što je sud imao u vidu i veći protek vremena od ovih osuda, pa je kod takvog
stanja, a imajući u vidu da je okrivljeni pristao na izricanje kazne rad u
javnom interesu, na osnovu čl. 41 KZ, okrivljenom izrekao kaznu rad u javnom
interesu u trajanju od 80 (osamdeset) časova, a koji se ima izvršiti za
vrijeme od 2 mjeseca, s tim što kazna ne može biti duža od 60 časova u toku
jednog mjeseca, nalazeći da će se ovakvom kaznom postići svrha kažnjavanja iz
čl.32 KZ i na taj način dovoljno uticati na okrivljenog da ubuduće ne vrši
ista ili slična krivična djela, a u okviru opšte svrhe propisivanja i
izricanja krivičnih sankcija iz čl.4 st.2 KZ.
Ukoliko okrivljeni ne bude vršio rad u javnom interesu, na osnovu čl.41 st.6
KZ, ova kazna će se zamijeniti kaznom zatvora, tako što će se svakih započetih
60 časova rada u javnom interesu zamijeniti kaznom zatvora u trajanju od
jednog mjeseca.
O troškovima krivičnog postupka odlučeno je na osnovu čl.226 i 229 ZKP-a, pa
kako je okrivljeni oglašen krivim, isti je obavezan da plati ovom sudu na ime
troškova krivičnog postupka - sudskog paušala iznos od 30,00 eura, koji iznos
je odmjeren srazmjerno trajanju, složenosti ovog postupka i imovnom stanju
okrivljenog. Navedeni iznos okrivljeni je dužan platiti u roku od 15 dana po
pravosnažnosti presude.
Shodno čl.239 st.2 ZKP-a sud je JP Vodovod i kanalizacija Danilovgrad, koji je
pravni sljedbenik oštećenog Javnog komunalnog zanatskog preduzeća Danilovgrad,
radi ostvarivanja imovinsko-pravnog zahtjeva uputio na parnični postupak,
obzirom da podaci krivičnog postupka nijesu pružali pouzdan osnov ni za
potpuno ni za djelimično presudjenje, a pribavljanje dokaza o tome vodilo je
nepotrebnom odugovlačenju postupka.
Sa iznijetog, a primjenom čl.374 ZKP-a, odlučeno je kao u izreci ove presude.
ZAPISNIČAR, S U D I J A,
Branka Nikolić Vladimir Novović
DNA:
- ODT Podgorica
- Okrivljenom
- Po pravosnažnosti oštećenom
PRAVNA POUKA: Protiv ove presude može se izjaviti žalba Višem sudu u Podgorici
u roku od 8 dana od dana prijema pismenog otpravka, a preko ovog suda.