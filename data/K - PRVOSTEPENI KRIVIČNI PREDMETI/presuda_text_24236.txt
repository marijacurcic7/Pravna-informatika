K.br.95/12
U IME CRNE GORE
OSNOVNI SUD U DANILOVGRADU kao prvostepeni krivični, po sudiji pojedincu
Vladimiru Novoviću, uz učešće Branke Nikolić, kao zapisničara, u krivičnom
predmetu okrivljenog P. N.1. iz D., zbog krivičnog djela teška krađa iz čl.240
st.1 tač.1 KZ u vezi čl.23 KZ, odlučujući po optužnici Osnovnog državnog
tužilaštva iz Podgorice Kt.br. 997/12 od 04.10.2012.godine, koju je na glavnom
pretresu zastupao Grujo Radonjić, zamjenik ODT-a iz Podgorice, nakon održanog
glavnog i javnog pretresa, u prisustvu zastupnika optužbe i okrivljenog dana
19.11.2012.godine, donio je dana 21.11.2012.godine i istog dana javno objavio
PRESUDU
Okrivljeni P.N.1, zvani "G.", od oca D. i majke S., rodjene B., rodjen ...
godine u P., sa mjestom prebivališta u D. - ul. N. Š. bb, državljanin Crne
Gore, pismen, završio osnovnu školu, vanredno pohađa srednju trgovinsku školu,
nezaposlen, neoženjen, bez djece, lošeg imovnog stanja, neosuđivan.
Kriv je
Što je:
Tokom noći 03/04. januara 2012.godine, u D., u ul. B. S., dogovorno i zajedno
sa još jednim nepoznatim licem, obijanjem tuđu pokretnu stvar oduzeo drugom u
namjeri da njenim prisvajanjem sebi pribavi protivpravnu imovinsku korist, na
način što su podesnim alatom odvalili drvena vrata kancelarije ugostiteljskog
objekta "G.", u vlasništvu oštećenog P.N.2., zatim u unutrašnjosti prostorije
izvršili premetačinu kako bi oduzeli sve vrijednije stvari koje pronađu, da bi
zatim sa radnog stola oduzeli novac u ukupnom iznosu od 20,00 eura, dok je
okrivljeni P.N.1. iz fioke radnog stola oduzeo i prisvojio pištolj "CZ M88",
kal. 9 mm Para, fab. br. 60704, vrijednosti 144,90 eura, nakon čega su se sa
oduzetim stvarima udaljili sa lica mjesta, da bi okrivljeni P.N.1. naredne
večeri oduzeti pištolj prodao nepoznatom licu, a svjestan djela čije je
izvršenje htio.
- čime je kao saizvršilac počinio krivično djelo teška kradja iz čl.240 st.1
tač.1 KZ u vezi čl. 23 st.2 KZ.
Pa ga sud primjenom citiranih zakonskih propisa, te čl. 4, 5, 15, 32, 36, 42,
45, 46 i 51 KZ i čl.226, 229 i 374 ZKP-a
O S U Đ U J E
Na kaznu zatvora u trajanju od 3 (tri) mjeseca, u koju kaznu mu se uračunava
vrijeme za koje je lišen slobode od strane Uprave policije Ispostava
Danilovgrad od 28.06.2012.godine od 16,00 časova do 28.06.2012.godine do 20,20
časova.
Dužan je okrivljeni da na ime troškova krivičnog postupka uplati ovom sudu
iznos od 60,50 eura i po osnovu sudskog paušala iznos od 30,00 eura, a sve u
roku od 15 dana po pravosnažnosti presude.
O b r a z l o ž e nj e
Optužnicom Osnovnog državnog tužilaštva iz Podgorice Kt.br.997/12 od
04.10.2012.godine, stavljeno je na teret okrivljenom P.N.1. da je kao
saizvršilac počinio krivično djelo teška krađa iz čl.240 st.1 tač.1 KZ u vezi
čl.23 KZ. Zastupnik optužbe je na glavnom pretresu u završnoj riječi
precizirao činjenični opis krivičnog djela iz optužnice, na način određen kao
u izreci presude, dok je pravna kvalifikacija ostala ista. Predložio je da sud
okrivljenog oglasi krivim i kazni u okviru zakonom propisane kazne.
Okrivljeni P.N.1. u odbrani datoj u istražnom postupku i na glavnom pretresu u
bitnom je naveo da priznaje izvršenje krivičnog djela, da je u januaru
2012.godine zajedno sa još jednim drugom, čije ime nije želio da pominje, oko
21,00 sat, izvršio provalnu krađu u kancelariji koju koristi P.N.2, a koji je
vlasnik ugostiteljskog objekta "G." u Danilovgradu. Tvrdi da se kancelarija
P.N.2. nalazi iznad ugostiteljskog objekta "G.", a do nje se dolazi pomoću
stepenica, kroz prolaz koji je odmah do pomenutog objekta. On i njegov drug su
kritične večeri šetali po Danilovgradu, a njegov drug je predložio da pođu i
da izvrše krađu. Istakao je da je bio pod dejstvom alkohola i pijan. Obzirom
da je bio pod dejstvom alkohola, pristao je na predlog ovog njegovog druga.
Kada su bili sigurni da ih niko ne vidi, obojica su zajedno ušli u ulaz u
prizemlju, koji inače nikada nije zaključan, a zatim su se stepenicama popeli
na prvi sprat i došli do kancelarije P.N.2. Njegov drug je krenuo rukom prema
bravi na ulaznim vratima i uspio je da ih otvori, jer nijesu bila zaključana.
Potom su obojica ušli u kancelariju i na kancelarijskom stolu primijetili su
pištolj manjih dimenzija. Kancelarijski sto nalazio se odmah sa desne strane
pored ulaznih vrata. Uzeo je pištolj, a zatim su obojica izašli i ubrzo se
rastali. Pištolj je sakrio u blizini kuće. Iste večeri pištolj je pokazao
nekolicini svojih drugova. Sjeća se da je na pištolju bio natpis "Crvena
zastava". Odmah sjutra dan ujutru, pištolj je ponudio na prodaju jednom licu,
koje nije poznavao ni po imenu, ni po prezimenu ili eventualno nadimku. Tog
istog dana u večernjim časovima, u kafani "K.", prodao je tom licu predmetni
pištolj za iznos od 150,00 eura. Pojasnio je da je 2-3 sata prije krađe popio
2-3 litra nikšićkog piva. Na glavnom pretresu je dodao da je osim pištolja
uzeo i jednu novčnicu od 10,00 eura koja se nalazila na stolu, da je bio u
pijanom stanju, ali da je bio svjestan svega onoga što je činio. U završnoj
riječi je kazao da mu je žao što je ovo učinio.
Sud je na glavnom pretresu u dokaznom postupku saslušao svjedoka-oštećenog
P.N.2., pročitao zapisnik o uviđaju Uprave policije Ispostava Danilovgrad
Ku.br. 65/12 od 04.01.2012.godine, pročitao potvrdu o vraćanju privremeno
oduzetih predmeta Uprave policije Ispostava Danilovgrad Ku.br. 66/12 od
20.08.2012.godine, izdatu na ime oštećenog P.N.2., izvršio uvid u foto-
dokumentaciju Uprave policije Ispostava Danilovgrad br. 21-03-240/12-10 od
04.01.2012.godine, pročitao nalaz i mišljenje vještaka komercijalne struke D.
Đ. Kti.br. 50/12 od 21.09.2012.godine i pročitao izvod iz kaznene evidencije
Uprave policije PJ Podgorica br. 29-245/12-17087/2-2817 od 29.06.2012.godine,
a izdat na ime okrivljenog P. N.1.
Svjedok-oštećeni P.N.2. u iskazu datom u istražnom postupku i na glavnom
pretresu u bitnom je naveo da je dana 04.01.2012.godine došao ispred
kancelarije njegovog restorana "G.", koji se nalazi u ul. B. S. u D.
Primijetio je tragove provalne krađe i odmah je to prijavio policiji.
Službenici policije su u njegovom prisustvu izvršili uviđaj. Tvrdi da su
drvena ulazna vrata bila polomljena i sa izbijenom drvenom lajsnom sa
unutrašnje strane. Pojasnio je da se ova kancelarija nalazi na spratnom dijelu
zgrade, da se do nje dolazi pomoću stepenica, dok je u prizemnom dijelu
restoran "G.". U unutrašnjosti kancelarije, koja je površine 16 m², vidio je
tragove premetačine na oba radna stola, koji se nalaze sa desne strane od
ulaznih vrata, a fioke od stolova su bile izvučene iz ležišta i iz njih je
bilo prosuto sve ono što se nalazilo u njima. Iz jedne od fioka mu je otuđen
pištolj marke "CZ" M-88 kal. 9 mm Para fab.br. 60704, koji je bio fabrički
bruniran. Pištolj je kupio kao nov 1994.godine i za njega ima izdat oružni
list. Na stolu gdje se nalazio kompjuter, prije krađe je ostavio 20,00 eura, u
sitnim apoenima, a koje je izvršilac krađe odnio sa sobom. Istakao je da je
kancelariju lično on prije krađe zaključao ključem, tako da su vrata od
kancelarije bila zaključana, da je policajcima prilikom vršenja uviđaja kazao
da mu je ukraden novac u iznosu od 20,00 eura, a da ne zna da li su oni to
evidentirali. Još je dodao da mu je predmetni pištolj nakon krađe vraćen. Nije
se pridružio krivičnom gonjenju protiv okrivljenog i nije postavio imovinsko-
pravni zahtjev.
Iz zapisnika o uviđaju Uprave policije Ispostava Danilovgrad Ku.br.65/12 od
04.01.2012.godine, utvrđuje se da su lice mjesta kancelarijske prostorije
ugostiteljskog objekta "G.", koje se nalaze na prvom spratu zgrade u ul. B.S.
b.b. u D. Do kancelarije ugostiteljskog objekta "G.", vlasništvo P.N.2, dolazi
se stepenicama, a zatim niz hodnik desno, gledano iz pravca ul. B.S. Ova
kancelarija je predzadnja sa desne strane, gledano od stepenica, sa desne
strane kancelarije nalaze se prostorije toaleta, a sa lijeve strane
kancelarije nalazi se ostava. Drvena ulazna vrata kancelarije su bila
polomljena i sa izbijenom drvenom lajsnom sa unutrašnje strane. Na štoku vrata
sa spoljašnje i unutrašnje strane vidljivi su tragovi djelovanja alata-
podesnog sredstava, najvjerovatnije pajsera, koji je korišćen za obijanje.
Kancelarija ugostitelskog objekta "G." se sastoji od jedne prostorije površine
16 m². Gledano iz pravca ulaznih vrata, sa desne strane uz zid nalaze se
ormani od iverice u kojima se nalazi dokumentacija ugostiteljskog objekta
"G.". Sa desne strane na udaljenosti od 1,5 metara od ulaznih vrata nalazi se
radni sto sa računarom, na kojem su vidljivi tragovi premetačine. Na radnom
stolu zatečene su dvije fioke, koje su se prethodno nalazile unutar radnog
stola, a u jednoj od njih je bio čuvan pištolj marke "CZ M88" kal. 9 mm Para,
fabr. br. 60704, a koji je bio fabrički bruniran. Na podu ispod prozora
fiksiran je i izuzet djelimičan trag stopala-patike.
Iz potvrde o vraćanju privremeno oduzetih predmeta Uprave policije Ispostava
Danilovgrad Ku.br. 66/12 od 20.08.2012.godine, izdate na ime oštećenog P.
N.2., utvrđuje se da je dana 20.08.2012.godine oštećenom vraćen pištolj marke
"CZ " kal. 9 mm Para, fabr.br. 60704.
U foto-dokumentaciji Uprave policije Ispostava Danilovgrad br. 21-03-240/12-10
od 04.01.2012.godine, nalaze se fotografije na kojima su predstavljeni: ulazna
vrata zgrade koja vode ka spratnom dijelu zgrade, izgled kancelarije
ugostiteljskog objekta "G." vlasništvo P.N.2., izgled oštećenja na drvenim
ulaznim vratima kancelarije nastalim upotrebom podesnog sredstva, izgled
radnog stola i tragova premetačine ladice radnog stola, izgled prozora
kancelarije i izgled traga stopala-patike na podu kancelarije.
Iz nalaza i mišljenja vještaka komercijalne struke D.Đ. Kti.br.50/12 od
21.09.2012.godine utvrđuje se da je vrijednost pištolja "CZ M88", kal. 9 mm
Para, fab. br. 60704, bruniranog, kupljenog 1994.godine, na dan izvršenja
krivičnog djela iznosila 144,90 eura.
Sud je cijenio nalaz i mišljenje ovog vještaka, pa je isti prihvatio kao
jasan, stručan, objektivan i zasnovan na pravilima struke i nauke.
Iz izvoda iz kaznene evidencije Uprave policije PJ Podgorica br.
29-245/12-17087/2-2817 od 29.06.2012.godine, izdatog na ime okrivljenog
P.N.1., utvrđuje se da okrivljeni P.N.1. nije osuđivan.
Sud je cijenio iskaz svjedoka-oštećenog P.N.2. pa je našao da se isti,
objektivno, pouzdano, precizno i istinito izjasnio o činjenicama važnim za ovu
krivičnu stvar. Njegov iskaz stoji u skladnoj vezi sa zapisnikom o uviđaju
Uprave policije Ispostava Danilovgrad Ku.br. 65/12 od 04.01.2012.godine,
potvrdom o vraćanju privremeno oduzetih predmeta Uprave policije Ispostava
Danilovgrad Ku.br.66/12 od 20.08.2012.godine, izdatom na njegovo ime i foto-
dokumentacijom Uprave policije Ispostava Danilovgrad br. 21-03-240/12-10 od
04.01.2012.godine.
Na osnovu naprijed izložene činjenične gradje, koja proizilazi iz sadržine
dokaza provedenih na glavnom pretresu, ovaj sud je nesumnjivo zaključio da je
okrivljeni P.N.1. kao saizvršilac počinio krivično djelo teška krađa iz čl.240
st.1 tač.1 KZ u vezi čl.23 st.2 KZ. Naime, okrivljeni P.N.1. je tokom noći
03/04. januara 2012.godine, u D., u ul. B. S., dogovorno i zajedno sa još
jednim nepoznatim licem, obijanjem tuđu pokretnu stvar oduzeo drugom u namjeri
da njenim prisvajanjem sebi pribavi protivpravnu imovinsku korist, na način
što su podesnim alatom odvalili drvena vrata kancelarije ugostiteljskog
objekta "G.", u vlasništvu oštećenog P.N.2., zatim u unutrašnjosti prostorije
izvršili premetačinu kako bi oduzeli sve vrijednije stvari koje pronađu, da bi
zatim sa radnog stola oduzeli novac u ukupnom iznosu od 20,00 eura, dok je
okrivljeni P.N.1. iz fioke radnog stola oduzeo i prisvojio pištolj "CZ M88",
kal. 9 mm Para, fab. br. 60704, vrijednosti 144,90 eura, nakon čega su se sa
oduzetim stvarima udaljili sa lica mjesta, da bi okrivljeni P.N.1. naredne
večeri oduzeti pištolj prodao nepoznatom licu, a svjestan djela čije je
izvršenje htio.
Iz iskaza svjedoka-oštećenog P.N.2., zapisnika o uviđaju Uprave policije
Ispostava Danilovgrad Ku.br. 65/12 od 04.01.2012.godine, potvrde o vraćanju
privremeno oduzetih predmeta Uprave policije Ispostava Danilovgrad Ku.br.
66/12 od 20.08.2012.godine, izdate na ime oštećenog P.N.2. i foto-
dokumentacije Uprave policije Ispostava Danilovgrad br. 21-03-240/12-10 od
04.01.2012.godine utvrđuje se da su u toku noći 03/04. januara 2012.godine,
podesnim alatom odvaljena zaključana drvena vrata kancelarije ugostiteljskog
objekta "G.", vlasništvo oštećenog P.N.2., a koji objekat se nalazi u ul. B.
S. u D., te da je u kancelariji izvršena opšta premetačina, u cilju oduzimanja
svih vrijednijih stvari, kada je sa radnog stola oduzet novac u ukupnom iznosu
od 20,00 eura, dok je iz fioke radnog stola oduzet pištolj "CZ M88", kal. 9 mm
Para, fab.br. 60704, sve vlasništvo oštećenog. Okrivljeni P.N.1. u odbrani
datoj u istražnom postupku i na glavnom pretresu nije poricao da je on zajedno
sa još jednim nepoznatim licem, po prethodnom dogovoru, ušao u predmetnu
kancelariju odakle su oduzeli određeni iznos novca, dok je on oduzeo predmetni
pištolj, nakon čega su se sa ukradenim stvarima udaljili sa lica mjesta, a on
je pištolj sljedeće večeri prodao nepoznatom licu.
Da je vrijednost pištolja "CZ M88", kal. 9 mm Para, fab.br. 60704, na dan
izvršenja krivičnog djela iznosila 144,90 eura utvrđuje se iz nalaza i
mišljenja vještaka komercijalne struke D.Đ. Kti.br.50/12 od 21.09.2012.godine.
Sud nije prihvatio odbranu okrivljenog P.N.1. u dijelu da on i njegov drug,
čiji identitet nije želio da otkrije, nijesu podesnim alatom odvalili ulazna
vrata kancelarije, već da je navodno njegov drug rukom otvorio nezaključana
vrata, da je pištolj koji je uzeo stajao na stolu, te da su iz kancelarije
uzeli samo jednu novčanicu od 10,00 eura. Ovakva odbrana okrivljenog P.N.1.
obesnažena je iskazom svjedoka-oštećenog P.N.2., zapisnikom o uviđaju Uprave
policije Ispostava Danilovgrad Ku.br. 65/12 od 04.012012.godine i foto-
dokumentacijom Uprave policije Ispostava Danilovgrad br. 21-03-240/12-10 od
04.01.2012.godine iz kojih dokaza proizilazi da su podesnim alatom odvaljena
drvena vrata kancelarije ugostiteljskog objekta "G.", da su ista bila
prethodno zaključana, da je predmetni pištolj oduzet iz fioke radnog stola,
nakon premetačine, te da je oduzet i novac u iznosu od 20,00 eura. Zbog toga
je odbrana okrivljenog P. N.1. u ovom dijelu neistinita i sračunato je data u
cilju umanjenja krivično-pravne odgovornosti. Okrivljeni P.N.1. je u odbrani
tvrdio i da je krivično djelo počinio pod dejstvom alkohola. Sud nije
prihvatio ovakvu odbranu okrivljenog obzirom da je ista nelogična i nije
potkrijepljena ni jednim provedenim dokazom. Činjenica da je okrivljeni u
odbrani naveo da je zajedno sa ovim licem ušao u ulaz u prizemlju kada su bili
sigurni da ih niko nije vidio jasno ukazuje da je okrivljeni bio svjestan
svojih postupaka, svjestan svog djela i htio njegovo izvršenje.
Krivično djelo teška kradja iz čl.240 st.1 tač.1 KZ postoji ako je kradja iz
čl.239 KZ izvršena obijanjem ili provaljivanjem zatvorenih zgrada, soba, kasa,
ormana i drugih zatvorenih prostora ili drugim savladjivanjem većih prepreka,
a krivično djelo kradja iz čl.239 st.1 KZ čini onaj ko tudju pokretnu stvar
oduzme drugom u namjeri da njenim prisvajanjem sebi ili drugom pribavi
protivpravnu imovinsku korist.
Postupajući uz učešće u radnji izvršenja, uz postignuti dogovor, okrivljeni
P.N.1. je sa nepoznatim licem obijanjem tuđu pokretnu stvar oduzeo drugom u
namjeri da prisvajanjem sebi pribavi protivpravnu imovinsku korist zbog čega
stoji da je kao saizvršilac počinio krivično djelo teška krađa iz čl.240 st.1
tač.1 KZ u vezi čl.23 st.2 KZ.
Sud je cijenio psihički odnos okrivljenog P.N.1. prema izvršenom krivičnom
djelu, pa je našao da je isto počinio sa direktnim umišljajem, jer je bio
svjestan svog djela i htio je njegovo izvršenje uz namjeru pribavljanja
protivpravne imovinske koristi.
Sud je prilikom odlučivanja o kazni, imao u vidu sve okolnosti na strani
okrivljenog, koje utiču da kazna bude manja ili veća u smislu člana 42 KZ, pa
je od olakšavajućih okolnosti na strani okrivljenog P.N.1. našao da je mlad,
da se oštećeni nije pridružio krivičnom gonjenju i da je neosuđivan, što je
utvrđeno iz citiranog izvoda iz kaznene evidencije, dok otežavajućih okolnosti
nije bilo. Zbog toga je sud okrivljenom P.N.1. izrekao kaznu zatvora u
trajanju od 3 (tri) mjeseca, utvrdjujući navedene olakšavajuće okolnosti na
strani okrivljenog kao naročito olakšavajuće okolnosti u smislu čl.45 KZ, a
cijeneći da iste daju osnova da se okrivljenom izrekne kazna ispod zakonskog
minimuma, a u okviru granica propisanih čl. 46 KZ, te da se ublaženom kaznom
može postići svrha kažnjavanja iz čl.32 KZ i na taj način dovoljno uticati na
okrivljenog da ubuduće ne vrši ista ili slična krivična djela, a u okviru
opšte svrhe propisivanja i izricanja krivičnih sankcija iz čl.4 st.2 KZ.
Na osnovu čl. 51 KZ okrivljenom P.N.1. se u izrečenu kaznu ima uračunati
vrijeme za koje je lišen slobode od strane Uprave policije Ispostava
Danilovgrad od 28.06.2012.godine od 16,00 časova do 28.06.2012.godine do 20,20
časova.
O troškovima krivičnog postupka odlučeno je na osnovu čl.226 i 229 ZKP-a, pa
kako je okrivljeni oglašen krivim, obavezan je da plati troškove krivičnog
postupka u iznosu od 60,50 eura, koji se odnose na nagradu odmjerenu vještaku
komercijalne D.Đ., kao i da na ime sudskog paušala plati iznos od 30,00 eura,
a koji iznos je odredjen srazmjerno trajanju i složenosti ovog postupka, uz
ocjenu imovinskih prilika okrivljenog, a sve prednje u roku od 15 dana po
pravosnažnosti presude.
Na osnovu izloženog, a primjenom čl. 374 ZKP-a, odlučeno je kao u izreci ove
presude.
ZAPISNIČAR, S U D I J A,
Branka Nikolić s.r. Vladimir Novović s.r.
PRAVNA POUKA: Protiv ove presude može se izjaviti žalba u roku od 15 dana od
dana prijema pismenog otpravka Višem sudu u Podgorici, a preko ovog suda.