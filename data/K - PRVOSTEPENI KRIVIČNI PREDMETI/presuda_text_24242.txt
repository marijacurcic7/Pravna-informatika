K.br.35/11
U IME CRNE GORE
OSNOVNI SUD U DANILOVGRADU kao krivični, po sudiji Vladimiru Novoviću kao
pojedincu, uz učešće Branke Nikolić kao zapisničara, u krivičnom predmetu
okrivljenog J. B. iz D., zbog krivičnog djela laka tjelesna povreda iz čl.152
st.2 u vezi st.1 KZ, odlučujući po optužnom predlogu Osnovnog državnog
tužilaštva iz Podgorice Kt.br.1016/10 od 04.03.2011.godine, koji je na glavnom
pretresu zastupao Grujo Radonjić zamjenik ODT-a iz Podgorice, nakon održanog
glavnog i javnog pretresa dana 22.11.2012.godine, u prisustvu zastupnika
optužbe i okrivljenog, donio je dana 23.11.2012.godine i istog dana javno
objavio
PRESUDU
Okrivljeni J.B., JMB ..., od oca D. i majke S., rodjene S., rodjen ... godine
u P., sa mjestom prebivališta u D. - K. bb, državljanin Crne Gore, pismen,
završio srednju mašinbravarsku školu, nezaposlen, neoženjen, lošeg imovnog
stanja, kome je presudom Osnovnog suda u Danilovgradu K.br.39/07 od
15.09.2007.godine zbog krivičnog djela iz čl.376 st.3 u vezi st.1 KZ izrečena
uslovna osuda tako što mu je utvrdjena kazna zatvora u trajanju od 6 mjeseci
sa rokom provjere od 3 godine, a koja osuda je brisana rješenjem Osnovnog suda
u Danilovgradu Kv.br.22/12 od 09.04.2012.godine, koje je postalo pravosnažno
23.04.2012.godine.
Kriv je
Što je:
Dana 10.07.2010.godine, oko 14,30 časova, u mjestu Kujava, opština
Danilovgrad, drugog lako tjelesno povrijedio na način što je prišao oštećenom
J.M. i istog više puta udario vazdušnim pištoljem marke "Bruni 96" cal. 9 mm,
fab. br. 012048, sredstvom podobnim da tijelo teško povrijedi i zdravlje teško
naruši, u predjelu glave i tijela nanoseći mu laku tjelesnu povredu u vidu
četiri rane razderotine kože poglavine, nagnječinu kože poglavine i oguljotine
i krvne podlive kože zadnje strane lijevog ramena i lijeve strane grudnog
koša, a bio svjestan svog djela i htio je njegovo izvršenje.
- čime je počinio krivično djelo laka tjelesna povreda iz čl.152 st. 2 u vezi
st.1 KZ.
Pa sud okrivljenom primjenom citiranih zakonskih propisa, te čl. 4, 5, 15, 36,
42, 52, 53 i 54 KZ i čl.226, 229 i 374 ZKP-a, i z r i č e
USLOVNU OSUDU
Kojom mu utvrdjuje kaznu zatvora u trajanju od 3 (tri) mjeseca i istovremeno
odredjuje da se ista neće izvršiti ako okrivljeni za vrijeme od 2 (dvije)
godine po pravosnažnosti presude ne učini novo krivično djelo.
Dužan je okrivljeni da na ime troškova krivičnog postupka uplati ovom sudu
iznos od 174,00 eura i po osnovu paušala iznos od 30,00 eura, a sve u roku od
15 dana po pravosnažnosti presude.
Na osnovu čl.239 st.2 ZKP-a, oštećeni J.M. se radi ostvarivanja imovinsko-
pravnog zahtjeva upućuje na parnični postupak.
O b r a z l o ž e nj e
Optužnim predlogom ODT-a iz Podgorice Kt.br.1016/10 od 04.03.2011.godine,
okrivljenom J.B. stavljeno je na teret izvršenje krivičnog djela laka tjelesna
povreda iz čl.152 st.2 u vezi st.1 KZ. Zastupnik optužnog predloga je u
završnoj riječi precizirio činjenični opis krivičnog djela iz optužnog
predloga na način odredjen kao u izreci presude, dok je pravna kvalifikacija
ostala ista. Predložio je da sud okrivljenog oglasi krivim i osudi u okviru
zakonom propisane kazne.
Okrivljeni J.B. u odbrani datoj u pretkrivičnom postupku u bitnom je naveo da
je dana 10.07.2010.godine, nedje oko 12,00 časova, bio na plaži rijeke Zete, u
mjestu Kujava. gdje je bilo još dosta ljudi. Nakon nekih dva sata na plažu je
došao J.M. i ubrzo se posvadjao sa J. R. J.M. i J.R. su se tukli, a ostali
koji su se tu nalazili pokušali su da ih razdvoje, odnosno da spriječe da J.M.
udara J. R., u čemu su na kraju i uspjeli. Desetak minuta nakon toga njemu je
prišao J. M. i počeo priču kako mu je on potopio ladju, govoreći mu da više ne
dira njegovu ladju, a on je J.M. kazao da nije dirao njegovu ladju. Zatim je
on pozvao J.M. da pođu da vide ladju, koja je bila nekih kilometar uzvodno uz
rijeku Zetu, takodje u mjestu Kujava. Sjeo je u svoje vozilo, a J.M. je sjeo u
svoje vozilo i vozilima su se uputili prema mjestu gdje se nalazila ladja.
Kada su došli na pomenuto mjesto zaustavio je svoje vozilo. Tvrdi da je J. M.
vozilo zaustavio uz njegovo vozilo. Pretpostavio je da će po izlasku iz vozila
J. M. fizički nasrnuti na njega, pa je prije izlaska iz vozila uzeo gasni
pistolj, koji je ranije kupio u Podgorici i krenuo je prema J. M. U tom
momentu M. je već izašao iz vozila i nagnuo se rukom prema svom vozilu kao da
želi da nešto uzme iz vozila. Iz straha je udario M. dva puta gasnim pištoljem
po glavi. J. M. je sjeo u svoje vozilo i otišao. Nakon M. odlaska on je
preplivao rijeku Zetu i tamo se sakrio, a iz razloga jer ga je bilo strah da
će možda M. iz kuće donijeti oružje i tražiti ga. Tu je ostao do večernjih
časova. Oko 22,00 časa je došao kući. Majka mu je rekla da ga je tražila
policija, pa je on poslije ponoći pošao u stanicu policije u Danilovgradu.
Okrivljeni J.B. u odbrani datoj u istražnom postupku u bitnom je naveo da sa
J.M. ne priča već godinu dana, a da je razlog nezbora bio verbalni duel.
Kritičnog dana na plaži je bilo dosta ljudi i J. M. je bez ikakvog razloga
istukao J.R. Nakon toga J. M. je dva puta dolazio kod njega da ga maltretira,
a kao razlog je navodio to da mu je on navodno potopio ladju. Smatra da je to
bio povod J.M. za verbalni duel, a zatim i tuču. Kazao je M. da ladja nije
potopljena i da se u to mogu zajedno uvjeriti. M. je pristao da to provjere,
pa su krenuli sa dvoje vozila tj. svako svojim vozilom. Kada su došli do
mjesta gdje su se nalazile ladje, M. ladja nije bila potopljena, čak je bila
na suvom, što se vidjelo iz vozila. Pretpostavio je da će J. M. započeti tuču
pa je iz vozila uzeo gasni pištolj, ovo tim prije jer je J.M. parkirao svoje
vozilo uz njegovo. Kada je J. M. izašao iz vozila, sagnuo se i rukom je krenuo
prema vozilu, kao da će nešto da uzme, pa kako je to shvatio kao da će M. da
uzme neko sredstvo, on tada J. M. udara pištoljem po glavi. Napomenuo je da J.
M. nije baš jako zakačio. Nakon toga M. je ušao u svoje vozilo i otišao.
Pojasnio je da J. M. nije pozivao na tuču, jer nije imao namjeru da se svadja.
Nakon što je napustio lice mjesta jedno vrijeme nije dolazio kući, a kada je
došao u večernjim satima obaviješten je da ga je tražila policija. Poslije
toga otišao je u policiju.
Okrivljeni J.B. u odbrani datoj na glavnom pretresu u bitnom je ponovio
odbranu datu u pretkrivičnom i istražnom postupku s tim što je pojasnio da je
u momentu kada je dva puta gasnim pištoljem udario J. M. u predjelu glave,
J.M. stajao licem okrenut prema njemu. Nakon što je udario J.M. dva puta,
vidio je da J.M. u rukama nema ništa, odnosno da nema oružje ili orudje. Tvrdi
da je gasni pištolj naknadno predao policiji, a da je isti bio crne boje.
Istakao je da je J.M. udario kako bi sebe zaštitio, te da je u vrijeme
dogadjaja bilo 14,30 časova. U završnoj riječi je kazao da se događaj odigrao
onako kako je on to ispričao u odbrani.
Sud je na glavnom pretresu u dokaznom postupku pročitao iskaz svjedoka-
oštećenog J.M. iz istražnog postupka sa zapisnika o saslušanju svjedoka od
03.12.2010.godine, pročitao potvrdu o privremeno oduzetim predmetima Uprave
policije Ispostava Danilovgrad Ku.br.Sl/10 od 11.07.2010.godine, izdatu na ime
okrivljenog J.B., pročitao rješenje Osnovnog suda u Danilovgradu Kv.br.22/12
od 09.04.2012.godine, pročitao nalaz i mišljenje vještaka sudsko-medicinske
struke dr B.B. Kri.br.109/10 od 17.12.2010.godine i saslušao ovog vještaka i
pročitao izvod iz kaznene evidencije Uprave policije PJ Podgorica
br.11-245/11-12435/2-2004 od 13.05.2011.godine.
Svjedok–oštećeni J.M. u iskazu datom u istražnom postupku u bitnom je naveo da
je u ljeto 2010.godine bio na kupanju na rijeci Zeti, a gdje je bio prisutan i
njegov rođak J.B.. Tom prilikom obavio je razgovor sa J.B. Pitao je J. B. da
li mu je potapao lađu, a J.B. mu je odgovorio da nije. Izvinio se J.B. ako ga
je neosnovano napao, a kazao mu je i da je najveća kukavica ako mu je potapao
lađu, a to neće da prizna. Nakon 1-2 sata J.B. je došao do njega vozilom, a
zatim ga je pozvao da zajedno istraže ko potapa lađe. Prihvatio je poziv i
svojim vozilom je krenuo za njim. Poslije oko 1 km pređenog puta J.B. se
zaustavio. I on je zaustavio svoje vozilo. Istakao je da je zatim J.B. izašao
iz vozila, da je repertirao pistolj i usmjerio ga prema njemu, a dok je on i
dalje bio u vozilu. Kada je J.B. došao na udaljenost od oko 1 metar od
njegovog vozila, on je otvorio vrata, a zatim ga je J.B. pištoljem udario
nekoliko puta po glavi. Za trenutak je osjetio nesvijest, nije mogao da pruži
bilo kakav otpor i kada se poslije par sekudi pribrao otišao je vozilom.
Pridružio se krivičnom gonjenju proziv okrivljenog i postavio je imovinsko
pravni zahtjev.
Iz potvrde o privremeno oduzetim predmetima Uprave policije Ispostava
Danilovgrad Ku.br.Sl/10 od 11.07.2010.godine, utvrdjuje se da je od
okrivljenog J.B. oduzet vazdušni pištolj marke “Bruni 96”, cal.9 mm, fab.br.
012048.
Iz sadržine nalaza i mišljenja vještaka sudsko-medicinske struke dr B. B.
Kri.br.109/10 od 17.12.2010.godine, utvrdjuje se da je oštećeni J.M. pregledan
dana 10.07.2010.godine, od strane ljekara specijalista hirurga i ortopeda
Urgentnog centra KC CG, a zbog zadobijenih povreda glave i tijela, te da je
zadobio laku tjelesnu povredu u vidu četiri rane razderotine kože poglavine,
nagnječinu kože poglavine i oguljotine i krvne podlive kože zadnje strane
lijevog ramena i lijeve strane grudnog koša. Povrede u vidu četiri rane
razderotine kože poglavine i nagnječina kože poglavine, nastale su djelovanjem
zamahnute tupo- tvrde sile, neravne površine, slabijeg intenziteta djelovanja,
koja je sila djelovala na glavu oštećenog u četiri navrata, brzo jedno za
drugim i to odozgo i više sa lijeve strane i otpozadi, dovodeći do oštećenja
kože i sitnih krvnih sudova u prostoru ovih rana razderotina kože glave, dok
su dublje strukture glave ostale nepovrijedjene. Ove povrede su mogle nastati
djelovanjem zamahnutog pištolja, njegovim tupim dijelom (rukohvatom i slično).
Povreda u vidu krvnih podliva kože zadnje strane lijevog ramena i lijeve
strane grudnog koša, nastala je djelovanjem zamahnute tupo-tvrde sile,
tangencionalnim djelovanjem na pomenute površine tijela, djelujući u dva
navrata brzo jedno za drugim i mogla je nastati djelovanjem zamahnutog
pištolja, njegovim tupim dijelom, istovremeno kad i opisane povrede glave.
Vještak sasvim ne isključuje i mogućnost nastanka ovih povreda prilikom
povlačenja tijela njegovom zadnje-lijevom stranom grudnog koša po tvrdoj i
dijelom neravnoj podlozi ili povlačenjem noktima, prstima šake po koži,
prilikom hvatanja, guranja i slično. Na glavnom pretresu vještak je pojasnio
da su povrede kod oštećenog J. B. u vidu krvnih podliva kože zadnje strane
lijevog ramena i lijeve strane grudnog koša mogle nastati odmah nakon povreda
lijeve strane kosmatog dijela glave. Naime, moguće je da je nakon djelovanja
sile na lijevu stranu glave oštećenog, sila nastavljajući svoje djelovanje ka
niže, dovela i do povreda pomenutih djelova tijela. Na glavu oštećenog sila je
djelovala u četiri navrata. Povrede glave oštećenog osim na način kako je to
već opisano mogle su nastati i u momentu kada je oštećeni svojim ličnim
dijelom glave bio nagnut ka naprijed i okrenut ka zemlji, a sila koja je
djelovala na glavu mogla je djelovati i na one predjele glave opisane u
osnovnom nalazu.
Sud je cijenio nalaz i mišljenje ovog vještaka, pa je isti prihvatio kao
jasan, stručan i objektivan i dat prema pravilima struke i nauke.
Iz izvoda iz kaznene evidencije Uprave policije PJ Podgorica
br.11-245/11-12435/2-2004 od 13.05.2011.godine, izdatog na ime okrivljenog J.
B., i rješenja Osnovnog suda u Danilovgradu Kv.br.22/12 od 09.04.2012.godine,
a koje je postalo pravosnažno dana 23.04.2012.godine, utvrdjuje se da je
okrivljenom J.B. presudom Osnovnog suda u Danilovgradu K.br.39/07 od
15.09.2007.godine zbog krivičnog djela iz čl.376 st.3 u vezi st.1 KZ izrečena
uslovna osuda tako što mu je utvrdjena kazna zatvora u trajanju od 6 mjeseci
sa rokom provjere od 3 godine, te da je ta osuda brisana rješenjem Osnovnog
suda u Danilovgradu Kv.br.22/12 od 09.04.2012.godine, a koje je postalo
pravosnažno 23.04.2012.godine.
Sud je cijenio iskaz svjedoka – oštećenog J.M., pa je našao da se isti jasno,
pouzdano, odredjeno i istinito izjasnio o svim činjenicama važnim za ovu
krivičnu stvar. Iskaz ovog svjedoka stoji u potpuno skladnoj vezi sa nalazom i
mišljenjem vještaka sudsko–medicinske struke dr B.B. Kri.br.109/10 od
17.12.2010.godine, pojašnjenjem ovog vještaka sa glavnog pretresa i potvrdom o
privremeno oduzetim predmetima Uprave policije Ispostava Danilovgrad
Ku.br.Sl/10 od 11.07.2010.godine, izdatom na ime okrivljenog J.B.
Na osnovu naprijed izložene činjenične gradje, koja proizilazi iz sadržine
dokaza provedenih na glavnom pretresu, ovaj sud je nesumnjivo zaključio da su
se u radnjama okrivljenog J.B. stekla sva obilježja bića krivičnog djela laka
tjelesna povreda iz čl.152 st.2 u vezi st.1 KZ. Naime, okrivljeni je dana
10.07.2010.godine, oko 14,30 časova, u mjestu Kujava, opština Danilovgrad,
drugog lako tjelesno povrijedio na način što je prišao oštećenom J.M. i istog
više puta udario vazdušnim pištoljem marke "Bruni 96" cal. 9 mm, fab. br.
012048, sredstvom podobnim da tijelo teško povrijedi i zdravlje teško naruši,
u predjelu glave i tijela nanoseći mu laku tjelesnu povredu u vidu četiri rane
razderotine kože poglavine, nagnječinu kože poglavine i oguljotine i krvne
podlive kože zadnje strane lijevog ramena i lijeve strane grudnog koša, a bio
svjestan svog djela i htio je njegovo izvršenje.
Sve naprijed navedene činjenice utvrdjene su iz iskaza svjedoka-oštećenog
J.M., nalaza i mišljenja vještaka sudsko–medicinske struke dr B.B.
Kri.br.109/10 od 17.12.2010.godine, pojašnjenja ovog vještaka sa glavnog
pretresa i potvrde o privremeno oduzetim predmetima Uprave policije Ispostava
Danilovgrad Ku.br.Sl/10 od 11.07.2010.godine, izdate na ime okrivljenog J. B.
Naime, iz iskaza svjedoka–oštećenog J.M. utvrdjuje se da je on kritičnom
prilikom bio na rijeci Zeti, da je obavio razgovor sa okrivljenim J.B., koga
je sumnjičio za potapanje barke, da je nakon određenog vremena okrivljeni J.B.
došao vozilom kod njega i pozvao ga da istraže ko potapa barke, nakon čega su
obojica svojim vozilima krenuli sa tog mjesta. Dalje se iz iskaza svjedoka-
oštećenog J.M. utvrđuje da je nakon oko 1 km pređenog puta okrivljeni J.B.
zaustavio vozilo, da je i on zaustavio svoje vozilo, da je zatim okrivljeni
J.B. izašao iz vozila, da je bez ikakvog razloga repetirao pistolj, usmjerio
ga prema njemu, nakon čega mu je prišao, pa kada je otvorio vrata, okrivljeni
J.B. ga je pištoljem udario nekoliko puta po glavi. Da je okrivljeni J.B. vise
puta udario oštećenog J.M. po glavi i tijelu i da je od tih udaraca oštećeni
zadobio laku tjelesnu povredu u vidu četiri rane razderotine kože poglavine,
nagnječinu kože poglavine i oguljotine i krvne podlive kože zadnje strane
lijevog ramena i lijeve strane grudnog koša utvrđuje se iz nalaza i mišljenja
vještaka sudsko–medicinske struke dr B. B. Kri.br.109/10 od 17.12.2010.godine
i pojašnjenja ovog vještaka sa glavnog pretresa. Pri tom, vještak sudsko-
medicinske struke je naveo da su utvrdjene povrede kod oštećenog J.M. nastale
djelovanjem zamahnute tupo-tvrde sile u više navrata, a kao što je djelovanje
zamahnutog pištolja, što je sve u skladu sa kazivanjem svjedoka-oštećenog J.M.
u pogledu mehanizma nanošenja povreda kod njega. Iz potvrde o privremeno
oduzetim predmetima Uprave policije Ispostava Danilovgrad Ku.br.Sl/10 od
11.07.2010.godine, izdate na ime okrivljenog J. B., utvrđuje se da je od
okrivljenog J. B. oduzet vazdušni pištoljem marke “Bruni 96”, cal.9 mm,
fab.br. 012048, što znači da je ovim pištoljem okrivljeni udarao oštećenog. Da
je predmetni događaj bio dana 10.07.2010.godine, oko 14,30 časova, u mjestu
Kujava, a koje pripada opštini Danilovgrad utvrđuje se iz odbrane okrivljenog
J. B.
Okrivljeni se branio da je oštećenog J.M. dva puta udario pištoljem u predjelu
glave, a iz razloga što je smatrao da će ga oštećeni fizički napasti. Ovakva
odbrana okrivljenog obesnažena je iskazom svjedoka-oštećenog J.M. i nalazom i
mišljenjem vještaka sudsko-medicinske struke iz kojih dokaza proizilazi da je
okrivljeni sa uperenim pištoljem prišao oštećenom, a da se iz ponašanja
oštećenog nije mogao izvući zaključak o bilo kakvom napadu na okrivljenog, te
da je okrivljeni najmanje četiri puta udario oštećenog. Zbog toga je odbrana
okrivljenog u ovom dijelu neistinita i sračunato data u cilju izbjegavanja
krivično-pravne odgovornosti.
Po nalaženju suda vazdušni pištolj marke "Bruni 96" cal. 9 mm, fab. br. 012048
predstavlja sredstvo koje je podobno da tijelo teško povrijedi i zdravlje
teško naruši i kako je ovim sredstvom okrivljeni nanio opisanu laku tjelesnu
povredu oštećenom, to se u radnjama okrivljenog stiču sva bitna obilježja bića
krivičnog djela laka tjelesna povreda iz čl.152 st.2 u vezi st.1 KZ.
Cijeneći psihički odnos okrivljenog prema počinjenom krivičnom djelu, sud je
našao da je okrivljeni postupajući na naprijed opisani način krivično djelo
počinio sa direktnim umišljajem tj.bio je svjestan svog djela i htio je
njegovo izvršenje, što ga sve čini krivim.
Prilikom odlučivanja o vrsti i visini krivične sankcije za okrivljenog, sud je
imao u vidu sve okolnosti na strani okrivljenog koje su od značaja za njen
izbor i visinu u smislu čl.42 KZ, pa je od olakšavajućih okolnosti na strani
okrivljenog našao protek vremena od izvršenog krivičnog djela, dok
otežavajućih okolnosti nije bilo, pa je sud okrivljenom izrekao uslovnu osudu,
kojom mu je utvrdio kaznu zatvora u trajanju od 3 ( tri) mjeseca i istovremeno
odredio da se ista neće izvršiti ako okrivljeni za vrijeme od 2 ( dvije)
godine po pravosnažnosti presude ne učini novo krivično djelo. Sud je našao da
se u konkretnom slučaju, a imajući u vidu naprijed navedenu olakšavajuću
okolnost, može očekivati da će se upozorenjem, uz prijetnju kaznom uticati na
okrivljenog da ubuduće ne vrši krivična djela, te da nije nužno da se kazna
primijeni radi krivično – pravne zaštite, pa sud nalazi da će se uslovnom
osudom iz izreke ove presude u potpunosti ostvariti svrha izricanja ove
krivične sankcije iz čl. 52 KZ u okviru opšte svrhe propisivanja i izricanja
krivičnih sankcija iz čl. 4 st. 2 KZ.
O troškovima krivičnog postupka odlučeno je na osnovu čl.226 i 229 ZKP-a, pa
kako je okrivljeni oglašen krivim, obavezan je da na ime troškova krivičnog
postupka uplati ovom sudu iznos od 174,00 eura, a koji troškovi se odnose na
nagrade odmjerene vještaku sudsko-medicinske struke dr B.B. u iznosu od 99,00
eura i nagradu odmjerenu braniocu po službenoj dužnosti okrivljenog u
pretkrivičnom postupku adv. R.S. u iznosu od 75,00 eura, kao i da plati na ime
sudskog paušala iznos od 30,00 eura, koji paušal je odredjen shodno složenosti
i trajanju postupka uz ocjenu imovinskih prilika okrivljenog, a sve prednje u
roku od 15 dana po pravosnažnosti presude.
Oštećeni J.M. je osnovom čl.239 st.2 ZKP-a, radi ostvarivanja imovinsko-
pravnog zahtjeva, upućen na parnični postupak, obzirom da činjenice utvrđene u
krivičnom postupku nijesu pružale pouzdan osnov ni za potpuno ni za djelimično
presuđenje, a njihovo utvrđivanje je vodilo nepotrebnom odugovlačenju
postupka.
Sa iznijetog , a primjenom čl.374 ZKP-a, odlučeno je kao u izreci ove presude.
ZAPISNIČAR SUDIJA
Branka Nikolić Vladimir Novović
DN-a:
-​ ODT-U Podgorica
-​ Okrivljenom
-​ Oštećenom nakon pravosnažnosti
PRAVNA POUKA: Protiv ove presude može se izjaviti žalba Višem sudu u Podgorici
u roku od 8 dana od dana prijema pismenog otpravka, a preko ovog suda.