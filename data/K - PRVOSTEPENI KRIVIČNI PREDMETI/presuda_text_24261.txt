K.br.38/12
U IME CRNE GORE
OSNOVNI SUD U DANILOVGRADU, kao krivični, po sudiji Vladimiru Novoviću, kao
pojedincu, uz učešće pripravnika Marka Markovića kao zapisničara, u krivičnom
predmetu protiv okrivljenog R.S. iz D., zbog krivičnog djela ugrožavanje
javnog saobraćaja iz čl.339 st.1 KZ, odlučujući po optužnom predlogu Osnovnog
državnog tužilaštva iz Podgorice Kt.br.981/11 od 04.04.2012.godine, koji je na
glavnom pretresu zastupala Romina Vlahović, zamjenik ODT-a iz Podgorice, nakon
glavnog i javnog pretresa održanog dana 08.10.2012.godine, u prisustvu
zastupnika optužnog predloga i okrivljenog, donio je dana 08.10.2012.godine i
istog dana javno objavio
PRESUDU
Okrivljeni R.S. JMB ..., od oca V. i majke S., rođene S., rođen ... godine u
T., sa mjestom prebivališta u D.-P. bb, državljanin Crne Gore, pismen, završio
Višu novinarsku školu, po zanimanju novinar, nezaposlen, razveden, nema djece,
lošeg imovnog stanja, neosuđivan
Kriv je
Što je:
Dana 09.12.2010. godine, u 17,20 časova, na lokalnom putu Danilovgrad-
Podgorica, u mjestu Kosić, opština Danilovgrad, ne pridržavajući se
saobraćajnih propisa iz čl.83 i čl.200 ZOBS-a na putevima, ugrozio saobraćaj i
doveo u opasnost život i tijelo ljudi na način što upravljajući putničkim
vozilom marke "Golf III" reg.oznaka ..., desnom kolovoznom trakom iz pravca
Danilovgrada, u pripitom stanju, pri koncentraciji od 0,90 promila apsolutnog
alkohola u krvi, nije držao potrebno odstojanje kada se kretao iza putničkog
vozila marke "Ford focus" reg.oznaka ..., kojim je upravljao oštećeni V.V., a
koji je preduzeo radnju zaustavljanja na desnoj kolovoznoj traci, usljed čega
je prednjim dijelom svog vozila udario u zadnji dio vozila "Ford focus", kojom
prilikom je oštećeni V. V. zadobio laku tjelesnu povredu u vidu nagnječenja sa
ranom razderinom glave u lijevom čeonom predjelu
- čime je počinio krivično djelo ugrožavanje javnog saobraćaja iz čl.339 st.1
KZ.
Pa sud okrivljenom primjenom citiranih zakonskih propisa, te čl. 4, 5, 15, 36,
42, 52, 53 i 54 KZ i čl.226, 229 i 374 ZKP-a, i z r i č e
USLOVNU OSUDU
Kojom mu utvrdjuje kaznu zatvora u trajanju od 3 (tri) mjeseca i istovremeno
odredjuje da se ista neće izvršiti ako okrivljeni za vrijeme od 1 (jedne)
godine po pravosnažnosti presude ne učini novo krivično djelo.
Dužan je okrivljeni da na ime troškova krivičnog postupka uplati ovom sudu
iznos od 181,50 eura i po osnovu paušala iznos od 30,00 eura, a sve u roku od
15 dana po pravosnažnosti presude.
Obrazloženje
Optužnim predlogom Osnovnog državnog tužilaštva iz Podgorice Kt.br.981/11 od
04.04.2012.godine, okrivljenom R.S. stavljeno je na teret izvršenje krivičnog
djela ugrožavanje javnog saobraćaja iz čl.339 st.1 KZ. Zastupnik optužnog
predloga je na glavnom pretresu u završnoj riječi precizirao činjenični opis
krivičnog djela iz optužnog predloga na način kako je to predstavljeno u
izreci presude, dok je pravna kvalifikacija ostala ista. Predložio je da sud
okrivljenog oglasi krivim i osudi u okviru kazne propisane zakonom.
Okrivljeni R.S. u odbrani datoj u istražnom postupku i na glavnom pretresu u
bitnom je naveo da se 09.12.2010.godine nalazio u Danilovgradu, jer je toga
dana bio dan opštine Danilovgrad. Bio je na prijemu kod predsjenika opštine i
konzumirao je alkohol. Popio je jedan litar crnog vina. Tu količinu alkohola
popio je tokom cijelog dana, odnosno negdje do 18,00 časova. Oko 18,00 časova
krenuo je prema svojoj kući i to putem od Danilovgrada prema Spužu. Kada je
došao u mjesto Kosić, vozio je brzinom koja nije bila veća od 60 km/h. Put
nije bio osvijetljen i odjednom je ispred sebe vidio na kolovozu zaustavljeno
vozilo. To vozilo je bilo zaustavljeno u desnoj sobraćajnoj traci odnosno u
onoj kojom se on kretao. Ovo vozilo je prednjim dijelom bilo okrenuto u pravcu
Spuža i on ga je vidio u trenutku kada su ga farovi njegovog vozila
osvijetlili. Vozio je pod kratkim svijetlima. Pokušao je da zaustavi svoje
vozilo, tako što je pritisnuo pedalu kočnice. Istovremeno je pokušao da skrene
ulijevo, kako bi izbjegao konakt sa ovim vozilom. Vozilo je proklizalo i on je
prednjim desnim dijelom svog vozila udario u zadnji lijevi dio vozila koje je
stajalo na kolovozu ispred njega. Od udara je izgubio kontrolu nad svojim
vozilom i izašao je sa kolovoza, tako da se njegovo vozilo zaustavilo u kanalu
koji se nalazio odmah pored lijeve ivice kolovoza posmatrano iz njegovog
smjera kretanja. Ovo drugo vozilo je kasnije vidio u poziciji da je bilo
prednjim dijelom u kanalu koji se nalazio sa desne strane kolovoza posmatrano
iz pravca Danilovgrada. Istakao je da je dio puta gdje se desila saobraćajna
nezgoda potpuno neosvijetljen, da su bili noćni uslovi vožnje, da je kritičnog
dana padala kiša, da je kolovoz bio mokar i klizav, a vidljivost smanjena.
Pojasnio je da vozilo koje je bilo zaustavljeno na putu nije imalo upaljenu
signalizaciju, da na tom vozilu nijesu radili štopovi, niti pokazivači pravca,
jer bi on to vozilo vidio sa udaljenosti od 200 ili 300 metara, a taj dio puta
izmedju Danilovgrada i Spuža je potpuno prav, bez krivina. Na glavnom pretresu
je dodao da je ovo vozilo u koje je udario primijetio tek na udaljenosti od
oko 10 metara, a možda manje, da je na jedno 50 do 100 metara prije
saobraćajne nezgode, gledano iz njegovog pravca kretanja, bio sobraćajni znak
kojim je brzina kretanja vozila ograničena na 50 km/h, te da nije primijetio
da je u momentu saobraćajne nezgode bilo vozila koja su se kretala iz pravca
Podgorice. U ovoj saobraćajnoj nezgodi zadobio je povrede. Nakon nezgode vidio
se sa oštećenim V. V. i interesovao se za povrede koje je on zadobio u
sobraćajnoj nezgodi. U završnoj riječi je kazao da je za njega vozilo
oštećenog V. V. predstavljalo iznenadnu prepreku.
Sud je na glavnom pretresu u dokaznom postupku pročitao iskaz svjedoka-
oštećenog V.V. iz istražnog postupka sa zapisnika o saslušanju svjedoka
Kt.br.981/11 od 02.03.2012.godine sačinjenom kod ODT-a Podgorica, pročitao
zapisnik o uvidjaju istražnog sudije Osnovnog suda u Danilovgradu
Kri.br.197/10 od 09.12.2010.godine, izvršio uvid u skicu lica mjesta, pročitao
uvjerenje JZU KC CG Urgentni centar br.03/01-6574/1 od 18.05.2011.godine
izdato na ime oštećenog V.V., pročitao izvještaj KC CG A br.1953 od
10.12.2010.godine izdat na ime okrivljenog R.S., pročitao izvještaj KC CG A
br.1954 od 10.12.2010.godine izdat na ime okrivljenog R.S., pročitao nalaz i
mišljenje vještaka sudske medicine prof. dr Č.D. Kt.br.981/11 od
08.03.2012.godine, pročitao dopunu nalaza i mišljenja vještaka sudske medicine
prof.dr D.Č. od 03.09.2012.godine, pročitao nalaz i mišljenje vještaka
saobraćajne struke dipl.ing.mr Dj.V. od 19.03.2012.godine i neposredno
saslušao ovog vještaka, pročitao dopis Uprave policije Ispostava Danilovgrad
od 08.10.2012.godine i pročitao izvod iz kaznene evidencije Uprave policije PJ
Podgorica br.29-245/12- 9732/2-1909 od 23.04.2012.godine, izdat na ime
okrivljenog R.S.
Svjedok–oštećeni V.V. u iskazu datom u istražnom postupku u bitnom je naveo da
se kritičnom prilikom u poslijepodnevnim časovima kao i svakog dana vraćao sa
posla i to vozilom marke “Ford focus” reg.oznake ... starim putem iz pravca
Danilovgrada u pravcu Podgorice. Kada je došao u mjesto Kosić, gdje se nalazi
njegova kuća, on je sa kolovoza koji je podijeljen na dvije sobraćajne trake
isprekidanom bijelom linijom trebao da skrene ulijevo kako bi ušao u svoje
dvorište. Bilo je oko 17,00 časova. Tvrdi da se radi izvršenja radnje
skretanja ulijevo zaustavio u desnoj saobraćajnoj traci, odnosno u traci koja
je namijenjena za njegov smjer kretanja i čekao je da prodje jedno vozilo koje
je nailazilo iz suprotnog pravca. Istakao je da je svo vrijeme imao uključen
lijevi pokazivač pravca, a i svijetla na vozilu, što podrazumijeva prednja
svijetla kao i štopove pozadi. U jednom trenutku primijetio je u retrovizoru
da iz pravca Danilovgrada nailazi jedno vozilo velikom brzinom i kako nije
imao kuda da ide, jer radnju skretanja ulijevo nije mogao da započne zbog
vozila koje je nailazilo iz suprotnog pravca, a u desnu stranu nije imao gdje,
jer se na tom dijelu puta nalazi kanal pored same ivice puta, pritisnuo je
kočnicu i sačekao da vidi šta će se dogoditi. Ovo vozilo koje je nailazilo iz
pravca Danilovgrada je udarilo svojim prednjim dijelom u zadnji dio njegovog
vozila. Od siline udara on se usljed inercije zaustavio u kanalu koji se
nalazio pored desne ivice kolovoza posmatarano iz pravca Danilovgrada, dok se
vozilo koje je udarilo u njegovo vozilo zaustavilo sa lijeve strane kolovoza
na samoj ivici kanala. Napomenuo je da je vozilo kojim je upravljao bilo novo,
potpuno ispravno, te da je cjelokupna signalizacija na vozilu bila ispravna.
Nakon saobraćajne nezgode on je vidio čovjeka koji je upravljao vozilom koje
je udarilo u njegovo vozilo. Tvrdi da je isti bio potpuno pijan. Pojasnio je
da je u trenutku udara njegovo vozilo stajalo na desnoj sobraćajnoj traci,
posmatrano iz pravca Danilovgrada, i to paralelno sa središnjom linijom.
Takodje je istakao da na tom dijelu puta postoji sobraćajni znak za
ograničenje brzine na 50 km/h, koji se od mjesta nezgode prema Danilovgradu
nalazio na udaljenosti od 100m, te da je na putu od Danilovgrada pa sve do
Zatvora Spuž, odnosno na renoviranoj dionici tog puta ograničenje 50 km/h. U
ovoj saobraćajnoj nezgodi zadobio je tjelesne povrede, što je konstatovano u
dokumentaciji. Nije se pridružio krivičnom gonjenju protiv okrivljenog i nije
postavio imovinsko-pravni zahtjev.
Iz zapisnika o uvidjaju istražnog sudije Osnovnog suda u Danilovgradu
Kri.br.197/10 od 09.12.2010.godine i skice lica mjesta utvrdjuje se da se
predmetna saobraćajna nezgoda dogodila dana 09.12.2010.godine, u 17,20 časova,
na lokalnom putu Danilovgrad-Podgorica, u mjestu Kosić. U vrijeme nezgode bila
je noć, kolovoz neznatno vlažan, širine u zoni nezgode 6.10 m sa isprekidanom
bijelom linijom, namijenjen za saobraćaj u oba smjera, a u lokalitetu nezgode
prostire se u pravcu za više stotina metara. Uz kolovoz se nalaze sa obje
strane pješačke staze širine 0,80m i kanali za odvod vode širine 3,20m. U ovoj
nezgodi učestvovali su okrivljeni R.S., koji je upravljao vozilom marke „Golf
III“ reg.oznake ... i oštećeni V.V., koji je upravljao vozilom marke „Ford
fokus“ reg.oznake ... Kao stajna tačka uzet je ugao priključka-skretnice za
kuću učesnika nezgode V.V., koji se nalazi po desnoj strani gledano od pravca
Podgorice prema Danilovgradu, koji pravac je uzet kao orjentacioni smjer dok
je orjentirni pravac desna ivica kolovoza gledano u istom pravcu. Vozilo marke
„Golf“ zatečeno je u kanalu prednjim dijelom iskošeno i okrenuto prema
Podgorici, tako da je rastojanje od zadnjeg desnog točka do OP 1,00 metara, a
od stajne tačke 4,30 metara, dok je prednji desni točak udaljen 2,00 metara od
OP, a od stajne tačke 6,60 metara. Vozilo marke “Ford“ zatečeno je na
suprotnoj strani takodje u kanalu iskošeno bočno, tako da je prednji lijevi
točak udaljen od stajne tačke za 13,20 metara, a od OP za 9,10 metara, dok je
zadnji lijevi točak udaljen od stajne tačke 14,60 metara, a od OP 6,80 metara.
Na središnjem dijelu kolovoza vidljiva je jaka koncentracija tragova laka,
stakla, plastike i blata koje je rasuto po kolovozu, a na udaljenosti od
stajne tačke za 16,10 metara, a od OP za 3,50 metara. Na rastojanju od 17,10
metara od stajne tačke, a od OP za 3,50 metara i na rastojanju od ST za 21,40
metara, a od OP za 2,45 metara vidljiv je završetak tragova zanošenja i
krzanja vozila koji tragovi počinju na 22,60 metara od ST i 4,20 metara od OP
i 22,50 metara od ST i 2,60 od OP. Na 4,00 metara od ST i 2,55 metara od OP na
kolovozu se nalazila prednja tablica vozila “Golf”. Vozilo marke “Ford”
pretrpjelo je oštećenje jakog inteziteta na čeonom dijelu i zadnjem dijelu
lijevo gdje su u poziciji poklopca prtljažnika zadnjeg lijevog štop svijetla
vidljivi tragovi udara i laka bijele boje, dok je vozilo marke “Golf” većim
dijelom havarisano sa intezitetom oštećenja na prednjem dijelu.
Iz nalaza i mišljenja vještaka sudske medicine prof.dr D.Č. Ktr.br.981/11 od
08.03.2012.godine i uvjerenja JZU KC CG Urgentni centar br.03/01-6574/1 od
18.05.2011.godine, izdatog na ime oštećenog V.V., utvrdjuje se da je u ovoj
sobraćajnoj nezgodi oštećeni V.V. zadobio laku tjelesnu povredu u vidu
nagnječenja sa ranom razderinom glave u lijevom čeonom predjelu.
Iz nalaza i mišljenja vještaka sudske medicine prof.dr D. Č. Ktr.br.981/11 od
08.03.2012.godine, dopune nalaza i mišljenja vještaka sudske medicine prof.dr
D.Č. od 03.09.2012.godine, izvještaja KC CG A br.1953 od 10.12.2010.godine
izdatog na ime okrivljenog R.S. i izvještaja KC CG A br.1954 od
10.12.2010.godine izdatog na ime okrivljenog R.S., utvrđuje se da je od
okrivljenog R.S. uzeta krv za analizu apsolutnog alkohola u krvi dana
09.12.2010.godine, prvi put 130 minuta nakon dogadjaja, kada je ustanovljena
koncentracija alkohola u krvi od 1,34 ‰(promila), što znači da je tada
okrivljeni bio u pripitom stanju, te drugi put 170 minuta nakon dogadjaja,
odnosno 40 minuta nakon prvog uzimanja, kada je ustanovljena koncentracija od
1,36 ‰ (promila) što znači da je i tada bio u pripitom stanju. Kako je
koncentracija alkohola u krvi prilikom prvog uzimanja bila niža nego kod
drugog uzimanja, to se zaključuje da je alkohol i tada bio u stanju resorpcije
iz digestivnog trakta, a to znači da je resorpcija postojala i u vrijeme
predmetnog dogadjaja, pod uslovom da okrivljeni R.S. nije konzumirao alkoholna
pića nakon predmetne nezgode, što znači da je koncentracija alkohola u krvi
okrivljenog R.S. u vrijeme predmetnog dogadjaja bila niža od 1,34 ‰(promila) i
to najmanje 0,90‰ (promila), a najviše 1,12‰ (promila), pa je vještak
mišljenja da se okrivljeni R.S. u vrijeme predmetne saobraćajne nezgode
nalazio u pripitom stanju.
Sud je cijenio nalaz i mišljenje ovog vještaka, pa je isti prihvatio kao
jasan, stručan i objektivan i dat prema pravilima struke i nauke.
Iz nalaza i mišljenja vještaka saobraćajne struke dipl.ing. mr Dj.V. od
19.03.2012.godine i saslušanja ovog vještaka sa glavnog pretresa, utvrdjuje se
da je opasna situacija pretvorena u saobraćajnu nezgodu, nastala na način što
okrivljeni kao vozač vozila „Golf III“ reg. oznake ... nije reagovao kočenjem
(zaustavljanjem) vozila prije nailaska na zaustavljeno vozilo marke „Ford
fokus“ reg.oznake ..., kojim je upravljao oštećeni V.V., koje vozilo je
pravovremeno uočio, već je nastavio kretanje i ostvario nalet na isto
posjedovanom brzinom. Dakle, predmetna saobraćajna nezgoda je nastala usljed
toga što okrivljeni kao vozač vozila „Golf III“ nije držao potrebno
odstojanje, kada se kretao iza drugog vozila, tako da s obzirom na brzinu
kretanja vozila i druge okolnosti saobraćaja, može bezbjedno da zaustavi
vozilo u slučaju da vozilo ispred njega preduzme radnju kočenja ili je
zaustavljeno iz bilo kojih razloga. Brzina kretanja putničkog vozila marke
„Golf III“ u trenutku naleta na vozilo marke „Ford fokus“ iznosila je
61,00km/h, dok je vozilo marke „Ford fokus“ u trenutku kontakta bilo
zaustavljeno, pa mu je brzina bila jednaka nuli. Oba vozila kretala su se
lokalnim putem iz pravca Danilovgrada u pravcu Podgorice. Na osnovu
materijalnih tragova na kolovozu, smjera kretanja vozila, evidentiranih
oštećenja i zatečenih pozicija vozila poslije kontakta, može se konstatovati
da je mjesto kontakta izmedju vozila marke „Golf III“ koje je udarilo u
zaustavljeno vozilo „Ford fokus“ bilo gledano po uzdužnoj osi puta u nivou
kraja lijevog traga zanošenja vozila „Golf III“, na oko 3,00-3,50m prije
početka tragova laka, stakla, plastike i blata, a gledano po poprečnoj osi
puta na desnoj kolovoznoj traci na oko 2,00-2,50m lijevo od desne ivice
kolovoza, gledano u smjeru kretanja vozila. Nakon kontakta, vozilo marke „Ford
fokus“ potisnuto je naprijed i desno i zaustavilo se u kanalu za vodu s desne
strane puta, dok je vozilo „Golf III“ nastavilo kretanje i zaustavilo se
lijevo od lijeve ivice kolovoza na oko 24,00 m poslije mjesta kontakta. Kako
na kolovozu nijesu evidentirani tragovi kočenja vozila „Golf III“, znači da
vozač ovog vozila prije naleta na zaustavljeno vozilo ispred sebe nije
aktivirao radnu kočnicu, već je posjedovanom brzinom ostvario kontakt sa
zaustavljenim vozilom „Ford fokus“, o čemu svjedoče evidentirana oštećenja i
zatečene pozicije vozila poslije kontakta. Vozač vozila „Golf III“ bio je u
obavezi, da po uočavanju zaustavljenog vozila ispred sebe pod snopom srednjeg
svijetla čija donja granica iznosi 45,00m, a gornja 80,00m: ili da aktivira
radnu kočnicu i tako zaustavi vozilo prije mjesta kontakta, jer bi zustavni
put bio kraći od donje granice svjetlosnog snopa srednjeg svijetla, ili da
izvrši bočno izmicanje vozila u lijevu kolovoznu traku za svoj smjer kretanja
čime bi kontakt bio izbjegnut. Čak i da na vozilu „Ford fokus“ nije bila
ispravna aktivna signalizacija, što znači upaljena signalizacija, to vozilo je
za okrivljenog kao vozača vozila „Golf III“ bilo vidljivo pod snopom srednjeg
svijetla na udaljenosti od 45m, zbog katadioptera koji su morali biti
ugradjeni u štop svijetla vozila „Ford fokus“, jer ona reflektuju svijetlo pod
svijetlom farova koji ih osvjetljavaju. U standardnoj opremi svakog ispravnog
vozila u okviru kombinovanog štop svijetla, na sredini mora postojati fabrički
ugradjen katadiopter četvrtastog oblika, koji reflektuje svijetlo crvene boje
ako se osvijetli drugim izvorom, tj.farovima drugog vozila. Taj katadiopter ne
može biti izuzet na bilo koji fizički način iz kombinovanog štop svijetla.
Vozač vozila „Ford fokus“ nije uticao na nastanak nezgode, jer nije bio
iznenadna i neočekivana prepreka za okrivljenog kao vozača vozila „Golf III“.
Sud je cijenio nalaz i mišljenje ovog vještaka, pa je isti prihvatio kao
jasan, stručan i objektivan i dat prema pravilima struke i nauke.
U dopisu Uprave policije Ispostava Danilovgrad od 08.10.2012.godine navedeno
je da Uprava policije Ispostava Danilovgrad ne posjeduje foto-elaborat
predmetne saobraćajne nezgode.
Iz izvoda iz kaznene evidenije Uprave policije PJ Podgorica
br.29-245/12-9732/2-1909 od 23.04.2012.goidne, utvrdjuje se da okrivljeni R.S.
nije osudjivan.
Sud je cijenio iskaz svjedoka-oštećenog V.V., pa je našao da je istinito,
objektivno i jasno predstavio način nastanka predmetne saobraćajne nezgode.
Njegov iskaz stoji u skladnoj vezi sa nalazom i mišljenjem vještaka
saobraćajne struke dipl.ing. mr Dj. V. od 19.03.2012.godine, saslušanjem ovog
vještaka sa glavnog pretresa, zapisnikom o uvidjaju istražnog sudije Osnovnog
suda u Danilovgradu Kri.br.197/10 od 09.12.2010.godine, skicom lista mjesta,
nalazom i mišljenjem vještaka sudske medicine prof.dr D.Č. Ktr.br.981/11 od
08.03.2012.godine, dopunom nalaza i mišljenja vještaka sudske medicine prof
dr. D.Č. 03.09.2012.godine, uvjerenjem JZU KC CG Urgentni centar
br.03/01-6574/1 od 18.05.2011.godine izdatim na ime oštećenog V.V.,
izvještajem KC CG A br.1953 od 10.12.2010.godine izdatim na ime okrivljenog
R.S. i izvještajem KC CG A br.1954 od 10.12.2010.godine izdatim na ime
okrivljenog R.S.
Na osnovu naprijed izložene činjenične gradje koja proizilazi iz sadržine
dokaza provedenih na glavnom pretresu, ovaj sud je nesumnjivo zaključio da su
se u radnjama okrivljenog R.S. stekla sva obilježja bića krivičnog djela
ugrožavanje javnog saobraćaja iz čl.339 st.1 KZ. Naime, okrivljeni je dana
09.12.2010. godine, u 17,20 časova, na lokalnom putu Danilovgrad-Podgorica, u
mjestu Kosić, opština Danilovgrad, ne pridržavajući se saobraćajnih propisa iz
čl.83 i čl.200 ZOBS-a na putevima, ugrozio saobraćaj i doveo u opasnost život
i tijelo ljudi na način što upravljajući putničkim vozilom marke "Golf III"
reg.oznaka ..., desnom kolovoznom trakom iz pravca Danilovgrada, u pripitom
stanju, pri koncentraciji od 0,90 promila apsolutnog alkohola u krvi, nije
držao potrebno odstojanje kada se kretao iza putničkog vozila marke "Ford
focus" reg.oznaka ..., kojim je upravljao oštećeni V.V., a koji je preduzeo
radnju zaustavljanja na desnoj kolovoznoj traci, usljed čega je prednjim
dijelom svog vozila udario u zadnji dio vozila "Ford focus", kojom prilikom je
oštećeni V.V. zadobio laku tjelesnu povredu u vidu nagnječenja sa ranom
razderinom glave u lijevom čeonom predjelu.
Navedeno činjenično stanje utvrdjeno je iz nalaza i mišljenja vještaka
saobraćajne struke dipl.ing. mr Dj.V. od 19.03.2012.godine, saslušanja ovog
vještaka sa glavnog pretresa, zapisnika o uvidjaju istražnog sudije Osnovnog
suda u Danilovgradu Kri.br.197/10 od 09.12.2010.godine, skice lista mjesta,
nalaza i mišljenja vještaka sudske medicine prof.dr D.Č. Ktr.br.981/11 od
08.03.2012.godine, dopune nalaza i mišljenja vještaka sudske medicine prof dr.
D.Č. 03.09.2012.godine, uvjerenja JZU KC CG Urgentni centar br.03/01-6574/1 od
18.05.2011.godine izdatog na ime oštećenog V.V., izvještaja KC CG A br.1953 od
10.12.2010.godine izdatog na ime okrivljenog R.S. i izvještaja KC CG A br.1954
od 10.12.2010.godine izdatog na ime okrivljenog R. S.
Iz zapisnika o uvidjaju istražnog sudije Osnovnog suda u Danilovgradu
Kri.br.197/10 od 09.12.2010.godine, skice lista mjesta i iskaza svjedoka-
oštećenog V.V. utvrđuje se da je dana 09.12.2010.godine, u 17,20 časova, na
lokalnom putu Danilovgrad-Podgorica, u mjestu Kosić, došlo do saobraćajne
nezgode u kojoj su učestvovali okrivljeni R.S., koji je upravljao putničkim
vozilom marke “Golf III” reg.oznaka ... i svjedok-oštećeni V. V., koji je
upravljao putničkim vozilom marke “Ford focus” reg.oznake ... Iz ovih dokaza i
nalaza i mišljenja vještaka saobraćajne struke dipl.ing. mr Dj. V. se dalje
utvrđuje da se svjedok-oštećeni V.V. kretao iz pravca Danilovgrada, da mu je
na vozilu bila ispravna svjetlosna signalizacija, da je uključio lijevi
pokazivač pravca kako bi skrenuo ulijevo prema svojoj kući, kada se i
zaustavio u okviru kolovozne trake kojom se do tada kretao, a kako bi
propustio jedno vozilo koje se kretalo iz suprotnog smjera, da bi nakon
zaustavljanja okrivljeni R.S., koji se kretao iz pravca Danilovgrada, prednjim
dijelom svog vozila udario u zadnji dio vozila kojim je upravljao svjedok-
oštećeni V.V.
Iz nalaza i mišljenja vještaka sobraćajne struke dipl.ing. mr Dj. V.
nesumnjivo se utvrdjuje da je jedini i osnovni uzrok nastanka predmetne
sobraćajne nezgode u tome što vozač putničkog motornog vozila marke “Golf III”
reg.oznake ..., odnosno okrivljeni R.S., nije držao potrebno odstojanje kada
se kretao iza putničkog vozila marke “Ford focus” reg.oznake ..., kojim je
upravljao oštećeni V.V., a koji je preduzeo radnju zaustavljanja na desnoj
kolovoznoj traci, gledano iz njihovog pravca kretanja, usljed čega je
okrivljeni prednjim dijelom svog vozila udario u zadnji dio zaustavljenog
vozila oštećenog.
Da je u ovoj saobraćajnoj nezgodi oštećeni V.V. zadobio laku tjelesnu povredu
u vidu nagnječenja sa ranom razderinom glave u lijevom čeonom predjelu,
utvrđuje se iz nalaza i mišljenja vještaka sudske medicine prof.dr D. Č.
Ktr.br.981/11 od 08.03.2012.godine i uvjerenja JZU KC CG Urgentni centar
br.03/01-6574/1 od 18.05.2011.godine izdatog na ime oštećenog V.V.
U vrijeme saobraćajne nezgode tj. dana 09.12.2010.godine u 17,20 časova
okrivljeni je bio u pripitom stanju sa koncentracijom od 0,90 promila
apsolutnog alkohola u krvi, a njegov organizam se nalazio u fazi resorpcije
što se utvrđuje iz nalaza i mišljenja vještaka sudske medicine prof.dr D.Č.
Ktr.br.981/11 od 08.03.2012.godine, dopune nalaza i mišljenja vještaka sudske
medicine prof.dr D.Č. od 03.09.2012.godine, izvještaja KC CG A br.1953 od
10.12.2010.godine izdatog na ime okrivljenog R.S. i izvještaja KC CG A br.1954
od 10.12.2010.godine izdatog na ime okrivljenog R. S.
Iz naprijed navedenih razloga sud nije prihvatio odbranu okrivljenog da vozilo
oštećenog nije imalo svjetlosnu signalizaciju, te da je ovo vozilo za njega
predstavljalo iznenadnu i neočekivanu prepreku. Ovakva odbrana okrivljenog
obesnažena je kazivanjem svjedoka-oštećenog V.V. i nalazom i mišljenjem
vještaka saobraćajne struke dipl.ing. mr Dj.V. iz kojih dokaza proizilazi da
je na vozilu oštećenog bila ispravna svjetlosna signalizacija, da je na vozilu
oštećenog bio uključen lijevi pokazivač pravca, te da vozilo oštećenog za
okrivljenog nije bilo iznenadna i neočekivana prepreka. Zbog toga je odbrana
okrivljenog neistinita i sračunato je data u cilju izbjegavanja krivične
odgovornosti.
U čl.83 ZOBS-a na putevima propisano je da je vozač dužan da drži potrebno
odstojanje kada se kreće iza drugog vozila, tako da, s obzirom na brzinu
kretanja vozila i druge okolnosti saobraćaja, može bezbjedno da zaustavi
vozilo u slučaju da vozilo ispred njega naglo preduzme radnju kočenja, dok je
čl.200 ZOBS-a na putevima propisano da vozač ne smije da upravlja vozilom u
saobraćaju na putu, niti da počne da upravlja vozilom ako je pod dejstvom
alkohola. Imajući u vidu naprijed citirane zakonske odredbe, te naprijed
izloženo činjenično stanje, ovaj sud nalazi da je okrivljeni ne pridržavajući
se saobraćajnih propisa iz čl.83 i 200 ZOBS-a na putevima ugrozio saobraćaj i
doveo u opasnost život i tijelo ljudi na način kako je to prethodno
objašnjeno.
Cijeneći psihički odnos okrivljenog R.S. prema izvršenom krivičnom djelu, kako
u odnosu na radnju izvršenja predmetnog krivičnog djela, tako i u odnosu na
posljedicu proisteklu iz njegove radnje, sud je našao da je okrivljeni
postupajući na naprijed opisani način, odnosno upravljajući vozilom pod
dejstvom alkohola u pripitom stanju pri koncentraciji od 0,90 promila
apsolutnog alkohola u krvi, pri čemu nije držao potrebno odstojanje kada se
kretao iza drugog vozila bio svjestan da svojom radnjom može učiniti krivično
djelo, odnosno da može ugroziti saobraćaj i dovesti u opasnost život i tijelo
ljudi, pa je na to pristao postupajući, dakle, sa eventualnim umišljajem. U
odnosu na laku tjelesnu povredu koju je zadobio oštećeni V.V. okrivljeni je
postupao iz nehata.
Zbog toga su se u radnjama okrivljenog stekla sva bitna obilježja bića
krivičnog djela ugrožavanje javnog saobraćaja iz čl.339 st.1 KZ.
Zastupnik optužbe je na glavnom pretresu odustao od predloga da se u dokaznom
postupku neposredno sasluša vještak sudske medicine prof.dr D. Č. pa je sud
odredio da se ovaj dokaz ne izvodi.
Sud je prilikom odlučivanja o vrsti i visini krivične sankcije za okrivljenog,
imao u vidu sve okolnosti na strani okrivljenog koje su od značaja za izbor i
visinu u smislu čl.42 KZ, pa je od olakšavajućih okolnosti na strani
okrivljenog našao da nije osudjivan, što je utvrđeno iz citiranog izvoda iz
kaznene evidencije i da se oštećeni V. V. nije pridružio krivičnom gonjenju,
dok otežavajućih okolnosti nije bilo, pa je sud okrivljenom izrekao uslovnu
osudu kojom mu je utvrdio kaznu zatvora u trajanju od 3 (tri) mjeseca i
istovremeno odredio rok provjeravanja u periodu od 1 (jedne) godine, odnosno
da se utvrdjena kazna neće izvršiti ako okrivljeni za vrijeme od jedne godine
po pravosnažnosti presude ne učini novo krivično djelo. Sud je našao da se u
konkretnom slučaju, a imajući u vidu naprijed navedene olakšavajuće okolnosti
može očekivati da će se upozorenjem, uz prijetnju kaznom, uticati na
okrivljenog da ubuduće ne vrši krivična djela, te da nije nužno da se kazna
primijeni radi krivično-pravne zaštite. Sud nalazi da će se u konkretnom
slučaju uslovnom osudom iz izreke ove presude, u potpunosti ostvariti svrha
izricanja ove krivične sankcije iz čl.52 KZ, u okviru opšte svrhe izricanja
krivičnih sankcija iz čl.4 st.2 KZ.
Sud je odbio predlog zastupnika optužbe da se okrivljenom shodno čl.74 KZ
izrekne mjera bezbjednosti zabrane upravljanja motornim vozilom, a ovo stoga
što imajući u vidu težinu učinjenog krivičnog djela, okolnosti pod kojima je
djelo učinjeno, činjenicu da okrivljeni ranije nije osudjivan za krivična
djela čiji je zaštitni objekat bezbjednost javnog saobraćaja, nije potrebno da
se prema okrivljenom izrekne navedena mjera bezbjednosti.
O troškovima krivičnog postupka odlučeno je na osnovu čl.226 i 229 ZKP-a, pa
kako je okrivljeni oglašen krivim, isti je obavezan da na ime troškova
krivičnog postupka uplati ovom sudu iznos od 181,50 eura, koji troškovi se
odnose na nagradu odmjerenu vještaku sudske medicine prof. dr D.Č. iznosu od
60,50 eura i nagradu odmjerenu vještaku saobraćajne struke dipl.ing. mr V.Dj.
u iznosu od 121,00 eura, kao i iznos od 30,00 eura na ime sudskog paušala,
koji paušal je odredjen shodno složenosti i trajanju postupka uz ocjenu
imovinskih prilika okrivljenog.
Na osnovu izloženog, a primjenom čl. 374 ZKP-a,odlučeno je kao u izreci.
ZAPISNIČAR S U D I J A
Marko Marković s.r. Vladimir Novović s.r.
PRAVNA POUKA: Protiv ove presude može se izjaviti žalba Višem sudu u Podgorici
u roku od 8 dana od dana prijema pismenog otpravka, a preko ovog suda.