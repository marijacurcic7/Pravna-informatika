K.br.74/12  
U IME CRNE GORE
OSNOVNI SUD U DANILOVGRADU, kao krivični, po sudiji Vladimiru Novoviću, kao
pojedincu, uz učešće Branke Nikolić kao zapisničara, u krivičnom predmetu
protiv okrivljenog L.M. iz Podgorice, koga brani N. M. advokat iz Podgorice,
zbog krivičnog djela izazivanje opšte opasnosti iz čl. 327 st.1 KZ, odlučujući
po optužnom predlogu Osnovnog državnog tužilaštva iz Podgorice Kt.br.937/12 od
16.07.2012.godine, koji je na glavnom pretresu zastupao Grujo Radonjić,
zamjenik ODT-a Podgorica, nakon održanog glavnog i javnog pretresa dana
16.10.2012.godine, u prisustvu zastupnika optužbe, okrivljenog i branioca
okrivljenog, donio je dana 16.10.2012.godine i istog dana javno objavio
PRESUDU
Okrivljeni L.M., JMB ..., zvani M.1, od oca D. i majke A., rodjene K., rodjen
... godine u D., sa mjestom prebivališta u P. - ul.M. br., državljanin Crne
Gore, pismen, završio srednju građevinsku školu, po zanimanju građevinski
tehničar, zaposlen kao noćni čuvar u "Centru 1. jun", oženjen, otac četvoro
djece, lošeg imovnog stanja, neosudjivan.
Kriv je
Što je:
Dana 20. juna 2012.godine, u Danilovgradu, na seoskoj plaži u mjestu Zagorak,
opšte opasnom radnjom izazvao opasnost za život i tijelo ljudi, na način što
je protivno odredbi čl.29 tač. 4 Zakona o zaštiti dobrobiti životinja (Sl.
list CG br. 14/08), bez zaštitne korpe izveo svoja tri psa rase "američki
stafordski terijer", a zatim ih pustio, kojom prilikom su isti napali oštećene
J. N. i maloljetnju J. A.dok su se kupale u rijeci Zeti, kada je jedan od pasa
ugrizao oštećenu J.N. za desnu ruku, nanoseći joj laku tjelesnu povredu u vidu
rane ujedine nadlaktice desne ruke
- čime je počinio krivično djelo izazivanje opšte opasnosti iz čl.327 st.1 KZ
Pa sud okrivljenom primjenom citiranih zakonskih propisa, te čl. 4, 5, 15, 36,
42, 45, 46, 52, 53 i 54 KZ i čl.226, 229 i 374 ZKP-a, i z r i č e
USLOVNU OSUDU
Kojom mu utvrdjuje kaznu zatvora u trajanju od 3 (tri) mjeseca i istovremeno
odredjuje da se ista neće izvršiti ako okrivljeni za vrijeme od 1 (jedne)
godine po pravosnažnosti presude ne učini novo krivično djelo.
Dužan je okrivljeni da na ime troškova krivičnog postupka uplati ovom sudu
iznos od 60,50 eura i po osnovu paušala iznos od 30,00 eura, a sve u roku od
15 dana po pravosnažnosti presude.
O b r a z l o ž e nj e
Optužnim predlogom Osnovnog državnog tužilaštva iz Podgorice Kt.br.937/12 od
16.07.2012.godine, okrivljenom L.M. stavljeno je na teret izvršenje krivičnog
djela izazivanje opšte opasnosti iz čl. 327 st.1 KZ. Zastupnik optužbe je u
završnoj riječi precizirao činjenični opis krivičnog djela na način bliže
odredjen u izreci ove presude, dok je pravna kvalifikacija ostala ista.
Predložio je da se okrivljeni oglasi krivim i osudi po zakonu.
Okrivljeni L.M. je u odbrani datoj u istražnom postupku i na glavnom pretresu
u bitnom naveo da posjeduje tri psa rase "Američki stafordski terijer", i to
mužjaka starog 5 godina, ženku staru 3 godine i ženku staru 10 mjeseci, koji
su uredno vakcinisani, o čemu ima kartone. Dana 20.06.2012.godine krenuo je sa
svoja tri psa od kuće, koja se nalazi u mjestu Zagorak, ka rijeci Zeti, vodeći
najstarijeg mužjaka na povodac, dok su druga dva psa išli za njima. Oko 12,00
časova stigao je sa psima na nekih 50 metara od plaže rijeke Zete, kada je,
nakon što se prethodno uvjerio da nema nikoga na plaži, pustio najstarijeg psa
sa povodca, koji je zajedno sa ostala dva psa otrčao ka rijeci. Pojasnio je da
je prilaz rijeci Zeti na tom mjestu bio strm i neravan, pa da vjerovatno iz
tog razloga nije primjetio da je neko bio na plaži. Nekoliko sekundi kasnije
začuo je dječju vrisku, koja je dolazila iz pravca vrba, i to sa njegove desne
strane, odnosno iz pravca gdje se nalazi plaža na Zeti. Odmah je potrčao do
tog mjesta, gdje je vidio da njegov najstariji pas-mužjak drži u zubima jednog
malog psa, te da mu se pridružila i ženka. On je uhvatio psa za ogrlicu i
pokušao granom da mu otvori čeljusti, pa kako nije uspio zagnjurio mu je glavu
u vodu, kada je mužjak pustio malog psa. Naveo je da se tom prilikom oko pasa
nalazilo i troje djece, te da je najmladja djevojčica udarala njegovog psa,
pokušavajući da ga odvoji od malog psa. Kada je mužjak pustio malog psa, jedna
od djevojčica ga je uzela, kojom prilikom je mali pas ugrizao za desnu ruku.
Kod ostalih djevojčica nije primijetio povrede. Istakao je da njegovi psi
kritičnom prilikom nijesu imali zaštitne korpe, da ne praktikuje da koristi to
sredstvo zaštite, jer u selu to niko i ne radi. Nakon što je odveo pse kući,
on se vratio da pruži djeci pomoć, gdje je sreo njihovog oca R. J., koji mu je
rekao "Ovo nema smisla" i da je obavijestio policiju. Nakon toga vratio se
kući i sačekao je policiju. Pojasnio je da je američki stafordski terijer pas
snažne konstitucije koji ima izuzetno jak ugriz. Istakao je da mu je žao djece
i da nije imao namjeru da im naudi sa svojim psima, da se nakon kritičnog
dogadjaja interesovao za zdravlje J. N. i A., da je u prijateljskim odnosima
sa njihovom porodicom, a da je i njihovom ocu J. R. nudio pomoć. U završnoj
riječi je kazao da prihvata završnu riječ svog branioca.
Branilac okrivljenog L.M. adv. N.M. u završnoj riječi je naveo da je njegov
branjenik priznao izvršenje krivičnog djela i predložio je da se istom zbog
brojnih olakšavajućih okolnosti izrekne uslovna osuda.
Sud je na glavnom pretresu u dokaznom postupku saslušao svjedoka-oštećenu
J.N., pročitao iskaz svjedoka-oštećene maloljetne J. A. iz istražnog postupka
sa zapisnika o saslušanju svjedoka Kt.br.937/12 od 21.06.2012.godine,
sačinjenom kod ODT Podgorica, salušao zakonskog zastupnika maloljetne-oštećene
J. A., J. R., pročitao izvještaj ljekara jedinice za HMP u Danilovgradu od
20.06.2012.godine, izdat na ime oštećene J. N., pročitao izvještaj ljekara
jedinice za HMP u Danilovgradu od 20.06.2012.godine, izdat na ime oštećene J.
A., pročitao nalaz i mišljenje vještaka sudsko-medicinske struke dr B. B.
Kt.br.937/12 od 10.07.2012.godine i pročitao izvod iz kaznene evidencije
Uprave policije Ispostava Danilovgrad od 28.06.2012.godine, izdat na ime
okrivljenog L.M..
Svjedok-oštećena J. N. u iskazu datom u istražnom postupku u bitnom je navela
da je dana 20.06.2012.godine, oko 12,00 časova, sa svojom rodjenom sestrom A.
i sestrom od tetke M. M. pošla na kupanje na rijeku Zetu, na seosku plažu u
mjestu Zagorak. Sa sobom su, na povodcu, povele i njihovog psa rase "Madjarski
ovčar", starog oko godinu dana. Kada su krenule da se kupaju, primijetila je
jednog psa, bez povodca, koji je velikom brzinom trčao ka njihovom psu i napao
ga. Odmah zatim pritrčala su još dva psa iste rase, takodje bez povodca i bez
nadzora. Tvrdi da su sva tri psa napala njihovog psa, koji je tada bio u vodi,
da je njena mladja sestra počela da plače, pokušavajući da spasi psa, kada je
jedan od ova tri psa ugrizao njenu sestru za podlakticu lijeve ruke i izgrebao
je. Počela je da vrišti i da doziva pomoć, a zatim je jedan od ovih pasa
ugrizao nju u predjelu desne nadlaktice. U tom momentu na plažu je došao i
jedan čovjek koji je pozvao ova tri psa, ali se oni u prvi mah nijesu
odazvali. Taj čovjek je zatim ušao u vodu i jednog psa je zavezao za povodac,
a druga dva psa pokušao da odvoji od njihovog psa. Tek tada su preostala dva
psa prestali da grizu njihovog psa, ali su i dalje bili agresivni i režali su
na nju i njenu sestru. Potom je ovaj čovjek odveo svoja tri psa u pravcu sela
Zagorak, a ona je dotrčala do svoje sestre A. i vidjela je da je A. ruka
povrijedjena. Odmah je pozvala telefonom svog oca R. i nakon najviše tri
minuta došao je njen brat N.1., a zatim i otac R. Ona i sestra su ispričale
ocu šta se na plaži dogodilo. Istakla je da su ona i sestra istog dana
pregledane u Hitnoj medicinskoj pomoći u Danilovgradu.
Svjedok-oštećena J. N. u iskazu datom na glavnom pretresu u bitnom je navela
da je kritičnom prilikom sa svojom rođenom sestrom A. i sestrom od tetke M. M.
otišla na kupanje na rijeku Zetu i to na seosku plažu u mjestu Zagorak. Na
kupanje su povele i njihovog psa rase mađarski ovčar. Seoska plaža na koju su
išli da se kupaju nalazi se u blizini njihove kuće, na jedno 5 minuta hoda.
Kada su stigle na plažu, ušle su u vodu da se kupaju. Dok su bile u vodi,
jedan pas je napao njihovog psa koji je bio u vodi. Za ovim psom koji je
dotrčao i napao njihovog psa, dotrčala su još dva psa iste rase. Ova tri psa
nijesu imali korpe na njuškama. Dok su ova tri psa napadala njihovog psa, ona
i njena sestra A. su pokušale da izvuku njihovog psa. Tokom izvlačenja jedan
od ova tri psa je nju ugrizao za desnu ruku u predjelu desne nadlaktice. Zatim
je na plažu došao L. M., koji je jednog od ova tri psa zavezao za povodac, dok
je ova druga dva psa dozvao. Nakon toga se L. M. sa ova tri psa udaljio sa
plaže. Njena sestra A. je putem mobilnog telefona pozvala njihovog oca R. i
ubrzo je na plažu došao njihov brat N.1., a zatim i otac R. Ona, njena sestra
A., njena sestra od tetke M. M., njen brat i njen otac su pošli kući i tek
tada su vidjeli da je njena sestra A. bila povrijeđena u predjelu lijeve
podlaktice. Istog dana ona i sestra A. su pregledane u Hitnoj medicinskoj
pomoći u Danilovgradu. Nije se pridružila krivičnom gonjenju protiv
okrivljenog L.M. i nije tražila naknadu štete. Istakla je da je okrivljeni
dolazio kući kod njih da se raspituje za njeno i sestrino zdravlje. Pojasnila
je da nije vidjela momenat kada je njena sestra A. zadobila povredu, tj. nije
vidjela da je pas ugrizao. Upoznata na različitosti u odnosu na iskaz dat u
istražnom postupku, u bitnom je navela da je njena pretpostavka da je jedan od
ova tri psa koja su došla na plažu i napala njihovog psa ugrizao njenu sestru
A. za podlakticu lijeve ruke, ali da ona to nije vidjela. Čula je da je njena
sestra A. kazala "Ujeo me pas", i to za vrijeme dok su ova tri psa napadala
njihovog psa. Pojasnila je da njena sestra A. tom prilikom nije kazala koji je
pas ujeo. Navela je da joj sestra A. ni nakon dogadjaja nije kazala koji je
pas ujeo, a da je ona to nije ni pitala. Istakla je da ni njihov pas nije imao
korpu na glavi, a ni povodac, da je zadobila ugriz u momentu kada je njena
sestra vukla jednog od ova tri psa kako bi zaštitila njihovog psa, a ona vukla
sestru. Odmah po ugrizu osjetila je bol. Još je dodala da je povredu u
predjelu desne nadlaktice primijetila tek kući pošto joj je jedan komšija
ukazao na tu povredu.
Svjedok-oštećena maloljetna J. A. u iskazu datom u istražnom postupku u bitnom
je navela da je dana 20.06.2012.godine, oko 12,00 časova, zajedno sa svojom
starijom sestrom N. i sestrom od tetke M. M., pošla na seosku plažu u mjestu
Zagorak na kupanje, a sa sobom su povele i njihovog psa rase "Madjarski
ovčar", starog oko godinu dana. Kada su stigle na plažu, M.i N. su krenule da
se kupaju, dok je ona ležala na plaži, kada je nakon nekoliko minuta velikom
brzinom došao jedan pas bez povodca i uskočio u vodu, gdje je napao njihovog
psa, pa je ona počela da viče i doziva u pomoć, jer je ovaj pas bio mnogo jači
od njihovog psa. U tom trenutku u vodu su uskočila još dva psa, pa su sva tri
psa napala njihovog psa i pokušavala da ga udave. Ona i njena sestra su
pokušale da ih otjeraju, kada je jedan od ova tri psa ugrizao nju za lijevu
ruku, a zatim njenu sestru za desnu ruku. Potom je u vodu ušao jedan čovjek i
pokušao da smiri ova tri psa, pa je jednom od njih stavio povodac, nakon čega
je uspio da ih odvede iz vode i udalji sa plaže. Zatim su ona i sestra pozvale
svog oca.
Zakonski zastupnik svjedoka-oštećene maloljetne J. A., njen otac J. R. je u
iskazu datom na glavnom pretresu naveo da se ne pridružuje krivičnom gonjenju
protiv okrivljenog i da ne traži naknadu štete. Dodao je da je sa okrivljenim
u prijateljskim odnosima, te da je okrivljeni dolazio kod njega i interesovao
se za zdravlje njegovih kćerki i nudio im pomoć.
U nalazu i mišljenju vještaka sudsko-medicinske struke dr B. B. Kt.br.937/12
od 10.07.2012.godine, izvještaju ljekara jedinice za HMP u Danilovgradu od
20.06.2012.godine, izdatom na ime oštećene J. N. i izvještaju ljekara jedinice
za HMP u Danilovgradu od 20.06.2012.godine, izdatom na ime oštećene J. A.,
navedeno je da je J. N. pregledana dana 20.06.2012.godine od strane dežurnog
ljekara Hitne medicinske pomoći u Danilovgradu, a zbog povrede nadlaktice
desne ruke, te da je zadobila laku tjelesnu povredu u vidu rane ujedine
nadlaktice desne ruke, koja je nastala djelovanjem zuba psa (ujedom) za
nadlakticu desne ruke. Osim toga, navodi se i da je istog dana u istoj
ustanovi pregledana i J. A., a zbog povrede podlaktice lijeve ruke, te da je
zadobila laku tjelesnu povredu u vidu ogrebotine kože i rane ujedine
podlaktice lijeve ruke, koja je nastala djelovanjem zuba psa (ujedom), dijelom
ugrizom, a dijelom povlačenjem vrha zuba psa po koži podlaktice lijeve ruke.
Sud je cijenio nalaz i mišljenje ovog vještaka, pa je isti prihvatio kao
jasan, stručan, objektivan i dat prema pravilima struke i nauke.
Iz izvoda iz kaznene evidencije Uprave policije Ispostava Danilovgrad od
28.06.2012.godine, izdatog na ime okrivljenog, utvrdjuje se da okrivljeni L.
M. nije osudjivan.
Sud je cijenio iskaz svjedoka-oštećene J. N. iz istražnog postupka i svjedoka-
oštećene maloljetne J. A. iz istražnog postupka, pa je našao da su se iste
precizno, istinito i jasno izjasnile o svim činjenicama važnim za ovu krivičnu
stvar. Ovi njihovi iskazi su medjusobno saglasni, a potpuno korespondiraju i
sa nalazom i mišljenjem vještaka sudsko-medicinske struke dr B. B.
Kt.br.937/12 od 10.07.2012.godine, izvještajem ljekara jedinice za HMP u
Danilovgradu od 20.06.2012.godine, izdatim na ime oštećene J. N. i izvještajem
ljekara jedinice za HMP u Danilovgradu od 20.06.2012.godine, izdatim na ime
oštećene J. A..
Nasuprot prednjem sud nije prihvatio iskaz svjedoka-oštećene J. N. sa glavnog
pretresa u dijelu u kojem je izmedju ostalog navela da nije vidjela da je
jedan od pasa okrivljenog ugrizao njenu sestru A., a ovo stoga što je u iskazu
datom u istražnom postupku navela da je to vidjela, a koju činjenicu navodi i
svjedok J. A., što je sve potvrdjeno materijalnim dokazima nalazom i
mišljenjem vještaka sudsko-medicinske struke dr. B. B. Kt.br.937/12 od
10.07.2012.godine, izvještajem ljekara jedinice za HMP u Danilovgradu od
20.06.2012.godine, izdatim na ime oštećene J. N. i izvještajem ljekara
jedinice za HMP u Danilovgradu od 20.06.2012.godine, izdatim na ime oštećene
J. A..
Na osnovu naprijed izložene činjenične gradje, koja proizilazi iz sadržine
dokaza provedenih na glavnom pretresu ovaj sud je nesumnjivo zaključio da su
se u radnjama okrivljenog L.M. ostvarili svi bitni elementi bića krivičnog
djela izazivanje opšte opasnosti iz čl. 327 st. 1 KZ. Naime, okrivljeni je
dana 20. juna 2012.godine, u Danilovgradu, na seoskoj plaži u mjestu Zagorak,
opšte opasnom radnjom izazvao opasnost za život i tijelo ljudi, na način što
je protivno odredbi čl.29 tač. 4 Zakona o zaštiti dobrobiti životinja (Sl.
list CG br. 14/08), bez zaštitne korpe izveo svoja tri psa rase "američki
stafordski terijer", a zatim ih pustio, kojom prilikom su isti napali oštećene
J. N. i maloljetnju J. A. dok su se kupale u rijeci Zeti, kada je jedan od
pasa ugrizao oštećenu J. N. za desnu ruku, nanoseći joj laku tjelesnu povredu
u vidu rane ujedine nadlaktice desne ruke.
Sve naprijed navedene činjenice utvrdjene su iz dokaza provedenih na glavnom
pretresu, a prije svega iz iskaza svjedoka-oštećene J. N. iz istražnog
postupka koja je u svom iskazu izmedju ostalog navela da je dana
20.06.2012.godine, oko 12,00 časova, sa svojom rodjenom sestrom A. i sestrom
od tetke M.M. pošla na kupanje na rijeku Zetu, na seosku plažu u mjestu
Zagorak, te da su sa sobom povele i psa rase "Madjarski ovčar", starog oko
godinu dana. Kada su krenule da se kupaju, primijetila je jednog psa, bez
povodca, koji je velikom brzinom trčao ka njihovom psu, koji se nalazio u
vodi, i napao ga. Odmah zatim pritrčala su još dva psa iste rase, takodje bez
povodca i bez nadzora. Dok su ova tri psa napadala njihovog psa, ona i njena
sestra A. su pokušavale da ga izvuku, kada su ova tri psa napala nju i J. A.,
kojom prilikom je jedan od pasa ugrizao u predjelu nadlaktice desne ruke. Tek
tada na lice mjesta je došao okrivljeni. I svjedok-oštećena maloljetna J. A.
na isti način je predstavila predmetni dogadjaj. Sa ovakvim iskazima svjedoka-
oštećene J. N. i svjedoka-oštećene maloljetne J.A. u skladnoj vezi stoje nalaz
i mišljenje vještaka sudsko-medicinske struke dr B. B. Kt.br.937/12 od
10.07.2012.godine i izvještaj ljekara jedinice za HMP u Danilovgradu od
20.06.2012.godine, izdat na ime oštećene J.N., iz kojih dokaza se utvrdjuje da
je oštećena J. N. kritičnom prilikom zadobila laku tjelesnu povredu u vidu
rane ujedine nadlaktice desne ruke, koja je nastala djelovanjem zuba psa
(ujedom) za nadlakticu desne ruke.
Okrivljeni L. M. u odbrani nije poricao da se radilo o tri psa rase "Američki
stafordski terijer", da je dva psa vodio bez povodca, dok je trećeg pustio sa
povodca, kada se nalazio na nekih 50 metara od plaže rijeke Zete, da psima
nije stavljao zaštitne korpe, te da su ovi psi snažne konstitucije, sa
izuzetno jakim ugrizom.
Sud nije prihvatio odbranu okrivljenog u dijelu u kojem je naveo da je jednu
od djevojčica tj. J. N. za desnu ruku ugrizao njen pas, a ovo stoga što je
ovakva odbrana okrivljenog obesnažena iskazom svjedoka-oštećene J.N. iz
istražnog postupka i iskazom svjedoka-oštećene maloljetne J. A.iz istražnog
postupka. Zbog toga je odbrana okrivljenog u ovom dijelu neistinita i
sračunato je data u cilju ublažavanja krivične odgovornosti.
Čl.29 tač.4 Zakona o zaštiti dobrobiti životinja (Sl. list CG br. 14/08),
propisano je da se opasni psi mogu izdvoditi na javna mjesta samo vezani i pod
neposrednim i neprestanim nadzorom držaoca, na koji način okrivljeni nije
postupio.
Sud je utvrdio da okrivljeni svojim psima, prilikom puštanja na plažu rijeke
Zete, u mjestu Zagorak, nije stavio zaštitne korpe, već je iste pustio da se
slobodno kreću, što je imalo za posljedicu da isti napadnu svjedoka-oštećenu
J. N. i svjedoka-oštećenu maloljetnu J.A., koje su se kupale sa svojim psom,
pri čemu je jedan od pasa ugrizao oštećenu J.N. za desnu ruku nanoseći joj
naprijed opisanu laku tjelesnu povredu. Pri tom se radilo o opasnim psima-
psima rase "Američki stafordski terijer", koji psi su, i po kazivanju
okrivljenog, jake fizičke konstitucije i jakog ugriza i koji se, kao svaka
životinja kada je bez nadzora, ne mogu kontrolisati. Samim tim, ovakvo
postupanje okrivljenog je opšte opasna radnja kojom je izazvana opasnost za
život i tijelo ljudi, koja je i konkretizovana, na način što su ovi psi napali
oštećene J. N. i maloljetnu J. A., kojom prilikom je jedan od pasa okrivljenog
ugrizao oštećenu J. N. za desnu ruku.
U konkretnom slučaju, imajući u vidu naprijed navedeno činjenično utvrdjenje,
okrivljeni je puštanjem tri psa na plaži rijeke Zete, u naselju Zagorak, bez
povodca, bez nadzora i bez zaštitne korpe, a u danima kada se već redovno
posjećuju plaže na rijeci Zeti, bio svjestan da čini opšte opasnu radnju, te
da na taj način izaziva opasnost za život i tijelo ljudi, koja opasnost je i
konkretizovana prema oštećenima, pa je na to pristao, postupajući dakle sa
eventualnim umišljajem.
Zbog svega naprijed navedenog sud je utvrdio da je okrivljeni učinio krivično
djelo izazivanje opšte opasnosti iz čl. 327 st. 1 KZ.
Prilikom odlučivanja o vrsti i visini krivične sankcije sud je u smislu čl.42
KZ, cijenio sve okolnosti na strani okrivljenog, koje su od značaja za njen
izbor i visinu, pa je od olakšavajućih okolnosti na strani okrivljenog našao
da je oženjen-otac četvoro djece, da je neosudjivan, što je utvrdjeno iz
citiranog izvoda iz kaznene evidencije, da se oštećene nijesu pridružile
krivičnom gonjenju, da se interesovao za zdravlje oštećenih i da im je nudio
pomoć, dok otežavajućih okolnosti nije bilo. Navedene olakšavajuće okolnosti
sud je cijenio kao naročito olakšavajuće, u smislu čl.45 KZ, pa je okrivljenom
utvrdjenu kaznu zatvora ublažio ispod zakonom propisanog minimuma, a u okviru
granica propisanih čl.46 KZ i našao da u konkretnom slučaju ima mjesta
izricanju uslovne osude, shodno čl.53 i 54 KZ, prethodno mu utvrdjujući kaznu
zatvora u trajanju od 3 (tri) mjeseca i istovremeno odredjujući da se ista
neće izvršiti ako okrivljeni za vrijeme od 1 (jedne) godine po pravosnažnosti
presude ne učini novo krivično djelo. Sud je našao da se u konkretnom slučaju,
a imajući u vidu naprijed navedene olakšavajuće okolnosti, može očekivati da
će se upozorenjem uz prijetnju kaznom uticati na okrivljenog da ubuduće ne
vrši krivična djela, te da nije nužno da se kazna primijeni radi krivično-
pravne zaštite, pa sud nalazi da će se u konkretnom slučaju uslovnom osudom iz
izreke ove presude u potpunosti ostvariti svrha izricanja ove krivične
sankcije iz čl.52 KZ u okviru opšte svrhe propisivanja i izricanja krivičnih
sankcija iz čl.4 st.2 KZ.
Na osnovu čl. 226 i 229 ZKP-a, okrivljeni je obavezan da na ime troškova
krivičnog postupka plati ovom sudu iznos od 60,50 eura, a koji troškovi
predstavljaju nagradu odmjerenu vještaku sudsko-medicnske struke dr B.B., kao
i iznos od 30,00 eura na ime sudskog paušala, koji iznos je odmjeren
srazmjerno trajanju, složenosti ovog postupka i imovnom stanju okrivljenog.
Navedene iznose okrivljeni je dužan platiti u roku od 15 dana po
pravosnažnosti presude.
Sa iznijetog, a primjenom čl. 374 ZKP-a, odlučeno je kao u izreci ove presude.
ZAPISNIČAR, S U D I J A
Branka Nikolić s.r. Vladimir Novović s.r.
PRAVNA POUKA:Protiv ove presude može se izjaviti žalba, u roku od 8 dana od
dana prijema pismenog otpravka iste, Višem sudu u Podgorici, a preko ovog
suda.