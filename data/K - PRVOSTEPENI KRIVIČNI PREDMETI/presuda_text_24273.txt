K.br. 68/12
U IME CRNE GORE
OSNOVNI SUD U DANILOVGRADU kao krivični, po sudiji Vladimiru Novoviću, kao
pojedincu, uz učešće Ane Ivanović, kao zapisničara, u krivičnom predmetu
protiv okrivljenog R.M. iz Danilovgrada, zbog krivičnog djela skidanje i
povreda službenog pečata i znaka iz čl.381 st.1 KZ, odlučujući po optužnom
predlogu Osnovnog državnog tužilaštva iz Podgorice Kt.br.714/12 od
10.07.2012.godine, koji je na glavnom pretresu zastupala Romina Vlahović,
zamjenik ODT-a iz Podgorice, nakon održanog glavnog i javnog pretresa dana
03.10.2012.godine u prisustvu zastupnika optužbe, okrivljenog i ovlašćenog
predstavnika oštećene Elektrodistribucije Podgorica N. S. S., donio je dana
05.10.2012.godine i istog dana javno objavio
PRESUDU
Okrivljeni R.M., JMB ..., od oca V. i majke M.1., rodjene B., rodjen ...
godine u P., sa mjestom prebivališta u D. - G. bb, državljanin Crne Gore,
pismen, završio osnovnu školu, nezaposlen, oženjen, otac dvoje djece, lošeg
imovnog stanja, neosudjivan.
Kriv je
Što je:
Neutvrdjenog dana 2011.godine, u svojoj kući u mjestu B., opština Danilovgrad,
sa brojila marke "EI Niš" br.257556 skinuo državnu plombu, koju je ovlašćeno
službeno lice stavilo radi osiguranja ispravnosti i tačnosti mjerenja utroška
električne energije, u čemu je otkriven prilikom kontrole od strane radnika
Elektrodistribucije Podgorica dana 24.10.2011.godine,
- čime je počinio krivično djelo skidanje i povreda službenog pečata i znaka
iz čl.381 st.1 KZ.
Pa sud okrivljenom primjenom citiranih zakonskih propisa, te čl. 4, 5, 15, 36,
42, 52, 53 i 54 KZ i čl.226, 229 i 374 ZKP-a, i z r i č e
USLOVNU OSUDU
Kojom mu utvrdjuje kaznu zatvora u trajanju od 30 (trideset) dana i
istovremeno odredjuje da se ista neće izvršiti ako okrivljeni za vrijeme od 1
(jedne) godine po pravosnažnosti presude ne učini novo krivično djelo.
Dužan je okrivljeni da na ime troškova krivičnog postupka - sudskog paušala
uplati ovom sudu iznos od 30,00 eura, u roku od 15 dana po pravosnažnosti
presude.
O b r a z l o ž e nj e
Optužnim predlogom ODT-a Podgorica Kt.br.714/12 od 10.07.2012.godine,
stavljeno je na teret okrivljenom R. M. da je izvršio krivično djelo skidanje
i povreda službenog pečata i znaka iz čl.381 st.1 KZ. Zastupnik optužnog
predloga je na glavnom pretresu u završnoj riječi precizirao činjenični opis
krivičnog djela, na način određen kao u izreci presude, dok je pravna
kvalifikacija ostala ista. Predložio je da sud okrivljenog oglasi krivim i
osudi po zakonu.
Okrivljeni R.M. u odbrani datoj u istražnom postupku i na glavnom pretresu je
priznao izvršenje krivičnog djela. U bitnom je naveo da je u toku 2011.godine,
s tim što se nije mogao sjetiti datuma, u svojoj kući u mjestu B., opština
Danilovgrad, sa brojila marke "EI Niš" br.257556 skinuo državnu plombu, koju
je ovlašćeno službeno lice stavilo radi osiguranja ispravnosti i tačnosti
mjerenja utroška električne energije, a što su konstatovali radnici
Elektrodistribucije Podgorica prilikom kontrole dana 24.10.2011.godine. Tvrdi
da je krivično djelo učinio iz razloga da bi izvršio uključenje električne
energije u kući, obzirom da su radnici Elektrodistribucije bili prethodno
isključili električnu energiju. U završnoj riječi je naveo da se kaje.
Sud je na glavnom pretresu u dokaznom postupku saslušao ovlašćenog
predstavnika oštećene Elektrodistribucije Podgorica N. S. S., pročitao
zapisnik o kontroli mjernog mjesta Elektrodistribucije Podgorica br.035882 od
24.10.2011.godine i pročitao izvod iz kaznene evidencije Uprave policije PJ
Podgorica br.29-245/12-1880/2-3071 od 25.07.2012.godine, izdat na ime
okrivljenog.
Ovlašćeni predstavnik oštećene Elektrodistribucije Podgorica N. S. S. u iskazu
datom na glavnom pretresu je navela da se pridružuje krivičnom gonjenju protiv
okrivljenog, a da ne postavlja imovinsko-pravni zahtjev.
Iz sadržine zapisnika o kontroli mjernog mjesta Elektrodistribucije Podgorica
br.035882 od 24.10.2011.godine, utvrdjuje se da su ovlašćeni radnici
Elektrodistribucije u trenutku vršenja kontrole brojila marke "EI Niš"
br.257556, u mjestu B., zatekli da na brojilu nema državne plombe.
Iz izvoda iz kaznene evidencije Uprave policije PJ Podgorica
br.29-245/12-1880/2-3071 od 25.07.2012.godine, izdatog na ime okrivljenog
utvrđuje se da okrivljeni nije osuđivan.
Na osnovu naprijed izložene činjenične gradje, koja proizilazi iz sadržine
dokaza provedenih na glavnom pretresu, ovaj sud je nesumnjivo zaključio da su
se u radnjama okrivljenog R.M. stekla sva obilježja bića krivičnog djela
skidanje i povreda službenog pečata i znaka iz čl.381 st.1 Krivičnog zakonika.
Naime, okrivljeni je neutvrdjenog dana 2011.godine, u svojoj kući u mjestu B.,
opština Danilovgrad, sa brojila marke "EI Niš" br.257556 skinuo državnu
plombu, koju je ovlašćeno službeno lice stavilo radi osiguranja ispravnosti i
tačnosti mjerenja utroška električne energije, u čemu je otkriven prilikom
kontrole od strane radnika Elektrodistribucije Podgorica dana
24.10.2011.godine.
Sve naprijed navedene činjenice utvrdjene su iz priznanja okrivljenog R.M.
koje je sud cijenio kao istinito, potpuno i jasno i zapisnika o kontroli
mjernog mjesta Elektrodistribucije Podgorica br.035882 od 24.10.2011.godine.
Krivično djelo skidanje i povreda službenog pečata i znaka iz čl. 381 st. 1 KZ
postoji kad učinilac skine ili povrijedi službeni pečat ili znak koji je
ovlašćeno službeno lice stavilo radi osiguranja predmeta ili prostorije ili ko
bez skidanja ili povrede pečata ili znaka udje u takvu prostoriju ili otvori
predmet na koji je bio stavljen službeni pečat ili znak. Objekat radnje ovog
krivičnog djela je službeni pečat ili znak, a objekat zaštite predmeti ili
prostorije na koje su ovi pečati ili znaci stavljeni. Službeni pečat ili znak
treba da su stavljeni radi osiguranja predmeta ili prostorije, a službeni
pečat ili znak treba da je stavilo ovlašćeno službeno lice radi osiguranja
predmeta ili prostorije. Radnja krivičnog djela je skidanje ili povreda
službenog pečata ili znaka ili ulaženje u prostoriju odnosno otvaranje
osiguranog predmeta bez skidanja ili povrede pečata ili znaka. Kod skidanja
ili povrede službenog pečata ili znaka za postojanje djela je dovoljno da su
službeni znak ili pečat skinuti ili povrijedjeni, a povreda pečata ili znaka
znači njihovo oštećenje, čime se umanjuje njihova zaštitna funkcija. Imajući u
vidu naprijed citiranu zakonsku odredbu, te činjenično stanje utvrdjeno u
postupku ovaj sud je našao da su se u radnjama okrivljenog ostvarili svi
elementi bića krivičnog djela skidanje i povreda službenog pečata i znaka iz
čl. 381 st. 1 KZ, obzirom da je u postupku nesumnjivo utvrdjeno da je
okrivljeni skinuo državnu plombu sa brojila koju je ovlašćeno službeno lice
stavilo radi osiguranja i tačnosti mjerenja utroška električne energije.
Sud nalazi da je okrivljeni imajući u vidu sve okolnosti konkretnog slučaja,
navedeno krivično djelo učinio sa direktnim umišljajem, jer je bio svjestan
svog djela i htio je njegovo izvršenje. Zbog toga je okrivljenog valjalo
oglasiti krivim i izreći mu krivičnu sankciju.
Nakon što je zastupnik optužbe odustao od predloga da se u dokaznom postupku u
svojstvu svjedoka saslušaju P..S. i L. V. sud je odredio da se ovi svjedoci ne
saslušavaju, obzirom da je činjenično stanje bilo u dovoljnoj mjeri utvrdjeno,
a saslušanje ovih svjedoka vodilo je nepotrebnom odugovlačenju postupka.
Sud je prilikom odlučivanja o vrsti i visini krivične sankcije za okrivljenog,
imao u vidu sve okolnosti na strani okrivljenog koje su od značaja za izbor i
visinu u smislu čl.42 KZ, pa je od olakšavajućih okolnosti našao da je isti
priznao izvršenje krivičnog djela, da je oženjen, otac dvoje djece i da je
neosudjivan, što je utvrdjeno iz citiranog izvoda iz kaznene evidencije, dok
otežavajućih okolnosti nije bilo pa je sud okrivljenom izrekao uslovnu osudu
kojom mu je utvrdio kaznu zatvora u trajanju od 30 (trideset) dana i
istovremeno odredio rok provjeravanja od 1(jedne) godine, odnosno da se
utvrdjena kazna neće izvršiti ako okrivljeni za vrijeme od 1 godine po
pravosnažnosti presude ne izvrši novo krivično djelo. Sud je našao da se u
konkretnom slučaju, a imajući u vidu naprijed navedene olakšavajuće okolnosti
može očekivati da će se upozorenjem uz prijetnju kaznom uticati na okrivljenog
da ubuduće ne vrši krivična djela, te da nije nužno da se kazna primijeni radi
krivično-pravne zaštite, pa sud nalazi da će se uslovnom osudom iz izreke ove
presude u potpunosti ostvariti svrha izricanja ove krivične sankcije iz čl.52
KZ u okviru opšte svrhe propisivanja i izricanja krivičnih sankcija iz čl.4
st.2 KZ.
O troškovima krivičnog postupka odlučeno je na osnovu čl.226 i 229 ZKP-a, pa
kako je okrivljeni oglašen krivim, isti je obavezan da plati ovom sudu na ime
troškova krivičnog postupka - sudskog paušala iznos od 30,00 eura, koji iznos
je odmjeren srazmjerno trajanju, složenosti ovog postupka i imovnom stanju
okrivljenog. Navedeni iznos okrivljeni je dužan platiti u roku od 15 dana po
pravosnažnosti presude.
Sa iznijetog, a primjenom čl.374 ZKP-a, odlučeno je kao u izreci ove presude.
ZAPISNIČAR, S U D I J A,
Ana Ivanović s.r. Vladimir Novović s.r.
PRAVNA POUKA: Protiv ove presude može se izjaviti žalba Višem sudu u Podgorici
u roku od 8 dana od dana prijema pismenog otpravka, a preko ovog suda.