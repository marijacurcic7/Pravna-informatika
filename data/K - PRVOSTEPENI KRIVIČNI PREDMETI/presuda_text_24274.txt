K.br. 104/12
U IME CRNE GORE
OSNOVNI SUD U DANILOVGRADU, kao krivični, po sudiji pojedincu Vladimiru
Novoviću, uz učešće Branke Nikolić kao zapisničara, u krivičnom predmetu
protiv okrivljenog Lj.D. iz P., zbog krivičnog djela kradja iz čl. 239 st.1
KZ, odlučujući po optužnom predlogu Osnovnog državnog tužilaštva iz Podgorice
Kt.br.1560/12 od 08.11.2012.godine, koji je na glavnom pretresu zastupao Grujo
Radonjić, zamjenik ODT-a iz Podgorice, nakon održanog glavnog i javnog
pretresa u prisustvu zastupnika optužbe i oštećenog M. M., a u odsustvu uredno
pozvanog okrivljenog, dana 18.12.2012.godine, donio je dana 18.12.2012.godine
i istog dana javno objavio
P R E S U D U
Okrivljeni LJ. D., JMB ..., zvani "Lj.", od oca V. i majke R., rodjene P.,
rodjen ...godine u Podgorici, sa mjestom prebivališta u P. - ul. P. br. ..,
državljanin Crne Gore, pismen, završio srednju školu, nezaposlen, oženjen,
otac jednog djeteta, lošeg imovnog stanja, neosudjivan.
Kriv je
Što je:
Dana 20.10.2012.godine u Danilovgradu, u mjestu Lije, svjestan svog djela čije
izvršenje je htio, tuđu pokretnu stvar oduzeo drugom u namjeri da njenim
prisvajanjem sebi pribavi protivpravnu imovinsku korist, na način što je
vozilom marke "Fiat Punto" reg. oznaka ... došao u blizini kuće oštećenog M.
M., ušao u neograđeno dvorište kuće odakle je oduzeo 41 metalni podupirač,
vrijednosti 319,80 eura, koje podupirače je utovario u vozilo i prodao na
otpadu.
- čime je počinio krivično djelo kradja iz čl.239 st.1 KZ.
Pa sud okrivljenom primjenom citiranih zakonskih propisa, te čl. 4, 5, 15, 36,
42, 52, 53 i 54 KZ i čl.226, 229 i 374 ZKP-a, i z r i č e
USLOVNU OSUDU
Kojom mu utvrdjuje kaznu zatvora u trajanju od 3 (tri) mjeseca i istovremeno
odredjuje da se ista neće izvršiti ako okrivljeni za vrijeme od 1 (jedne)
godine po pravosnažnosti presude ne učini novo krivično djelo.
Dužan je okrivljeni da na ime troškova krivičnog postupka uplati ovom sudu
iznos od 60,50 eura i po osnovu paušala iznos od 30,00 eura, a sve u roku od
15 dana po pravosnažnosti presude.
O b r a z l o ž e nj e
Optužnim predlogom Osnovnog državnog tužilaštva iz Podgorice Kt.br.1560/12 od
08.11.2012.godine, stavljeno je na teret okrivljenom Lj. D. da je izvršio
krivično djelo kradja iz čl.239 st.1 KZ. Zastupnik optužbe je na glavnom
pretresu u završnoj riječi precizirao činjenični opis krivičnog djela iz
optužnog predloga, na način odredjen kao u izreci presude, dok je pravna
kvalifikacija ostala ista. Predložio je da sud okrivljenog oglasi krivim i
osudi u okviru zakonom propisane kazne.
Sud je glavni pretres dana 18.12.2012.godine održao u odsustvu okrivljenog,
jer su za to bili ispunjeni uslovi, shodno čl.457 ZKP-a, obzirom da je
okrivljeni bio uredno pozvan, prethodno je bio saslušan, a njegovo prisustvo
nije bilo nužno.
Okrivljeni Lj. D. u odbrani datoj u istražnom postupku u bitnom je naveo da je
dana 20.oktobra 2012.godine, oko 14,00 časova, išao pješke putem koji vodi od
mjesta Stanjevića Rupa, prema Ciglani u Spužu. U jednom trenutku primijetio je
da se u dvorištu jedne kuće u izgradnji, koja se nalazi pored puta, nalaze
nasloženi podupirači. Vidio je da ih ima sigurno 50 komada, pa je došao na
ideju da iste uzme, kako bi ih prodao i na taj način došao do novca. Tog istog
dana oko 22,00 časova vozilom marke "Fiat Punto" reg.oznaka ... došao je do
ove kuće, kako bi uzeo predmetne podupirače. Vozilo je parkirao pored puta,
nedaleko od ove kuće, a zatim je ušao u dvorište koje nije bilo ograđeno i
podupirače je utovario u vozilo. Sjeća se da je utovario otprilike 40
podupirača. Tvrdi da je u dvorištu ostalo još podupirača, ali iste nije uzeo,
jer nijesu mogli stati u vozilo. Nakon što je utovario podupirače uputio se
prema Podgorici. Sjutra ujutro je pošao na Konik i tamo je na jednom otpadu za
otkup sekundarnih sirovina prodao podupirače za iznos od 75,00 eura. Istakao
je da mu je vlasnik tog otpada izdao potvrdu na kojoj je stajalo da je primio
80,00 eura, ali na to nije obraćao pažnju i uzeo je samo 75,00 eura. Dodao je
i da se kaje zbog učinjenog.
Sud je na glavnom pretresu u dokaznom postupku saslušao svjedoka- oštećenog M.
M., pročitao potvrdu o privremeno oduzetim predmetima Uprave policije
Ispostava Danilovgrad Ku.br.127/12 od 22.10.2012.godine, izdatu na ime B. S.,
pročitao potvrdu o vraćanju privremeno oduzetih predmeta Uprave policije
Ispostava Danilovgrad Ku.br.127/12 od 22.10.2012.godine, izdatu na ime
oštećenog M. M., pročitao račun od 20.10.2012.godine, izdat na ime okrivljenog
Lj. D., pročitao nalaz i mišljenje vještaka komercijalne struke D. Đ.
Kt.br.1560/12 od 24.10.2012.godine i pročitao izvod iz kaznene evidencije
Uprave policije PJ Podgorica br.29-245/12-31004/2-4723 od 23.11.2012.godine,
izdat na ime okrivljenog Lj. D.
Svjedok-oštećeni M. M. u iskazu datom u istražnom postupku i na glavnom
pretresu u bitnom je naveo da je u toku juna mjeseca 2012.godine započeo
radove na izgradnji kuće u mjestu Lije u Spužu. Tvrdi da se taj objekat nalazi
na placu pored puta, koji vodi od mjesta Spuž prema selu Stanjevića Rupa, te
da se na plac može slobodno ući, jer je kapija polomljena. Početkom oktobra
2012.godine, završio je radove na izlivanju ploče na kući. Dana 20.oktobra
2012.godine skinuo je dio metalnih podupirača, tačnije njih 46, a nakon toga
ih je nasložio pored kuće. Sjutradan kada je došao na plac primijetio je da
podupirača nema na mjestu gdje ih je prethodno ostavio. Shvatio je da ih je
neko odnio, pa je to prijavio policiji. Dva-tri dana prije 24.10.2012.godine,
službenici policije su ga pozvali i kazali su mu da su njegove podupirače
pronašli na nekom otpadu na Koniku. Tom prilikom su mu vratili 41 podupirač.
Istakao je da su metalni podupirači bili upotrebljavani, a nije se mogao
izjasniti koliko su bili stari. Svaki podupirač je radi prepoznavanja bio
obilježen plavom bojom. Još je dodao da je prije nego što ga je policija
obavijestila da je pronašla njegove podupirače, neko na plac vratio 3
podupirača. Nije se pridružio krivičnom gonjenju protiv okrivljenog i nije
tražio naknadu štete, jer su mu podupirači vraćeni.
Iz potvrde o privremeno oduzetim predmetima Uprave policije Ispostava
Danilovgrad Ku.br.127/12 od 22.10.2012.godine, izdate na ime B. S. i potvrde o
vraćanju privremeno oduzetih predmeta Uprave policije Ispostava Danilovgrad
Ku.br.127/12 od 22.10.2012.godine, izdate na ime oštećenog M.M., utvrđuje se
da je od B. S. oduzet 41 metalni podupirač, a koje mu je okrivljeni prodao, te
da su ovi podupirači vraćeni oštećenom M. M.
U računu od 20.10.2012.godine, izdatom na ime okrivljenog Lj. D., navedeno je
da je 41 podupirač prodao za iznos od 80,00 eura.
Iz nalaza i mišljenja vještaka komercijalne struke D. Đ. Kt.br.1560/12 od
24.10.2012.godine utvrđuje se da vrijednost 41-og korišćenog metalnog
podupirača na dan izvršenja krivičnog djela iznosi 319,80 eura.
Iz izvoda iz kaznene evidencije Uprave policije PJ Podgorica
br.29-245/12-31004/2-4723 od 23.11.2012.godine, izdatog na ime okrivljenog Lj.
D., utvrđuje se da okrivljeni Lj. D. nije osuđivan.
Na osnovu naprijed izložene činjenične gradje koja proizilazi iz sadržine
dokaza provedenih na glavnom pretresu, ovaj sud je nesumnjivo utvrdio da je
okrivljeni Lj. D., počinio krivično djelo kradja iz čl. 239 st.1 KZ. Naime,
okrivljeni je dana 20.10.2012.godine u Danilovgradu, u mjestu Lije, svjestan
svog djela čije izvršenje je htio, tuđu pokretnu stvar oduzeo drugom u namjeri
da njenim prisvajanjem sebi pribavi protivpravnu imovinsku korist, na način
što je vozilom marke "Fiat Punto" reg. oznaka ... došao u blizini kuće
oštećenog M. M., ušao u neograđeno dvorište kuće odakle je oduzeo 41 metalni
podupirač, vrijednosti 319,80 eura, koje podupirače je utovario u vozilo i
prodao na otpadu.
Naime, iz odbrane okrivljenog Lj. D. iz istražnog postupka, koje ima status
priznanja, utvrđuje se da je dana 20.oktobra 2012.godine, nakon što je
prethodno primijetio nasložene metalne podupirače, u dvorištu jedne kuće u
izgradnji, koja se nalazila pored puta koji vodi od mjesta Stanjevića Rupa
prema Spužu, došao vozilom marke "Fiat Punto" reg.oznaka ... do blizu te kuće,
ušao u neograđeno dvorište i iz istog oduzeo i u vozilo utovario podupirače,
koje je zatim prodao na jednom otpadu u naselju Konik u Podgorici. Okrivljeni
je u odbrani navodio da je oduzeo oko 40 podupirača, a iz iskaza svjedoka-
oštećenog M. M., potvrde o privremeno oduzetim predmetima Uprave policije
Ispostava Danilovgrad Ku.br.127/12 od 22.10.2012.godine, izdate na ime B. S. i
potvrde o vraćanju privremeno oduzetih predmeta Uprave policije Ispostava
Danilovgrad Ku.br.127/12 od 22.10.2012.godine, izdate na ime oštećenog M. M.
utvrđuje se da je okrivljeni oduzeo 41 metalni podupirač tj. da je od B.S.
oduzet 41 metalni podupirač, a koje mu je okrivljeni prodao, te da su ovi
podupirači vraćeni vlasniku-oštećenom M. M. Da je vrijednost tih metalnih
podupirača, tj. 41-og metalnog podupirača na dan izvršenja krivičnog djela
iznosila 319,80 eura, utvrđuje se iz nalaza i mišljenja vještaka komercijalne
struke D. Đ. Kt.br.1560/12 od 24.10.2012.godine. Iz iskaza svjedoka-oštećenog
M. M., koji iskaz je sud prihvatio, jer stoji u skladnoj vezi sa provedenim
dokazima, utvrđuje se da su se predmetni podupirači nalazili u Danilovgradu, u
mjestu Lije, u dvorištu, blizu kuće oštećenog.
Krivično djelo krađa iz čl.239 st.1 KZ čini onaj ko tuđu pokretnu stvar oduzme
drugom, u namjeri da njenim prisvajanjem sebi ili drugom pribavi protivpravnu
imovinsku korist. U konkretnom slučaju, a na način kako je to činjenično
utvrđeno, okrivljeni je oduzeo tuđu pokretnu stvar u namjeri da njenim
prisvajanjem pribavi sebi protivpravnu imovinsku korist, a pri tom je
vrijednost oduzetih stvari iznosila 319,80 eura. Zbog toga se u radnjama
okrivljenog stiču sva bitna obilježja krivičnog djela krađa iz čl.239 st.1 KZ.
Sud je u konkretnom slučaju cijenio psihički odnos okrivljenog prema izvršenom
krivičnom djelu, pa je našao da je postupajući na naprijed utvrđeni način,
predmetno krivično djelo učinio sa direktnim umišljajem, jer je bio svjestan
svog djela i htio je njegovo izvršenje.
Nakon što je zastupnik optužbe odustao od predloga da se u svojstvu svjedoka
sasluša B. S., sud je odredio da se ovaj dokaz ne izvodi, jer je činjenično
stanje u ovoj krivičnoj stvari bilo u dovoljnoj mjeri utvrđeno, a saslušanje
ovog svjedoka vodilo je nepotrebnog odugovlačenju postupka.
Sud je cijenio i ostale provedene dokaze, pa je našao da su bez uticaja na
odluku u ovoj krivičnoj stvari.
Sud je prilikom odlučivanja o vrsti i visini krivične sankcije za okrivljenog,
imao u vidu sve okolnosti na strani okrivljenog koje su od značaja za izbor i
visinu u smislu čl.42 KZ, pa je od olakšavajućih okolnosti na strani
okrivljenog našao da je isti priznao izvršenje krivičnog djela, da je
neosudjivan, što se utvrdjuje iz citiranog izvoda iz kaznene evidencije i da
se oštećeni nije pridružio krivičnom gonjenju, dok otežavajućih okolnosti nije
bilo, pa je sud okrivljenom izrekao uslovnu osudu kojom mu je utvrdio kaznu
zatvora u trajanju od 3 (tri) mjeseca i istovremeno odredio rok provjeravanja
od 1 (jedne) godine, odnosno da se utvrdjena kazna neće izvršiti ako
okrivljeni za vrijeme od 1 godine po pravosnažnosti presude ne izvrši novo
krivično djelo. Sud je našao da se u konkretnom slučaju, a imajući u vidu
naprijed navedene olakšavajuće okolnosti može očekivati da će se upozorenjem
uz prijetnju kaznom uticati na okrivljenog da ubuduće ne vrši krivična djela,
te da nije nužno da se kazna primijeni radi krivično-pravne zaštite, pa sud
nalazi da će se uslovnom osudom iz izreke ove presude u potpunosti ostvariti
svrha izricanja ove krivične sankcije iz čl.52 KZ u okviru opšte svrhe
propisivanja i izricanja krivičnih sankcija iz čl.4 st.2 KZ.
O troškovima krivičnog postupka odlučeno je na osnovu čl.226 i 229 ZKP-a, pa
kako je okrivljeni oglašen krivim, obavezan je da plati ovom sudu na ime
troškova krivičnog postupka iznos od 60,50 eura, koji troškovi se odnose na
nagradu odmjerenu vještaku komercijalne struke D. Đ., kao i da na ime sudskog
paušala plati ovom sudu iznos od 30,00 eura, a koji iznos je odredjen
srazmjerno trajanju i složenosti ovog postupka, uz ocjenu imovinskih prilika
okrivljenog. Prednje iznose okrivljeni je dužan platiti u roku od 15 dana po
pravosnažnosti presude.
Na osnovu izloženog, a primjenom čl. 374 ZKP-a, odlučeno je kao u izreci ove
presude.
ZAPISNIČAR, S U D I J A,
Branka Nikolić, s.r. Vladimir Novović,s.r.
PRAVNA POUKA: Protiv ove presude može se izjaviti žalba u roku od 8 dana od
dana prijema pismenog otpravka Višem sudu u Podgorici, a preko ovog suda.