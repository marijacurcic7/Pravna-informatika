HYPERLINK
"http://upload.wikimedia.org/wikipedia/commons/2/23/Coat_of_arms_of_Montenegro.svg"
K.br.185/12
U IME CRNE GORE
Osnovni sud u Pljevljima, kao prvostepeni krivični sud, po sudiji Ljiljani
Popović, uz sudjelovanje zapisničara Zore Leković, u krivičnom predmetu protiv
optuženog V. Lj. iz P., koga brani Kandić Radoje, advokat iz Pljevalja, zbog
krivičnog djela ugrožavanje sigurnosti iz čl.168 st.1 Krivičnog zakonika a po
optužnom predlogu ODT Pljevlja Kt.br.296/12 od 10.12.2012. godine,nakon
održanog glavnog i javnog pretresa u prisustvu zamjenika ODT Pljevlja Tomčić
Milivoja,punomoćnika oštećenog V.M. advokata Novaković Zorice, optuženog V.
Lj. i njegovog branioca advokata Kandić Radoja, dana 10.04.2013. godine donio
je i javno objavio
P R E S U D U
Optuženi V.LJ., JMBG ...,od oca Š. i majke S. rodjene Ć., rodjen u selu
P.opština Pljevlja dana ....godine, sa prebivalištem u selu P. opština P.,
državljanin CG, oženjen, otac 3 maloljetne djece, nezaposlen, pismen, završio
osnovnu školu, govori crnogorski jezik, lošeg imovnog stanja, neosudjivan.
Na osnovu čl.373 st.1 tačka 2 ZKP-a
OSLOBADJA SE OD OPTUŽBE
Da je :
Dana 03.11.2012.godine oko 14,00 časova u selu P. opština P. ugrozio sigurnost
oštećenom V.M. prijetnjom da će napasti na njegov život ili tijelo na način
što mu je povišenim tonom uputio riječi prijeteće sadržine govoreći mu:" M.
nemoj da mi gaziš livadu, uškopiću ja tebe, ujaloviću tebe, osjećiću muda tebi
i tvom sagovorniku i naučiću vas pameti obojicu",
čime bi izvršio krivično djelo ugrožavanje sigurnosti iz čl.168 st.1 Krivičnog
zakonika
Jer u postupku nije dokazano da je optuženi izvršio krivično djelo koje mu je
javnom optužbom stavljeno na teret.
Troškovi krivičnog postupka padaju na teret budžetskih sredstava.
Oštećeni V.M. radi ostvarivanja imovinsko pravnog zahtjeva upućuje se na
parnicu.
O b r a z l o ž e nj e
Osnovno državno tužilaštvo u Pljevljima optužnim predlogom Kt.br.296/12 od
10.12.2012.godine optužilo je V.Lj. iz P. da je izvršio krivično djelo
ugrožavanje sigurnosti iz čl.168 st.1 Krivičnog zakonika a na način, mjesto i
vrijeme bliže opisano izrekom ove presude.U završnoj riječi zamjenik ODT
Pljevlja ostajući pri podnijetom optužnom predlogu predložio je da sud
optuženog V.Lj.oglasi krivim i osudi po zakonu za krivično djelo ugrožavanje
sigurnosti iz čl.168 st.1 Kz kako mu se to i stavlja na teret jer je izvedenim
dokazima odnosno iskazom oštećenog utvrdjeno činjenično stanje te da je
optuženi počinio krivično djelo.
Oštećeni V.M. iako uredno pozvan nije pristupio na glavni pretres a prilikom
saslušanja u ODT Pljevlja istakao je da se pridružuje krivičnom gonjenju
protiv optuženog i postavio imovinsko pravni zahtjev u iznosu koji procijeni
sud.
Punomoćnik oštećenog advokat Novaković Zorica u završnoj riječi je istakla da
se u ime oštećenog pridružuje krivičnom gonjenju kao i da u ime oštećenog
postavlja imovinsko pravni zahtjev u iznosu koji sud procijeni.
Optuženi V.Lj.u odbrani na glavnom pretresu ne priznajući izvršenje krivičnog
djela ni svoju krivicu naveo je da se dana 03.11.2012.godine nije desilo ništa
jer on nigdje toga dana nije vidio oštećenog V.M. niti ga gdje sreo niti mu
uputio riječi prijetnje koje mu se stavljaju na teret a da se radi o danu
03.11.2012.godine poznato mu je jer ga je 04.11.2012.godine pozvao inspektor
policije i rekao mu da ga je M. prijavio prethodni dan i da dodje u policiju i
da izjavu što je i uradio. Optuženi je dalje u svoju odbranu kazao da je dana
03.11.2012.godine svojim vozilom marke "F. t." otišao u selo S. kod svog brata
M. koji je tog dana klao krmad da mu pomogne pošto je trebao da kolje dvoje
krmadi. Otišao je i kod brata bio do jedan sat nakon što je pao mrak i vratio
se sam svojim vozilom što sve mogu potvrditi svjedoci V.R. zvani R., B.D. i V.
S. kao i njegov brat V.M.. V.R. je svojim vozilom došao i otišao kod njegovog
brata, B.D.mu je zet i on je tog dana došao sa vozilom V. S. koji je njegovom
bratu prodao krmad i pomagao je klati, V.se svojim vozilom vratio u P. a zet
ostao kod M.. Kazao je da nema nikakav razlog da napada ili prijeti oštećenom
i čudni su mu navodi optužnice da neko u novembru govori da mu se negazi
livada jer to nije uobičajno. Dok ga oštećeni nije prijavio za ove navodne
prijetnje bili su u dobrim odnosima odnosno kad bi se sreli pozdravili bi se,
kad bi jedan kod drugog svratili kući poplili bi kafu i rakiju a od ove
prijave se ne pozdravlja sa oštećenim jer je izrevoltiran što ga je neistinito
prijavio. Nikad nije imao sukob sa oštećenim. Tvrdio je da je njegov brat
M.cijelog dana 03.11.2012.godine bio kod svoje kuće jer je domaćin kuće i
trgovao je krmad i trebao da ih kolje, bio je to vikend i vikendom škola ne
radi i M. nije vozio djecu u školu a da je bio vikend zna po tome što je
inspektoru koji ga je zvao povodom ove prijave rekao da će doći posle vikenda.
Nezna da li V.R. ima vozačku dozvolu ili nema, misli da ima i tog dana je R.
bio sa vozilom "J." koje je njegovo vozilo a nezna da li je
registrovano.Tvrdio je da toga dana nije bio kod Raška kući, kako će biti kad
je cijeli dan bio kod M. a R. kuća je u sasvim drugom pravcu i od njegove i od
M. kuće. Nije toga dana nigdje vidjao V. A. niti je toga dana šegao sa R. drva
kod V.L..
Branilac optuženog u završnoj riječi je predložio da sud optuženog V. Lj. u
nedostatku dokaza oslobodi od optužbe na osnovu čl.373 st.1 tačka 2 ZKP-a jer
izvedenim dokazima u postupku nije na pouzdan način utvrdjeno da je optuženi
počinio krivično djelo koje mu je stavljeno na teret, samo je oštećeni tvrdio
da mu je optuženi uputio navedene riječi prijetnje a iskaz oštećenog dat u
tužilaštvu i na glavnom pretresu je protivrječan i sebi i ostalim izvedenim
dokazima u postupku.Troškove postupka je tražio.
Optuženi V.Lj. u završnoj riječi je usvojio odbranu svog branioca dodajući da
nije kriv i da oštećeni nije došao na današnje sudjenje da se nebi vidio sa
svjedocima koje je on predložio i koje je ubjedjivao da svjedoče u njegovu
korist te da traži da sud odluči po pravdi.
U dokaznom postupku sud je saslušao svjedoka- oštećenog V.M., saslušao
svjedoke V.S., V.R., V. M., B.D., V.L.i V.A., izveo dokaz suočenjem svjedoka-
oštećenog V.M. i V.R., pročitao izvod i iz KE za optuženog i pročitao rješenje
o rehabilitaciji Osnovnog suda u Pljevljima Kv.br.151/12 od 13.12.2012.godine.
Nakon provedenog dokaznog postupka i ocjene izvedenih dokaza i to kako svakog
pojedinačno tako i u medjusobnoj povezanosti a pri tom cijeneći i odbranu
optuženog V.Lj. ovaj sud nije mogao na pouzdan način utvrditi da je optuženi
izvršio krivično djelo ugrožavanje sigurnosti iz čl.168 st.1 Krivičnog
zakonika kako mu je to javnom optužbom stavljeno na teret pa ga je usled
nedostatka dokaza a primjenom čl.373 st.1 tačka 2 ZKP-a oslobodio od optužbe.
Ovakvu svoju odluku sud temelji na činjenicama utvrdjenim u postupku.
Naime, svjedok-oštećeni V.M. u svom iskazu datom tužilaštvu kazao da živi u
selu P., da mu porodica živi u Podgorici te da je penzionisani profesor.
Optuženog dobro poznaje jer su dalji komšije u selu i negdje polovinom
septembra 2012.godine stoka optuženog je napravila štetu na njegovom imanju,
uništila vrt i mlade voćke i zbog toga je bio prinudjen da podnese tužbu kod
Osnovnog suda u Pljevljima za naknadu štete od kada njihovi odnosi nijesu
dobri. Dalje je kazao da je dana 03.11.2012.godine pošao da obidje svoju
gradju koja je izvučena neposredno pored lokalnog puta P.-V. i negdje poslije
14,00 časova nakon što je obišao gradju vraćao se svojoj kući koja je odatle
udaljena dva do tri kilometra. U neposrednoj blizini lagera gdje mu je gradja
kad je pošao kući primijetio je da mu se približava jedno PMV i u vozilu
prepoznao svog rodjaka V.R. koji se nalazio na mjestu suvozača i tada nije
primijetio optuženog ali je znao da se radi o kolima optuženog. Kad su prošli
pored njega sa osmjehom ih je pozdravio i oni su prošli i na rastojanju na
nekih 50 do 70 m zaustavili vozilo i tada je primijetio da je na mjestu vozača
optuženi koji je otvorio vrata od vozila i sa tog rastojanja počeo da ga
doziva "M., M. nemoj da mi gaziš livadu, nemožeš da radiš šta hoćeš" . Sa
vozilom je otpočeo kretanje u nazad kako bi mu se približio a on je sa
lokalnog puta skrenuo lijevo prema sovjoj kući ali je optuženi sa vozilom
ubrzao kretanje unazad i kad je prišao na rastojanje od nekih 20 m dok su
vrata vozila na vozačevoj strani bila otvorena počeo je da mu prijeti "Milika
uškopiću tebe, ujaloviću tebe i onog tvog istomišljenika" misleći na njegovog
rodjaka V.D. sa kojim je u negovoru. Optuženi je rekao i "osjećiću muda tebi i
tvom sagovorniku i naučiću vas pameti obojicu". Nije odgovarao optuženom na
ove prijetnje ali ih je shvatio veoma ozbiljno, da mu ozbiljno prijeti i da
može te prijetnje ostvariti zbog čega se strašno uplašio pošto je optuženi
dosta mladji i jači od njega. Ove prijeteće riječi optuženog su kod njega
izazvale ozbiljan strah od fizičkog napada. Na kraju je optuženi naglo
zaustavio vozilo i rekao "naučiću te pameti pičko jedna, nemožeš da radiš šta
hoćeš", dodao gas, zatvorio vrata i otišao. Na glavnom pretresu ostajući pri
izjavi datoj tužilaštvu kazao je da mu je optuženi kritične prilike iz auta
kroz otvoren prozor uputio riječi " nemojte da mi gazite livadu i cvijeće,
nemojte mi gaziti kupine i borovnice, nemože kako ti to misliš, od sad će mo
drugačije, nemože kako ti to hoćeš, uškopiću te, osjećiću muda tebi i tvom
sagovorniku gore" a nakon što je otvorio vrata od vozila optuženi mu je uputio
i riječi " naučiću te pameti pičko jedna". Kad je optuženi pošao da izadje iz
auta on je zamakao za jedan šumarak. Sve riječi je shvatio ozbiljno, shvatio
je da je moguće i da ga uškopi i da mu osiječe muda. U tužilaštvu je drugačije
prikazao koje riječi mu je kroz otvoren prozor auta uputio optuženi kao i
riječi koje mu je uputio kroz otvorena vrata i vjerovatno je u pitanju lapsus
kad je davao iskaz kod tužioca jer mu je optuženi upućivao riječi prijetnje
ovako kako je kazao sudu. Kazao je i to da je kritičnog dana optuženi bio kod
V.R. i R. bolesnog oca, da je tu bio V.A. i da su nakon toga optuženi i A.
pošli kod V.L. i šegali mu drva što može posvjedočiti i L. žena M..
Svjedok V.R. zvani R.je kazao da mu je oštećeni daljnji rodjak i da su u
odličnim odnosima kao i da je sa optuženim u dobrim odnosima. Kazao je da ne
može da se sjetiti gdje je bio 01.11.2012.godine,ako je bio radni dan bio je
na poslu a ako 03.11.2012. godine bio neradni dan bio je kod V.M. jer ga je
M.zvao da dodje i pomogne mu oko klanja svinja za zimnicu. Kod M.je otišao
svojim vozilom "J." oko 07,00 časova, kod njega je kući došao oko 07,30 časova
i zatekao M. i njegovu porodicu a poslije toga su došli V. i B., doćerali
prasad "G." i prikolicom a negdje oko 09,00 časova došao je i Lj. sa svojim
vozilom " F. t.". Kazao je da je kod M. bio do predveče i da je otišao zavida
a Lj. ostao kod M.. Dok je on bio kod M.Lj. nigdje nije odlazio. Svjedok V.R.
je kazao da toga dana nigdje nije vidio V. M. niti je vidio svoje rodjake
V.A.i L. i tog dana A. i L. nijesu dolazili kod njega kući niti je on L. šegao
drva.Nije vidjao ni L. ženu M..Inače L. i A. kuća je oko 2 km. udaljena od
njegove kuće.Kazao je i to da ga je oštećeni pitao kod A. jeli on bio sa
optuženim u autu kritičnog dana i da je oštećenom rekao da nije i da mu se
možda učinilo i da ga je oštećeni pitao hoće li da mu svjedoči i da mu je
oštećeni rekao :"makar mislim da ćeš ti ove rede spasiti,nećeš mi valjda
odnemoći, valjda ćeš mi pomoći"kao i "istinu govori nemoj da se brukaš".
Svjedok V.L.  je kazao da mu je optuženi malo dalji komšija i da je sa njim u
dobrim komšinskim odnosima a da mu je oštećeni daljnji rodjak i da je sa njim
u dobrim odnosima te da se posjećuje i sa optuženim i oštećenim. Ništa nezna o
kritičnom dogadjaju a Lj.V. i A.V. njemu prošle jeseni nijesu šegali drva jer
je kupio išegana drva u V.M.. Nezna niti da je Lj. prijetio M. ni da mu nije
prijetio ali zna da mu Lj. i A. jesenas nijesu šegali drva.Nezna šta oštećeni
hoće stim što je njega postavio za svjedoka. Svjedok V. A. je kazao da je u
dobrim odnosima i sa oštećenim sa kojim je u bljižnjem srodstvu i sa optuženim
koji mu je komšija. Nezna ništa o dogadjaju, kako bi znao kad nije bio
prisutan a neće da laže ni u čiju korist. Kazao je i to da je tačno da je
oštećeni dolazio kod njega kući i pitao ga hoće li na sudu da kaže da je tog
nekog dana Lj.bio sa njim i da su šegali drva L. kao i da je rekao oštećenom
da to neće da kaže na sudu jer nije uopšte sa Lj. šegao L.drva i odbio je
oštećenog a od tada oštećenog nema kod njega kući iako je volio da dodje kod
njega na kafu. Tri do četiri puta je oštećeni dolazio kod njega kući da ga
ubjedjuje da na sudu kaže da je kritičnog dana sa optuženim šegao drva L. a
poslednji put oštećeni je bio kod njega da mu kaže da svjedoči da je sa
optuženim šegao drva L.nekoliko dana poslije poslednjeg sudjenja. Zna da je L.
jesenas kupio išegana drva ali nezna od koga ih je kupio. Prilikom suočenja
svjedoka V.R. zvanog Raško sa oštećenim V. M. svjedok V. R. je tvrdio da tog
dana nije bio u autu sa optuženim niti o tome šta zna niti kakve i kada je
optuženi upućivao prijetnje oštećenom.
Cijeneći iskaz svjedoka V.R., V.L. i V.A. sud je stekao ubjedjenje da su ovi
svjedoci bili i istiniti i iskreni u svom kazivanju, da su posvjedočili samo
ono što im je poznato. Ovi svjedoci su u srodstvu sa oštećenim dok su sa
optuženim daljnje komšije i logično je da su bliži oštećenom nego optuženom te
da su uprkos srodstvu sa oštećenim sa kojim su inače u dobrim odnosima
posvjedočili istinito i nepristrasno. Njihove iskaze sud u cjelosti prihvata
kao istinite. Ovim su negirani navodi oštećenog da je svjedok V.R. kritične
prilike bio u autu sa optuženim kada je navodno optuženi upućivao riječi
prijetnje oštećenom. Negirani su i navodi oštećenog da je toga dana kada mu je
optuženi prijetio optuženi zajedno sa svjedokom V.A. šegao drva svjedoku L..
Optuženi V.Lj. u svojoj odbrani tvrdi da je kritičnog dana bio kod svog brata
V.M.i pomagao mu oko pripremanje zimnice-klanja dvoje krmadi te da je kod
brata bio do mraka kao i da to mogu potvrditi njegov brat M. te B.D. i V.S.
koji su dotjerali njegovom bratu toga dana dvoje krmadi kao i V.R. koji je
došao da pomogne njegovom bratu. Provjeravajući ove navode odbrane optuženog
sud je saslušao svjedoke V.M., B.D. i V.S. a na ove okolnosti saslušao je i
svjedoka V.R.. Svjedok V.M. je kazao da je dana 03.11.2012. godine klao krmad
koju je kupio od V.S. i da je to taj datum zna po tome što ga je drugi dan
nazvao brat Ljuboje i rekao mu da ga je V.M. prijavio da je navodno Lj. napao
M. onog dana kad su klata krmad. Svjedok V.M. je dalje kazao da toga dana kad
je klao krmad V.S. i B.D. su negdje posle 08,00 časova dotjerali dvoje krmadi
sa malim autom i prikolicom a negdje od 08,00 do 09,00 časova došao je i V.R.
jer je zvao R. da dodje i pomogne, R. je došao sam svojim autom. Lj. je došao
negdje oko 10,00 časova. Toga dana su klali krmad, pršili meso, jeli i pili i
zapjevali uz gusle a najprvi je otišao negdje ispred noći V., R. je otišao u
noćnim satima sam a Lj. je otišao ponoći dok je njegov zet B.D. ostao da noći.
Dok je tog dana bio kod njega kući Lj. nigdje nije odlazio. V. nije platio te
dvije svinje jer su vršili konpenzaciju za neke ovce i jagnjad a tog dana V.
nije otjerao ovce i jagnjad. Svjedok B.D.  je izjavio da je bio petak veče kad
ga je telefonom pozvao šura V.M. i pitao može li ujutru da pomogne V.S. da M.
otjeraju dvije svinje pa je rekao da može i sjutradan 03.11.2012.godine bila
je subota oko 08,00 časova otišao je taksijem u K. kod V. S. gdje su on i S.na
prikolicu utovarili dvije svinje i zakačili prikolicu za V. "G." i negdje oko
08,10 časova krenuli za S. gdje su došli oko 09,10 časova i odmah su V. i M.
preklali te dvije svinje. Dalje je kazao da je on oko 09,40 časova ušao u M.
kuću da se pozdravi i u kući zatekao V.R. da siječe neko meso a V.Lj. je došao
nešto poslije 10,00 časova svojim autom. R. je ostao u kući a M., Lj.i S. su
počeli da deru svinje a on je roštiljao.V.je otišao negdje oko 16,00 časova,
već je bio počeo da pada mrak a oni su ostali da večeraju i prvi nakon večere
odlazi R., posle njega odlazi Lj..Svjedok B. je kazao da je on ostao i noćio
kod M. i u P. došao u ponedeljak i to sa Lj. autom kada mu je Lj. rekao da su
ga zvali iz policije da dodje, da nezna što su ga zvali a kasnije mu rekao da
ga je V.M. nešto tužio. I svjedok B.je kazao da toga dana kad su klate svinje
Lj. nigdje nije odlazio od M.kuće. Svjedok V.S. zvani S. je izjavio da živi u
selu K., da živi od poljoprivrede i od usluga prevoza te da optuženog poznaje
iz lova a oštećenog ne poznaje. Misli da je 03.novembra 2012.godine bio kod
V.M., Lj. brata jer se na dan dva prije dogovorio sa V.M. da mu da dvoje
krmadi za nekolke ovce i 03.11.2012.godine negdje oko 08,00 časova kod njega
je došao B.D. da mu pomogne da utovari svinje pa su utovarili dvije svinje na
malu prikolicu koju je zakačio za svoj "G." i otišli su kod V.M. u S., kod M.
su došli u periodu od 09,00 do 10,00 časova. Misli da su počeli sa klanjem
svinja kada je negdje oko 10,00 časova došao M. brat Lj., misli da je Lj.
došao sa V.R.. Lj. je pomagao oko klanja svinja, nakon što su zaklali svinje
roštiljali su. Svjedok V. je kazao da je otišao za P. sam negdje oko 15,00 do
15,30 časova i dok je bio kod M.V.Lj.nije odlazio od M.kuće, ostao je i kad je
on otišao. Misli da je bila subota toga dana. Siguran je da je to bio
03.11.2012.godine jer ga je sjutradan popodne nazvao Lj.i rekao da ga je neki
čovjek prijavio u policiji da su se nešto navodno svadjali i Lj.je rekao "a
znaš i sam da sam ja cijeli dan bio kod M. i da smo klali" i Lj. ga pitao hoće
li mu svjedočiti a on rekao da hoće. Nezna da li su kritičnog dana Lj. i V.R.
došli autom. I svjedok V.R. je kazao da ne može da se sjetiti gdje je bio
01.11.2012.godine,ako je bio radni dan bio je na poslu a ako 03.11.2012.godine
bio neradni dan bio je kod V.M. jer ga je M. zvao da dodje i pomogne mu oko
klanja svinja za zimnicu. Kod M. je otišao svojim vozilom "J." oko 07,00
časova, kod njega je kući došao oko 07,30 časova i zatekao M. i njegovu
porodicu a poslije toga su došli V. i B.,doćerali prasad "G."i prikolicom a
negdje oko 09,00 časova došao je i Lj. sa svojim vozilom " F. t.". Kazao je da
je kod M.bio do predveče i da je otišao zavida a Lj.ostao kod M.. Dok je on
bio kod M., Lj. nigdje nije odlazio.
Svjedok V.M. je rodjeni brat optuženog a svjedok B. njihov zet. Medjutim, bez
obzira na srodstvo ova dva svjedoka sa optuženim V. Lj. sud je mišljenja da su
bili i istiniti i nepristrasni u svom kazivanju. Svjedok V. koji je dotjerao
kritičnog dana svinje V.M. nije ni u kakvom poslovnom odnosu sa optuženim,
nema interes da se stavlja na stranu optuženog i zaključak suda je da je i
ovaj svjedok bio istinit i nepristrasan u svom kazivanju. Svjedok V.R. je u
daljnjem srodstvu sa oštećenim i u odličnim su odnosima i zaključak suda je i
da je ovaj svjedok bio istinit i nepristrasan u svom kazivanju, da je
posvjedočio ono što mu je poznato i bez namjere da se stavlja bilo na stranu
optuženog sa kojim je u dobrim odnosima bilo na stranu daljnjeg rodjaka
oštećenog V.M.. Iz ovih razloga sud u cjelosti prihvata iskaze svjedoka V.M.,
B. D., V.S. i V.R. zvanog R.. Iskazima ovih svjedoka negirani su navodi
oštećenog da je dana 03.11.2012.godine oko 14,00 časova optuženi V.Lj. bio sa
V. R. u vozilu, da su se kretali vozilom optuženog i sreli oštećenog i da je
optuženi prijetnjama bliže navedenim izrekom presude ugrozio sigurnost
oštećenog.
Cijeneći iskaz oštećenog V.M. i dovodeći ga u vezu kako sa odbranom optuženog
Lj.tako i sa iskazima svjedoka V.S., V.R., V. M., B.D., V.L. i V. A. ovaj sud
nalazi da je iskaz oštećenog V.M.neubjedljiv, protivrječan sam sebi a ovo iz
razloga što oštećeni V.kritični dogadjaj različito prikazuje u iskazu datom
tužilaštvu i iskazu datom na sudu. Pri tom su njegovi navodi protivrječni.
Naime, oštećeni u iskazu datom tužilaštvu navodi da kada je vozilo optuženog
prošlo pored njega prepoznao je V.R. koji je bio na mjestu suvozača a nije
prepoznao vozača, nasmiješio im se da bi kad se vozilo zaustavilo na nekih
kako sam oštećeni kaže 50 do 70 m od njega primijetio da se na mjestu vozača
nalazi optuženi koji je otvorio vrata od vozila i sa tog rastojanja počeo da
ga doziva govoreći mu "M., M. nemoj da mi kaziš livadu nemožeš da radiš šta
hoćeš" da bi na glavnom pretresu kazao da mu je optuženi kroz otvoren prozor
auta uputio riječi "nemojte da mi gazite livadu i cvijeće, nemojte mi gaziti
kupine i borovnice, nemožeš kako ti to misliš, odsad ćemo drugačije, nemože
kako ti to hoćeš, uškopiću te, osjećiću muda tebi i tvom sagovorniku gore". To
što drugačije prikazuje ove momente dogadjaja oštećeni pravda lapsusom
prilikom davanja iskaza u tužilaštvu. Medjutim, ovi navodi oštećenog da se
radi o lapsusu po mišljenju suda nijesu ni istiniti ni iskreni, jer prilikom
davanja iskaza u tužilaštvu ( 06.12.2012.godine) bilo je proteklo nešto malo
više od mjesec dana od kritičnog dogadjaja i logično je da je tada sjećanje
svježije i da bi da je zaista optuženi upućivao prijetnje, pri tom pominjući
livadu i cvijeće, kupine i borovnice to oštećeni i kazao prilikom davanja
iskaza u tužilaštvu. Pri tom oštećeni navodi u tužilaštvu da mu je riječi
prijetnje " M., M. nemoj da mi gaziš livadu nemožeš da radiš šta hoćeš" rekao
kroz otvorena vrata od vozila kada je optuženi bio udaljen od njega 50 do 70 m
a na glavnom pretresu je kazao da mu je optuženi kroz otvoren prozor auta
uputio riječi " nemojte da mi gazite livadu i cvijeće, nemojte mi gaziti
kupine i borovnice, nemože kako ti to misliš, od sad će mo drugačije, nemože
kako ti to hoćeš, uškopiću te, osjećiću muda tebi i tvom sagovorniku gore" dok
u tužilaštvu navodi da mu je optuženi kada se vratio vozilom unazad i sa
rastojanja od nekih 20 m rekao "M. uškopiću tebi, ujaloviću tebe i onog tvog
istomišljenika, osjećiću muda tebi i tvom sagovorniku i naučiću vas pameti
obojicu". Pri tom u iskazu datom tužilaštvu navodi da je očekivao da će
optuženi izaći iz vozila i da će ga fizički napasti a na glavnom pretresu da
je optuženi pošao da izadje iz auta a on zamakao za jedan šumarak. Oštećeni je
insistirao da se u dokaznom postupku saslušaju u svojstvu svjedoka njegovi
rodjaci V.A., V.L. i V.M. na okolnost da su optuženi i V.A. kritičnog dana
šegali drva V.L. a da je prethodno optuženi bio kod V.R.. Medjutim, na glavni
pretres na koji su svjedoci V. L. i A. privedeni oštećeni nije pristupio iako
je bio uredno pozvan. Pri tom treba imati u vidu da je svjedok V.A. koji je u
bližem srodstvu sa oštećenim izjavio da ga je oštećeni tri do četiri puta
ubjedjivao da na sudu kaže da je kritičnog dana svjedok A. šegao sa optuženim
drva V. L.. Imajući u vidu protivrječnost iskaza oštećenog i ubjedljive i po
mišljenju suda nepristrasne iskaze svjedoka V.A., V.L., V.R., V.S., B.D. i
V.M. sud nije mogao prihvatiti kao istinit i ubjedljiv iskaz svjedoka
oštećenog V.M. niti na pouzdan način utvrditi da se kritični dogadjaj desio i
da se desio onako kako ga prikazuje oštećeni.
Dakle, sud nije mogao na pouzdan način iz dokaza izvedenih u postupku a
prevashodno imajući u vidu protivrječnost iskaza oštećenog utvrditi da je
optuženi V.Lj. izvršio krivično djelo ugrožavanje sigurnosti iz čl.168 st.1
Krivičnog zakonika kako mu se to javnom optužbom stavlja na teret pa je sud
optuženog usled nedostatka dokaza a primjenom čl.373 st.1 tačka 2 ZKP-a
oslobodio od optužbe kako je to bliže opisano izrekom ove presude.
Shodno čl.230 ZKP-a obzirom da je sud oslobodio od optužbe optuženog V.Lj.sud
je odlučio da troškovi krivičnog postupka padaju na teret budžetskih sredstava
a o istim će biti odlučeno posebnim rješenjem shodno čl.227 ZKP-a.
Oštećeni V.M. je postavio imovinsko pravni zahtjev u iznosi koji procijeni
sud. Kako je sud oslobodio od optužbe optuženog V.Lj. to je oštećenog u smislu
čl.239 ZKP-a radi ostvarivanja imovinsko pravnog zahtjeva uputio na parnicu.
Sud je odlučio da se u dokaznom postupku ne izvodi dokaz saslušanjem svjedoka
V.M. a ovo iz razloga što je punomoćnik oštećenog odustao od tog predloga a
zastupnik optužbe kao i optuženi su istakli da se ne protive predlogu za
saslušanjem ovog svjedoka a pri tom je sud cijenio i činjenicu da je ova
svjedokinja starija žena i pri tom bolesna te da je zbog bolesti ni ovlašćeni
policijski službenici nijesu mogli prinudno dovesti na glavni pretres što je
utvrdjeno iz zabilješke UP PJ Pljevlja od 10.04.2013.godine.
OSNOVNI SUD U PLJEVLJIMA , dana 10.04.2013.godine.
Zapisničar, S u d i j a,
Zora Leković Ljiljana Popović
PRAVNA POUKA:
Protiv ove presude dozvoljena je žalba u roku od 8.dana po prijemu
Iste Višem sudu B. Polje, a preko ovog suda.
DOSTAVITI :
1 x ODT Pljevlja
1 x Oštećenom
1 x Punomoćniku oštećenog
1 x Optuženom
1 x Braniocu optuženog