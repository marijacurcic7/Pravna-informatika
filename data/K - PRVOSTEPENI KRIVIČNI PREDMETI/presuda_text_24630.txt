OSNOVNI SUD U ROŽAJAMA
K.br. 23/13
U IME CRNE GORE
Sudija Osnovnog suda u Rožajama Milosav Zekić, uz učešće zapisničara Aide
Luboder , rješavajući po optužnom predlogu Osnovnog državnog tužilaštva iz
Rožaja Kt.br.27/13 od 21.02.2013.g. podnijet protiv okrivljenog F.M. iz
Rožaja, zbog krivičnog djela krijumčarenje iz čl. 265. st. 1. Krivičnog
zakonika nakon održanog glavnog i javnog pretresa u prisustvu Zamjenika
Osnovnog državnog tužioca Aldina Kalač, okrivljenog i njegovog branioca adv.
V.M., dana 12.04.2013. donio je i javno objavio
P R E S U D U
Okrivljeni F.M. , JMB 0404994273993 od oca H. i majke S., rodj. G., rodjen u
04.04.1994.g., u Njemačkoj živi u selo Stupa, Opština Rožaje, drž. CG,
razumije crnogorski jezik, njegov jezik je bosanski, pismen, završio SSS,
nezaposlen, neoženjen , siromašnog imovnog stanja, neosudjivan.
K R I V J E
Što je:
dana 18.02.2013.g., oko 15,30 h, u selu Stupa, Opština Rožaje, bavio se
prenošenjem robe preko carinske linije izbjegavajući mjere carinskog nadzora i
to jedne krave sa ušnom markicom RS 7144764042 i jednog teleta sa ušnom
markicom RS 7175103100, na način što je stoku preveo pješice zaobilaznim putem
iz sela Draga, Opština Tutin, Republika Srbija u selo Stupa, Opština Rožaje,
gdje je zatečen od strane službenika granične policije.
- čime je izvršio krivino djelo krijumčarenje iz čl. 265. st. 1. Krivičnog
zakonika
pa mu sud primjenom pomenutog zakonskog propisa i čl. 4, 13, 15, 32, 34,36,
42, 52, 53,54 Krivičnog zakonika i čl. 374. Zakonika o krivičnom postupku
izriče
USLOVNU OSUDU
Kojom mu utvrđuje kaznu zatvora u trajanju od 6 (šest) mjeseci i istovremeno
određuje da se kazna neće izvršiti ukoliko osudjeni u roku od jedne godine ne
učine novo krivično djelo.
Da plati naime troškova krivičnog postupka paušalni iznos od 30.00 eura, u
korist budžeta Crne Gore, sve u roku od 15 dana po pravosnažnosti ove presude.
Od okrivljenog F. M.se oduzimaju jedna krava sa ušnom markicom br. RS
7144764042 i jedno tele sa ušnom markicom br. RS 7175103100, kao predmeti
izvršenja djela.
Istovremeno sud okrivljenog primjenom čl. 4, 13, 15, 32, 39, 42, Krivičnog
zakonika i čl. 374. Zakonika o krivičnom postupku
O S U Đ U J E
Na NOVČANU KAZNU u iznosu od 200,00 (dvije stotine) eura, Ako osudjeni ne
plati novčanu kaznu u roku od trideset dana po pravosnažnosti ove presude,
ista će se zamijeniti kaznom zatvora, tako što će se za svakih započetih 25,00
eura novčane kazne odrediti jedan dan kazne zatvora.
O b r a z l o ž e nj e
Osnovno državno tužilaštvo iz Rožaja, podnijelo je ovome sudu optužni predlog
Kt.br.27/13 od 21.02.2013.g. protiv okrivljenog F.M. iz Rožaja, zbog krivičnog
djela krijumčarenje iz čl. 265. st. 1. Krivičnog zakonika (KZ).
Na glavnom pretresu Zamjenik ODT-a Aldin Kalač je ostao pri podnijetom
optužnom predlogu, te je predložio da sud okrivljenog oglasi krivim zbog
krivičnog djela koje mu je optužbom stavljeno na teret i izrekne mu uslovnu
osudu kojom će mu utvrditi kaznu zatvora u trajanju od šest mjeseci i
istovremeno odrediti da se kazna neće izvršiti ukoliko isti u roku od jedne
godine ne učini novo krivično djelo i istovremeno ga osudi na novčanu kaznu u
iznosu od 300,00 eura, te da se od istog oduzmu jedna krava i jedno tele kao
predmet izvršenja krivičnog djela.
Branilac okrivljenog adv. V. M. je u završnoj riječi predložio da sud njegovog
branjenika oslobodi od optužbe, jer nije dokazano da je izvršio krivično djelo
koje mu je optužbom stavljeno na teret.
Okrivljeni je u svojoj odbrani istakao da živi u selu Stupa, Opština Rožaje.
Da ga je dana 18.02.2013.g. pozvao telefonom Z. P., koji živi u selu Draga,
Opština Tutin, Republika Srbija i rekao mu da će njegova djeca dovesti jednu
junicu sa jednim teletom da vodi pod njegovim bikom, da su djeca krenula od
kuće sa stokom, te pošto se radi o maloj djeci koja pohađaju četvrti i peti
razred Osnovne škole, zamolio ga je da pođe do stupljanske rijeke da ih
sretne, što je prihvatio i pošao da sretne djecu. Kada je došao do stupljanske
rijeke oko 15,30 h na udaljenosti od oko 150 m vidio je ovu djecu koja su
prešla iz Republike Srbije na teritoriju Crne Gore. Jedno dijete je vodilo
kravu-junicu za vezu, a tele je bilo vezano za kravu oko rogova da se ne bi
udaljilo jedno od drugog, a drugo dijete ih je tjeralo. Krava je davala znake
da će da vodi tako što je rikala i bila uznemirena. Takođe je vidio i dva
policajca u civilu tj. J. D. i S.Č., koji su bili udaljeni od djece oko 50 m.
Kada su djeca vidjela policiju ostavila su kravu i tele i pobjegla, nakon čega
su on i službenici policije prišli do stoke. Policija ga je pitala čija je
stoka, našta im je on odgovorio da je stoka Z.P. i da će krava da vodi pod
njegovim bikom a tele je došlo sa njom, jer je krava nemirna bez teleta, koje
je od druge krave, te da kravu treba da vrati u Dragu kada bude vodila.
Policija mu je rekla da im pomogne da kravu odvedu do njegove štale u Stupi
što je prihvatio, nakon čega mu je stoka oduzeta. Istakao je da bika drže za
priplod i pružaju usluge i ostalim mještanima susednih sela i sa teritorije
Republike Srbije koji dovode krave da vode najkraćim putem van registrovanog
graničnog prelaza "Dračenovac". Predložio je da ga sud oslobodi od optužbe.
Po ovoj krivičnopravnoj stvari sud je izveo dokaze: saslušao svedoke J. D., S.
Č., H.M., Z.P., Z. Č., izvršio suočenje između svedoka J. D. i S. Č., pročitao
potvrdu o privremeno oduzetim predmetima EGP Rožaje br. 14/5-668 od
18.02.2013.g. , potvrda Ispostave Rožaje br. 02-Sl. od 18.02.2013.g., zapisnik
o izvršenom inspekciskom pregledu Uprave za inspekciske poslove - odsek za
veterinarsku inspekciju br. 0302/12-3-2 od 19.02.2013.g., rješenje Osnovnog
suda u Rožajama Kri br. 18/13 od 19.02.2013.g., izvršio uvid u
fotodokumentaciju Ispostave Rožaje br. 33/2013 od 18.02.2013.g., uvid u pasoše
za goveda serijski br. AA4097470 i AA4260397 i uvid u izvod iz kaznene
evidencije na ime okrivljenog, dok nije izveo dokaz saslušanjem svedoka M. Č.,
jer je od predloga za saslušanje ovog svedoka, koji se nalazi u Inostranstvu
odustao branilac okrivljenog, a sud je našao da je izvođenje ovog dokaza
nepotrebno obzirom na već utvrđeno činjenično stanje. Sud je odbio predlog
branioca okrivljenog za saslušanje svedoka M.Đ. i R. H. i predlog da se izvrši
uvid u sporazum o saradnji od 23.03.2006.g. koji su potpisali predsjednik
DPS-a i predsjednik Bošnjačke stranke, jer je našao da je činjenično stanje u
dovoljnoj mjeri utvrđeno za presuđenje već izvedenim dokazima, te bi se
odlaganjem pretresa radi saslušanja imenovanih svedoka samo nepotrebno
odugovlačio postupak a činjenično stanje bi ostalo neizmijenjeno. Takođe
saslušanje ovih svedoka se pokazuje suvišnim, kao i izvođenje dokaza uvidom u
sporazum o saradnji, obzirom da se radi o političkom sporazumu predstavnika
političkih partija koji se ne odnosi, niti se može primjeniti, na
inkriminisani događaj.
Svedok J. D.je na pretresu održanom dana 19.03.2013.g. izjavio, da radi u
Ispostavi Granične policije Berane, Ekspozitura granične policije Rožaje. Dana
18.02.2013.g. učestvovao je u akciji "zasjeda" na reonu Stupa kod "Stupljanske
rijeke", radi otkrivanja preko graničnog kriminala iz republike Srbije u Crnu
Goru i obratno. Sa njim je bio njegov kolega S. Č. Oko 15,30 časova vidjeli su
da se iz pravca sela Drage, Opština Tutin kreću dva lica sa kravom i teletom.
Posmatrali su ih oko 100 m dok su se kretali preko teritorije Republike Srbije
i jedno lice je vodilo kravu a drugo tele. Nakon prelaska "Stupljanske rijeke"
koja predstavlja graničnu liniju između Srbije i Crne Gore, kretali su se
preko teritorije Crne Gore oko 200 m nakon čega su oni izašli ispred njih.
Prepoznali su okrivljenog F.M. koji je vodio kravu, a drugo lice - dijete,
koje nijesu prepoznali, je vodilo tele, i ono je pobjeglo kada je saznalo da
su policajci, jer su bili u civilnoj odeći te su se legitimisali . Krava i
tele su imali ušne markice Republike Srbije i nijesu bili vezani jedno za
drugo.  F. im je rekao da ovu stoku vodi iz sela Draga, gdje ih je kupio i
molio ih je da mu oproste i da ga puste, što nijesu učinili, već su odveli
kravu i tele do njegove kuće i smestili ih u jednom objektu. Okrivljeni nije
govorio da će krava da vodi i da ju je dotjerao u selo Stupa da bi vodila pod
bikom, niti je govorio da ima bika. Nakon nekog vremena okrivljeni je
razgovarao telefonom sa nekim, a nije čuo sa kim i o čemu razgovara, jer se
udaljio od njih. Nakon sat vremena došao je sin Z.P. i rekao da je to njegova
krava i da ista treba da vodi, a kasnije je u policiju došao i Z.P.. Svedok J.
D. je i prilikom suočenja sa svedokom S. Č. na pretresu održanom dana
12.04.2013.g. istakao kao na predhodnom pretresu i istovjetno opisao događaj.
Svedok S. Č.je na pretresu održanom dana 19.03.2013.g. izjavio, da radi u
Ispostavi Granične policije Berane, Ekspozitura granične policije Rožaje. Dana
18.02.2013.g. sa svojim kolegom J. D. učestvovao je u akciji "zasjeda" na
reonu Stupa kod "Stupljanske rijeke" radi sprečavanja krijumčarenja roba iz
Srbije u Crnu Goru i obratno. Oko 15,30 časova videli su da se iz pravca sela
Draga kreću dva lica sa kravom i teletom. Ganična linija između Crne Gore i
Srbije se pruža pravcem "Stupljanska rijeka i oni su ih vidjeli prije nego što
su prešli rijeku, a zatim su nakon prelaska rijeke nastavili putem oko 100-nak
m teritorijom Crne Gore i kada su skrenuli sa puta uz livade u pravcu F. kuće
izašli su ispred njih. Kada su ih vidjeli, jedno od ovih lica, koje nijesu
prepoznali, je pobjeglo, a drugo lice je bio okrivljeni F. M. koji im je rekao
da je ovo drugo lice dijete Z.P. iz Drage. Okrivljeni se iznenadio kada ih je
vidio i kazao "otkud vi, pa nemojte ljudi," a nije govorio odakle tjera kravu
i zbog čega je tjera, sve dok nije telefonom kontaktirao svoga oca, nakon čega
je kazao da kravu tjera da vodi pod njegovim bikom, da su krava i tele
vlasništvo Z. P.iz Drage i da krava neće sama da ide bez teleta, te su zbog
toga poveli i tele. Krava je bila mirna, nije rikala i nije pokazivala druge
znake uznemirenosti. Kravu i tele okrivljeni je zatvorio u jednu štalu, nakon
čega su obavijestili predpostavljene i kada je došla patrola na lice mjesta
oni su otišli da obavljaju redovne poslove. Nakon pola sata došao je Z. sin i
rekao da je kravu spremio da vodi. Prilikom suočenja sa svedokom J.D. na
pretresu održanom dana 12.04 2013.g., svedok S.Č. je ponovio da su posmatrali
okrivljenog F. i jednog dječaka kako tjeraju - vode krave preko teritorije
Srbije, prije nailaska na graničnu liniju, a zatim su ih posmatrali i preko
teritorije Crne Gore, te kada su im prišli ovaj dječak je pobjegao a
okrivljeni F. je ostao kod stoke. Prilikom suočenja izmijenio je dio iskaza
tako što je naveo da im je okrivljeni tom prilikom  rekao im da je kravu i
tele kupio u selo Draga, Opština Tutin i molio ih da mu oproste i da ga puste,
a zatim je razgovarao telefonom sa nekim, nakon čega je došao sin Z.P. i rekao
da je to njegova krava i da treba da vodi pod njihovim bikom, a kasnije je u
policiju došao i Z. Istakao je da je istina ovo što je kazao na pretresu
prilikom suočenja.
Svedok H. M. je izjavio, da živi u selu Stupa, Opština Rožaje, dok njegov brat
od tetke Z. P. živi u selu Draga, Opština Tutin. Da je dana 18.02.2013.g. Z.
kontaktirao telefonom sa njegovog sina F. i rekao mu da je poslao dvoje djece
da dotjeraju junicu sa teletom da bi junica vodila pod njihovim bikom, te da
F.pođe da ih sretne kod "Stupljanske rijeke" na crnogorskoj teritoriji, pa je
F.pošao od kuće da bi ih sreo i dotjerao junicu da vodi. Kada je sreo ovu
djecu i krenuo sa njima prema kući policija ga je zatekla i oduzela mu junicu
i tele koje su imali ušne markice Republike Srbije, a posoše je Z. naknadno
donio u policiju.
Svedok Z. P.je izjavio da živi u selu Draga, Opština Tutin. Posedovao je jednu
kravu-junicu i jedno tele koje je kupio na pijaci. Dana 18.02.2013.g. junica
je htela da vodi, pa je poslao svoju djecu staru 11 i 13 godina da je povedu
do sela Stupa, Opština Rožaje da vodi pod bikom svog brata od ujaka H. M.
Pošto djeca nijesu mogla da pređu "Stupljansku rijeku" koja predstavlja
granicu između Srbije i Crne Gore pozvao je telefonom H. sina F. i rekao mu da
pođe do rijeke da pomogne djeci da otjeraju junicu i tele do njegove kuće da
vodi pod njegovim bikom, što je on i učinio i tom prilikom njegova ćerka je
ostala kod rijeke da ih čeka, a sin je pošao sa F. Na putu prema kući
zaustavila ih je policija i oduzela im stoku. Stoku nijesu tjerali na granični
prelaz "Dračenovac" jer je isti udaljen oko 10 km od kuće, već već su je
tjerali najkraćim putem.
Svedok Z. Č. je izjavio da živi u selu Špiljani, Opština Tutina i bavi se
stočarstvom i poljoprivredom. Da je nekoliko puta tjerao kravu da vodi pod
bikom H. M. u selu Stupa, Opština Rožaje i prelazio graničnu liniju u mjestu
zv. "Stupljanska rijeka", jer mu je to bio najkraći put do H. kuće, a
poslednji put je tjerao kravu da vodi prošle godine u avgustu mjesecu i nikoga
nije pitao da li može proći preko granice vangraničnog prelaza, niti ga je
bilo ko zaustavljao tom prilikom. Ne zna da li je F.M. u kritičnom periodu
kupovao kravu u selu Draga kod Z. P.a ili je Z. tjerao kravu da vodi pod
njegovim bikom.
Iz potvrde o privremeno oduzetim predmetima EGP Rožaje br. 14/5-668 od
18.02.2013.g. ,vidi se da je dana 18.02.2013.g. u selu Stupa, Opština Rožaje
od F. M. privremeno oduzeta jedna krava sa ušnom markicom br. 4042 i jedno
tele sa ušnom markicom br. 3100.
Iz potvrde Ispostave Rožaje br. 02-Sl. od 18.02.2013.g.,vidi se da je jedna
krava - junica i jedno tele sa ušnim markicama Republike Srbije br. 4042 i br.
3100 koja su privremeno oduzeta od F. M. predata Preduzeću "Gradina Company"
Rožaje koja je mjerenjem utvrdila težinu krave od 375 kg i teleta od 101 kg
bruto mase.
Iz zapisnika o izvršenom inspekciskom pregledu Uprave za inspekciske poslove -
odsek za veterinarsku inspekciju br. 0302/12-3-2 od 19.02.2013.g., vidi se da
su junica i tele zaklani u "Gradina Company" i da je izvršen pregled istih od
strane veterinarskog inspektora i ovlašćenog veterinara prije i poslije
klanja, te da su našli da se meso može staviti u javnu potrošnju.
Iz rješenje Osnovnog suda u Rožajama Kri br. 18/13 od 19.02.2013.g., da je od
okrivljenog F. M. privremeno oduzeta jedna junica - krava sa ušnom markicom RS
7144764042 žive mjere 375 kg (bruto) i jedno tele sa ušnom markicom RS .br.
7175103100 žive mjere 101 kg (bruto).
Iz fotodokumentacije Ispostave Rožaje br. 33/2013 od 18.02.2013.g., vidi se da
je fotografisana jedna krava i jedno tele sa ušnim markicama Republike Srbije.
Iz pasoše za goveda serijski br. AA4097470 i AA4260397, vidi se da se pasoš
br. AA4097470 odnosi na identifikacioni broj životinje ženskog pola sa ušnom
markicom RS 7144764042, rođena 01.01.2012.g., vlasništvo Radivoja Stamenkovića
iz Crkvica, a da se pasoš br. AA4260397, odnosi na identifikacioni broj
životinje ženskog pola sa ušnom markicom RS. br. 7175103100 rođena
10.12.2012.g., vlasništvo Gorana Ivanovića iz Golubovca.
Iz izvoda iz kaznene evidencije na ime okrivljenog F. M., vidi se da isti ne
prolazi kroz kaznenu evidenciju.
Cijeneći odbranu okrivljenog i sve izvedene dokaze kako pojedinačno, tako i u
međusobnoj vezi u smislu čl. 370. st.3. Zakonika o krivičnom postupku (ZKP),
sud je nesumnjivo utvrdio da je okrivljeni izvršio krivično djelo koje mu je
optužbom stavljeno na teret i da je zato kriv i krivičnopravno odgovoran.
Naime, iz iskaza svedoka J. D. proizilazi da je okrivljeni dana 18.02.2013.g.
oko 15,30 h preveo jednu kravu i jedno tele sa ušnim markicama Republike
Srbije zaobilaznim putem iz sela Draga, Opština Tutin, Republika Srbija u selu
Stupa, Opština Rožaje, Crna Gora, izbegavajući na taj način mjere carinskog
nadzora, te kada je prešao na teritoriju Crne Gore zaustavili su ga on i
njegov kolega S. Č. kojom prilikom im je okrivljeni kazao da je kravu i tele
kupio u selu Draga i molio da ga puste i da mu oproste, što nijesu prihvatili,
već su mu iste oduzeli. Iskaz ovog svedoka, sud je prihvatio kao jasan,
objektivan, i istinit, jer je isti veoma ubedljivo opisao cijeli tok događaja
i u slobodnom izlaganju i prilikom suočenja sa svedokom S. Č. a dovodeći isti
u vezu sa iskazom svedoka S. Č. u dijelu u kojem je potvrdio prednje činjenice
i navodima iz pisanih dokaza zaista se nesumnjivo utvrđuje prednje činjenično
stanje.
Svedok S. Č.je na pretresu od 19.03.2013.g. potvrdio činjenice da je
okrivljeni iz sela Draga, Opština Tutin, preveo preko granične linije jednu
kravu i tele sa ušnim markicama Republike Srbije, na teritoriji Crne Gore u
selu Stupa, Opština Rožaje, kojom prilikom su ga zatekli on i njegov kolega
J.D. i iste mu oduzeli. Na pretresu održanom 12.04.2013.g. prilikom suočenja
sa svedokom J. D. ovaj svedok je istakao i da im je okrivljeni kazao da je
kravu i tele kupio u selu Draga, Opština Tutin i molio ih da ga puste i da mu
oproste, što nijesu prihvatili , već su mu stoku oduzeli. Iskaz ovog svedoka,
u ovom dijelu, sud je prihvatio kao objektivan, uvjerljiv i istinit, jer je
potkrijepljen iskazom svedoka J. D., kojem je sud poklonio punu vjeru, a
nalazi oslonca i u pisanim dokazima izvedenim u postupku. Sud je cijenio iskaz
svedoka S. Č. dat na pretresu od 19.03.2013.g. u dijelu u kojem navodi da ih
je okrivljeni, kada su ga zatekli da vodi kravu i tele, samo pitao "otkud vi,
pa nemojte ljudi", a nije govorio odakle tjera kravu i zbog čega je tjera, iz
čega proizilazi da im okrivljeni nije rekao da je kravu i tele kupio u selu
Draga, niti ih je molio da ga puste i da mu oproste, ali njegov iskaz u ovom
dijelu nije prihvatio, obzirom da je isti neuvjerljiv, neobjektivan i
opovrgnut njegovim kazivanjem, datim na pretresu od 12.04.2013.g. kada je
prilikom suočenja sa svedokom J. D. opovrgao navedene činjenice, kao i
kazivanjem svedoka J. D., tako da je očigledno da je ovaj svedok sa ovakvim
kazivanjem nastojao da pomogne okrivljenom da izbjegne krivičnopravnu
odgovornost, a kada se suočio sa svedokom J. D. izmijenio je iskaz i prestavio
događaj istinito tj. onako kako se desio i istakao da je to istina, a ne ono
što je kazao na ranijem pretresu.
Imajući u vidu prednje, kao i navode iz potvrde o privremeno oduzetoj stoci-
kravi i teletu, potvrde o predaji istih preduzeću "Gradina Company", Zapisnika
o izvršenom inspekciskom pregledu, rješenja ovoga suda, fotodokumentaciji i
pasošima, koje je sud prihvatio kao jasne i određene, iz kojih se utvrđuje da
su krava i tele oduzete od okrivljenog F. M., da je krava imala ušnu markicu
Republike Srbije br. 7144764042, a tele ušnu markicu Republike Srbije br.
7175103100, da su u pasošima navedeni kao vlasnici istih R. S. iz Crkvica i G.
I. iz Golubovca, zaista se nedvosmisleno utvrđuje da je okrivljeni kritičnog
dana kupio kravu-junicu i tele u Republiku Srbiju i preveo ih zaobilaznim
putem van registrovanog carinskog prelaza "Dračenovac", iz sela Draga, Opština
Tutin u selu Stupa, Opština Rožaje, izbegavajući na taj način mjere carinskog
nadzora, te kada su prešli na teritoriji Crne Gore zatečeni su od strane
službenika granične policije i stoka im je oduzeta.
Sud je cijenio iskaze svedoka H. M. i Z. P., pa je njihove iskaze prihvatio u
dijelu u kojem su saglasni sa utvrđenim činjeničnim stanjem. Međutim iskaze
ovih svedoka u dijelu u kojem navode da okrivljeni nije preveo kravu i tele sa
teritorije Republike Srbije na teritoriju Crne Gore, već da već je istu
preuzeo kod "Stupljanske rijeke" od Z. djece da bi im pomogao da je otjeraju
kod njegove kuće da bi vodila pod njegovim bikom, nakon čega bi ih vratili kod
Z. kuće u selu Draga, ali njihove iskaze u ovom dijelu, nije prihvatio obzirom
da su isti neuvjerljivi , neobjektivni i ne nalaze oslonca u iskazima svedoka
J. D. i S. Č. u dijelu u kojem je sud prihvatio njegov iskaz, kao i navodima
iz pisanih dokaza, tako da je očigledno da ovi svedoci nastoje da pomognu
okrivljenom da izbjegne krivičnopravnu odgovornost, pa sud njihove iskaze nije
ni mogao prihvatiti.
Sud je cijenio i iskaz svedoka Z.Č., pa je našao da isti nema uticaja na
drugačiji zaključak, obzirom da mu nijesu poznate odlučne činjenice vezano za
kritični događaj.
Takođe sud je cijenio iskaz okrivljenog, u kojem ističe da nije preveo pješice
zaobilaznim putem jednu kravu i jedno tele iz sela Draga u selo Stupa, već su
to učinila maloletna djeca Z. P., koja su tjerala kravu da bi vodila pod
njegovim bikom, da je krava davala znake da će da vodi, jer je bila
uznimirena,te da je on bio udaljen od djece oko 150 m kada ih je policija
primjetila, kojom prilikom su djeca pobjegla, nakon čega su on i službenici
policije prišli do stoke, jer je on pošao da sretne djecu i da im pomogne da
kravu i tele otjeraju kod njegove kuće da bi vodila pod bikom, ali njegov
iskaz nije prihvatio obzirom da je isti neobjektivan, neuvjerljiv i opovrgnut
veoma ubjedljivim kazivanjem svedoka J. D.i S.Č. u dijelu u kojem je prihvatio
njegov iskaz, te navodima iz pisanih dokaza, tako da je očigledno da
okrivljeni sa ovakvom odbranom smišljeno i sračunato nastoji da izbjegne
krivičnopravnu odgovornost.
Dakle, u postupku je utvrđeno da je okrivljeni dana 18.02.2013.g., oko 15,30
h, u selu Stupa, Opština Rožaje, bavio se prenošenjem robe preko carinske
linije izbjegavajući mjere carinskog nadzora i to jedne krave sa ušnom
markicom RS 7144764042 i jednog teleta sa ušnom markicom RS 7175103100, na
način što je stoku preveo pješice zaobilaznim putem iz sela Draga, Opština
Tutin, Republika Srbija u selo Stupa, Opština Rožaje, gdje je zatečen od
strane službenika granične policije.
Imajući u vidu utvrđeno činjenično stanje, sud je djelimično izmijenio
činjenični opis djela, kao u dispozitivu ove presude, smatrajući da time nije
povrijeđen identitet optužbe i presude.
Cijeneći psihički odnos okrivljenog prema učinjenom djelu, sud je našao da je
isti bio svjestan svog djela tj. svjestan da se na opisani način bavi
prenošenjem robe preko carinske linije izbjegavajući mjere carinskog nadzora i
to je htio, pa je postupao sa umišljajem.
Pravnom ocjenom utvrđenog činjeničnog stanja, sud je našao da su u radnjama
okrivljenog sadržani svi bitni elementi krivičnog djela krijumčarenje iz čl.
265. st. 1. KZ, za koje djelo je po zakonu propisana kazna zatvora u trajanju
od šest mjeseci od pet godina i novčana kazna.
Sa navedenih razloga, sud nije prihvatio tezu odbrane branioca okrivljenog da
u postupku nije dokazano da je njegov branjenik izvršio krivično djelo koje mu
je optužbom stavljeno na teret.
Za izvršeno krivično djelo, sud je okrivljenog oglasio krivim i izrekao mu
uslovnu osudu, utvrđujući mu pritom kaznu zatvora u trajanju od šest mjeseci i
istovremeno odredio da se kazna neće izvršiti ukoliko isti u roku od jedne
godine ne izvrši novo krivično djelo. Pošto je za ovo krivično djelo pored
kazne zatvora kumulativno propisana i novčana kazna, sud je okrivljenog osudio
i na novčanu kaznu u iznosu od 200,00 eura.
Prilikom izricanja ovakve vrste krivične sankcije i visine novčane kazne, sud
je imao u vidu težinu izvršenog krivičnog djela, stepen krivice okrivljenog,
stepen nastupjele posledice, okolnosti pod kojima je djelo izvršeno, držanje
okrivljenog nakon izvršenog djela, cijeneći pri tom kao olakšavajuće okolnosti
njegovo siromašno imovno stanje i raniju neosuđivanost, pa je sud u nedostatku
otežavajućih okolnosti , našao da je imalo mjesta izricanju ovakve vrste
krivične sankcije i vrste kazne, ubijeđen da će upozorenje uz prijetnju kazne
i izrečena novčana kazna u naznačenom iznosu u dovoljnoj mjeri uticati na
okrivljenog da ubuduće ne vrši bilo kakva krivična djela i da će vaspitno
djelovati na druge da ne čine ista ili slična djela.
Na osnovu čl. 229. u vezi čl. 226. st. 2. tač. 9 i st. 3.,ZKP, sud je obavezao
okrivljenog da plati na ime troškova krivičnog postupka paušalni iznos od
30,00 eura, u korist budžeta Crne Gore, a ovo imajući u vidu trajanje i
složenost krivičnog postupka, kao i imovno stanje okrivljenog.
Na osnovu čl.265. st. 4. KZ, od okrivljenog se oduzimaju jedna krava sa ušnom
markicom br. RS 7144764042 i jedno tele sa ušnom markicom br. RS 7175103100,
kao predmeti izvršenja djela.
Sa izloženog odlučeno je kao u dispozitivu ove presude.
OSNOVNI SUD U ROŽAJAMA, dana 12.04.2013.g.
Zapisničar, S U D I J A,
Aida Luboder s.r. Milosav Zekić s.r.
PRAVNA POUKA: Protiv ove presude može se izjaviti žalba u roku od 8 dana od
dana prijema iste i to Višem sudu u Bijelom Polju, a preko ovog suda.