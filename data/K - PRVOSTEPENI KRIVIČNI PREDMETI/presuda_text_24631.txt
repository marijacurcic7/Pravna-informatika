OSNOVNI SUD U ROŽAJAMA
K.br. 53/13
U IME CRNE GORE
Sudija Osnovnog suda u Rožajama Milosav Zekić, uz učešće zapisničara Aide
Luboder , rješavajući po optužnom predlogu Osnovnog državnog tužilaštva iz
Rožaja Kt.br. 67/13 od 29.04.2013.g. podnijeta protiv okrivljenog S.Z. iz
Rožaja, zbog krivičnog djela krađa iz čl. 239. st. 1. Krivičnog zakonika,
nakon održanog glavnog i javnog pretresa u prisustvu Zamjenika Osnovnog
državnog tužioca Aldina Kalač i okrivljenog, a u odsustvu uredno pozvanog
Zaštitnika imovinsko pravnih interesa CG, dana 17.05.2013. donio je i javno
objavio
P R E S U D A
Okrivljeni S. Z., JMB 0710981272010, od oca Izeta i majke M., rođene T., rođen
07.10.1981.godine, u Rožajama, gdje i živi u ul. "Sandžačka" bb, Opština
Rožaje, državljanina Crne Gore, razumije crnogorski jezik, koji je i njegov
jezik, nezapošljen, oženjen, otac dvoje maloljetne djece, pismen, sa završenom
SSS, siromašnog imovnog stanja, osuđivan presudom Osnovnog suda Rožaje K.br.
56/2001 od 24.01.2001. g. zbog krivičnog djela iz čl. 136. st. 1. KZ, na
novčanu kaznu u iznosu od 5.400,00 dinara, presudom Osnovnog suda Rožaje K.br.
294/2004 od 14.02.2005. g. zbog krivičnog djela iz čl. 240. st. 1. KZ, na
kaznu zatvora u trajanju od 3 mjeseca.
K R I V J E
Što je:
dana 17.04.2013. godine, oko 23,10 h, iz fabrike stolarije AD «Gornji Ibar» u
Rožajama, oduzeo tuđe pokretne stvari to: 92 komada lameliranih drvnih
sortimenata od čamovine namijenjenih za proizvodnju drvenih prozora dimenzija
80 mm x 70 mm x 800 mm i 213 komada lameliranih drvnih sortimenata od čamovine
namijenjenih za proizvodnju drvenih prozora dimenzija 80 mm x 70 mm x 1100 mm,
vlasništvo AD «Gornji Ibar» Rožaje, čija je vrijednost 437,25 Eura, na način
što je ušao u unutrašnjost objekta kroz polomljeni prozor tj. otvor na vratima
na kojima je bilo polomljeno staklo i iz istog oduzeo navedene drvne
sortimente a zatim ih utovario u kombi vozilo marke „Ford“, bez reg. oznaka, u
namjeri da njihovim prisvajanjem sebi pribavi protivpravnu imovinsku korist,
-čime je izvršio krivično djelo krađa iz čl. 239. st. 1. Krivičnog zakonika. 
pa ga sud primenom pomenutih zakonskih propisa i čl. 4, 13, 15, 32, 36 i 42
Krivičnog zakonika i čl. 374. Zakonika o krivičnom postupku
O S U Đ U J E
Na KAZNU ZATVORA u trajanju od 30 (trideset) dana.
Da plati na ime troškova krivičnog postupka iznos od 55,00 eura, u korist
budžeta Crne Gore.
Da plati na ime paušala iznos od 30,00 eura, u korist budžeta Crne Gore, sve u
roku od 15 dana po pravosnažnosti ove presude.
O b r a z l o ž e nj e
Osnovno državno tužilaštvo iz Rožaja, podnijelo je ovome sudu optužni predlog
Kt.br. 67/13 od 29.04.2013.g., protiv okrivljenog S. Z. iz Rožaja, zbog
krivičnog djela krađa iz čl. 239. st. 1. Krivičnog zakonika (KZ).
Na glavnom pretresu Zamjenik ODT -a Aldin Kalač je ostao pri podnijetom
optužnom predlogu , te je predložio da sud okrivljenog oglasi krivim zbog
krivičnog djela koje mu je optužbom stavljeno na teret i da ga osudi na kaznu
zatvora u trajanju od 30 dana.
Okrivljeni je priznao da je izvršio krivično djelo koje mu je stavljeno na
teret i svoju krivicu i objasnio, da je dana 17.04.2013.g. oko 23,10 h u
Rožajama iz fabrike Stolarija AD "Gornji Ibar" oduzeo 92 kom. lameliranih
čamovih drvenih sortimenata diminzija 80x70x800 mm i 213 kom. lameliranih
drvenih čamovih sortimenata dimimenzija 80x70x1100 mm, tako što je ušao u
unutrašnjosti objekta kroz polomljeni prozor - otvor na vratima na kojima je
bilo polomljeno staklo, i iznio ove sortimente, utovario ih u kombi vozilo
marke "Ford" bez reg. tablica u namjeri da ih iskoristi za svoje potrebe, tj.
da napravi prozore za svoju kuću i kada se udaljio sa lica mjesta i došao u
mjesto zv. "Gusince" partola ga je sustigla i oduzela mu ovu robu. Izrazio je
duboko kajanje zbog ovoga što je uradio i čvrsto je obećao da ubuduće neće
vršiti bilo kakva krivična djela, pa je molio da ga sud što blaže kazni.
Po ovoj krivičnojpravnoj stvari sud je izveo dokaze, saslušao svedoka S. M.,
pročitao nalaz i mišljenje vještaka Šumarske struke M. H. od 25.04.2013.g.,
potvrdu o vraćanju privremeno oduzetih predmeta Ispostave Rožaje br. 02-Sl od
18.04.2013.g., izvršio uvid u fotodokumentaciju Ispostave Rožaje br. SL-13 od
18.04.2013.g. i uvid u izvod iz kaznene evidencije na ime okrivljenog.
Cijeneći iskaz okrivljenog i sve izvedene dokaze kako pojedinačno, tako i u
međusobnoj vezi u smislu čl. 370. st. 3. Zakonika o krivičnom postupku (ZKP),
sud je nesumnjivo utvrdio da je okrivljeni izvršio krivično djelo koje mu je
optužbom stavljeno na teret i da je zato kriv i krivičnopravno odgovoran.
Naime, iz iskaza svedoka S. M. proizilazi, da radi u Ispostavu Rožaje, kao
policajac. U noći 17.04.2013.g. vršio sam kontrolu saobraćaja u blizini AD
"Gornji Ibar" u Rožajama. U jednom momentu primjetio je kombi vozilo kako se
kreće iz pravca "Gonjeg Ibra" i skreće prema naselju "Gusinjci". Pošto su na
vozilu bilo upaljena samo poziciona svetla, a isto nije imalo reg. tablice,
pošao je za njim i sustigao ga u naselje "Gusinjce" i utvrdio da istim
upravlja okrivljeni i da se u vozilu nalaze lamelirani drveni sortimenti
namijenjeni za proizvodnju prozora. Okrivljeni mu je rekao da je ove elemente
ukrao iz Stolarije "AD Gornji Ibar", te ga je priveo u stanicu i oduzeo mu
iste. Iskaz ovog svedoka, sud je prihvatio kao jasan, uvjerljiv i istinit,
obzirom da je isti potvrđen iskazom okrivljenog a nalazi oslonca i u navodima
iz potvrde o vraćanju privremeno oduzetih predmeta Ispostave Rožaje br. 02-Sl
od 18.04.2013.g. i fotodokumentacije Ispostave Rožaje br. SL-13 od
18.04.2013.g. koje je sud prihvatio kao jasne i određene iz kojih se vidi da
su navedeni sortimenti vraćeni u AD "Gornji Ibar".
Iz nalaza i mišljenja vještaka Šumarske struke M. H. od 25.04.2013.g.,
utvrđeno je da je vrijednost drvenih sortimenata koje je kritičnog dana oduzeo
okrivljeni iz fabrike Stolarije AD Gornji Ibar" u Rožajama iznosila 437,25
eura. Nalaz i mišljenje ovog vještaka, sud je prihvatio kao jasan, uvjerljiv i
stručan,a nalazi oslonca i u ostalim izvedenim dokazima i iskazu okrivljenog.
Iz izvoda iz kaznene evidencije na ime okrivljenog utvrdjeno je da je isti
osudjivan presudom Osnovnog suda Rožaje K.br. 56/2001 od 24.01.2001. g. zbog
krivičnog djela iz čl. 136. st. 1. KZ, na novčanu kaznu u iznosu od 5.400,00
dinara, presudom Osnovnog suda Rožaje K.br. 294/2004 od 14.02.2005. g. zbog
krivičnog djela iz čl. 240. st. 1. KZ, na kaznu zatvora u trajanju od 3
mjeseca. Ovaj dokaz sud je prihvatio kao jasan, odredjen i potkrijepljen
iskazom okrivljenog koji nije osporio navedene činjenice.
Okrivljeni je u cjelosti priznao izvršenje djela, pa je sud njegov iskaz
prihvatio kao jasan, uvjerljiv i objektivan, a dovodeći isti u vezu sa iskazom
svedoka S. M. i ostalim izvedenim dokazima, zaista se nesumnjivo zaključuje da
je okrivljeni kritičnog dana oduzeo navedene lamelirane drvene sortimente iz
fabrike Stolarija AD "Gornji Ibar", čija je vrijednost iznosila 437,25 eura i
iste utovario u svoje vozilo marke Ford bez reg. oznaka i pošao prema naselju
"Gusinjci" gdje ga je sustigla patrola policije i stvari mu oduzela.
Dakle, u postupku je utvrđeno da je okrivljeni, dana 17.04.2013. godine, oko
23,10 h, iz fabrike stolarije AD «Gornji Ibar» u Rožajama, oduzeo tuđe
pokretne stvari to: 92 komada lameliranih drvnih sortimenata od čamovine
namijenjenih za proizvodnju drvenih prozora dimenzija 80 mm x 70 mm x 800 mm i
213 komada lameliranih drvnih sortimenata od čamovine namijenjenih za
proizvodnju drvenih prozora dimenzija 80 mm x 70 mm x 1100 mm, vlasništvo AD
«Gornji Ibar» Rožaje, čija je vrijednost 437,25 Eura, na način što je ušao u
unutrašnjost objekta kroz polomljeni prozor tj. otvor na vratima, na kojima je
bilo polomljeno staklo i iz istog oduzeo navedene drvne sortimente a zatim ih
utovario u kombi vozilo marke „Ford“, bez reg. oznaka, u namjeri da njihovim
prisvajanjem sebi pribavi protivpravnu imovinsku korist.
Imajući u vidu ovakvo utvrđeno činjenično stanje, sud je djelimično izmijenio
činjenični opis djela iz optužbe i prilagodio ga utvrđenom činjeničnom stanju,
kao u dispozitivu ove presude, smatajući da time nije povrijeđen identitet
optužbe i presude.
Cijeneći psihički odnos okrivljenog prema učinjenom djelu, sud je našao da je
isti bio svjestan svog djela, tj. svjestan da preduzima opisane radnje u cilju
nastupanja zabranjene posledice, znajući za njihovu protivpravnost i to je
htio pa je postupao sa umišljajem.
Pravnom ocjenom utvrđenog činjeničnog stanja, sud je našao da su u radnjama
okrivljenog sadržani svi bitni elementi krivičnog djela krađa iz čl. 239. st.
1. KZ, za koje djelo je sud istog oglasio krivim i osudio ga na kaznu zatvora
u trajanju od trideset dana.
Prilikom odlučivanja o izboru vrste i visine kazne, sud je imao u vidu sve
okolnosti koje utiču da kazna bude veća ili manja iz čl. 42. KZ, pa je
okrivljenom od olakšavajućih okolnosti cijenio njegovo iskreno priznanje za
izvršeno djelo, kajanje i obećanje da ubuduće neće vršiti bilo kakva krivična
djela, porodične prilike - otac dvoje maloletne djece i siromašno imovno
stanje, dok mu je kao otežavajuću okolnost cijenio raniju osuđivanost.
Cijeneći navedene okolnosti, kao i okolnosti pod kojima je djelo izvršeno, sud
je našao da je imalo mjesta izricanju ovakve vrste i visine kazne, ubijeđen da
će izrečena kazna zatvora u naznačenom trajanju u dovoljnoj mjeri uticati na
okrivljenog da ubuduće ne vrši bilo kakva krivična djela i da će vaspitno
djelovati na druge da ne čine ista ili slična djela.
Na osnovu čl. 229. u vezi čl. 226. st. 2. tač. 1. ZKP, sud je obavezao
okrivljenog da plati na ime troškova krivičnog postupka iznos od 55,00 eura u
korist budžeta Crne Gore, koji troškovi se odnose na ime troškova za
vještačenje.
Na osnovu čl. 229. u vezi čl. 226. st. 2. tač. 9 i st. 3. ZKP, sud je obavezao
okrivljenog da plati na ime paušala iznos od 30,00 eura, u korist budžeta Crne
Gore, a ovo imajući u vidu trajanje i složenost krivičnog postupka, kao i
imovno stanje okrivljenog.
Sa izloženog odlučeno je kao u dispozitivu ove presude.
OSNOVNI SUD U ROŽAJAMA, dana 17.05.2013.g.
Zapisničar, S U D I J A,
Aida Luboder s.r. Milosav Zekić s.r.
PRAVNA POUKA: Protiv ove presude može se izjaviti žalba u roku od 8 dana od
dana prijema iste i to Višem sudu u Bijelom Polju, a preko ovog suda.