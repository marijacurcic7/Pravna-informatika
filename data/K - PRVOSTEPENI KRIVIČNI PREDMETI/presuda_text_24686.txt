.
K. br. 90/13

IME CRNE GORE
OSNOVNI SUD U CETINJU, kao prvostepeni, krivični, po sudiji Jovović Željki, uz
učešće Vjere Jovićević, kao zapisničara, u krivičnom predmetu protiv
okrivljenog P. M. iz Herceg Novog, zbog krivičnog djela nedozvoljeno držanje
oružja i eksplozivnih materija iz čl. 403 st. 1 Krivičnog zakonika,
rješavajući po optužnom predlogu ODT-a Cetinje Kt. br. 83/13 od 29. 05. 2013.
godine, nakon glavnog i javnog pretresa, održanog dana 24. 07. 2013. godine, u
prisustvu zastupnika optužbe R. S. i okrivljenog P. M. donio je i istog dana
javno objavio
P R E S U D U
Okrivljeni
P. M. JMB ... od oca M. i majke M. rođene F. rođen .... godine u Prijepolju,
sa prebivalištem u Herceg Novom, oženjen, otac dvoje djece, po zanimanju
profesor, lošeg imovnog stanja, neosuđivan.
Kriv je
Što je:
Dana 30. maja 2010.godine oko 13,00 časova, u Cetinju, u blizini „Biljarde“, u
putničkom motornom vozilu marke „Mercedes E 250“, reg. oznake HN AH ... iako
svjestan da je zabranjeno nošenje vatrenog oružja na javnom mjestu, voljno
neovlašćeno na javnom mjestu nosio i držao vatreno oružje B kategorije -
pištolja marke „Crvena Zastava“, model 88, cal 9 mm, Para, fabričkog broja
43209, što je suprotno članu 11 stav 1 Zakona o oružju, kojim je zabranjeno
nošenje oružja na javnom mjestu,
- čime je izvršio krivično djelo nedozvoljeno držanje oružja i eksplozivnih
materija iz čl. 403 st. 1 Krivičnog zakonika.
Pa mu Sud za navedeno krivično djelo primjenom čl. 4 st. 2, čl. 42 st. 1, čl.
52 st. 2, čl. 53 i 54 Krivičnog zakonika i čl. 226, 229 i 374 Zakonika o
krivičnom postupku, izriče
USLOVNU OSUDU
Kojom mu predhodno utvrđuje kaznu zatvora u trajanju od 3 (tri) mjeseca i
istovremeno određuje da se ista neće izvršiti, ako okrivljeni u roku od 1
(jedne) godine po pravosnažnosti presude ne izvrši novo krivično djelo.
Obavezuje se okrivljeni da plati na ime troškova krivičnog postupka iznos od
30,00 €, u roku od 15 dana po pravosnažnosti presude, pod prijetnjom prinudnog
izvršenja.
Na osnovu čl. 75 Krivičnog zakonika prema okrivljenom se izriče
MJERA BEZBJEDNOSTI
Oduzima se od okrivljenog vatreno oružje – pištolj marke „Crvena Zastava“
model 88, cal 9 mm, Para, fabričkog broja 43209, kao predmet upotrijebljen u
izvršenju krivičnog djela.
O b r a z l o ž e nj e
Optužnim predlogom Osnovnog državnog tužioca u Cetinju Kt. br. 83/13 od 29.
05. 2013. godine, stavljeno je na teret okrivljenom P. M. izvršenje krivičnog
djela nedozvoljeno držanje oružja i eksplozivnih materija iz čl. 403 st. 1
Krivičnog zakonika, pa je zastupnik optužnog predloga R. S. u završnoj riječi
ostala pri podnijetom optužnom predlogu i predložila sudu da okrivljenog
oglasi krivim i kazni po zakonu i da istom izrekne mjeru bezbjednosti, shodno
čl. 75 st. 1 Krivičnog zakonika.
Okrivljeni P. M. u svojoj odbrani navodi da je vlasnik pištolja marke „Crvena
zastava“ model 88 cal 9 mm 4329, koji pištolj posjeduje 20 godina i za isti
ima dozvolu. Tačno je da se pištolj dana 20.05.2010. godine nalazio ispod
sjedišta suvozača u njegovom vozilu marke „Mercedes E 250“ reg. br. HN AM ....
Zna da i pored toga što ima dozvolu za držanje oružja isto ne može nositi,
kritičnog dana pištolj je uzeo iz vikendice koja se nalazi u mjestu Vrbanj sa
namjerom da ga donese u stan u Herceg Novom, ali je nakon što je pištolj
stavio u vozilo, pošao neplanirano na Cetinje, tako da je pištolj ostao u
vozilu. Vozilo je parkirao u Blizini Biljarde i tu je vozilo obijeno a između
ostalih stvari koje su oduzete iz vozila, nedostajao je i pištolj, o čemu je
odmah obavijestio policiju. Navodi da je svjestan da je pištolj nosio na
javnom mjestu, te da je zabranjeno nositi oružje na javnom mjestu, ali se
prosto tako desilo. Inače, pištolj je funkcionalan i iz njega je moglo da se
puca, što je ponekad i činio kada bi otišao u vikendicu, u planini. U završnoj
riječi ja naveo da mu je žao što je izvršio krivično djelo.
Imajući u vidu potpuno i jasno priznanje okrivljenog, koje u toku postupka
nije dovedeno u sumnju, i cijeneći isto kao dokaz, to sud primjenom čl. 458
st. 2 Zakonika o krivičnom postupku, na saglasan predlog stranaka, nije
izvodio druge dokaze predložene optužnim predlogom, osim izvod iz kaznene
evidencije, od koga zavisi vrsta i mjera krivične sankcije, pa je u postupku
na nesumnjiv način utvrđeno da je okrivljeni dana 30. maja 2010.godine oko
13,00 časova, u Cetinju, u blizini „Biljarde“, u putničkom motornom vozilu
marke „Mercedes E 250“, reg. oznake HN AH ... iako svjestan da je zabranjeno
nošenje vatrenog oružja na javnom mjestu, voljno neovlašćeno na javnom mjestu
nosio i držao vatreno oružje B kategorije - pištolj marke „Crvena Zastava“,
model 88, cal 9 mm, Para, fabričkog broja 43209, što je suprotno članu 11 stav
1 Zakona o oružju, čime je ostvario sva bitna obilježja krivičnog djela
nedozvoljeno držanje oružja i eksplozivnih materija iz čl. 403 st. 1 Krivičnog
zakonika.
Naime, članom 11 Zakona o oružju je propisano da je zabranjeno nošenje oružja
na javnom mjestu, kojim članom je predvidjeno i šta se sve smatra javnim
mjestom, koje je u smislu tog zakona, mjesto na kojem je svakom slobodan
pristup (ulica, trg, javni put, pristanište, plaža, park, čekaonica,
trgovinski, ugostiteljski ili sličan objekat) ili pristup pod određenim
uslovima (sportski objekat, bioskopska ili pozorišna dvorana, sredstvo javnog
saobraćaja, izložbena prostorija i sl.), kao i drugo mjesto određeno da služi
za ovakve namjene (mjesto na kome se održava javni skup, sportska ili druga
priredba i sl.)
Da se okrivljeni nije pridržavao navedenih odredbi sud je utvrdio iz jasnog i
potpunog priznaja okrivljenog, u koje sud nije imao razloga da sumnja, u kome
navodi da je kritičnog dana u Cetinju iako svjestan da je zabranjeno nositi
oružje na javnom mjestu, nosio predmetni pištolj, koji je bio funkcionalan.
Iz svega navedenog, sud nalazi da je okrivljeni kritičnom prilikom postupao sa
direktnim umišljajem, bio je svjestan svog djela i htio njegovo izvršenje,
odnosno svjestan da nosi oružje - pištolj, te svjestan da to čini neovlašćeno,
i na javnom mjestu, čime su se pored objektivnih ostvarili i subjektivni
elementi bića krivičnog djela stavljenog mu na teret.
Prilikom odmjeravanja kazne sud je na strani okrivljenog, u smislu čl. 42 st.
1 Krivičnog zakonika, kao olakšavajuće okolnosti cijenio njegovo korektno
držanje pred sudom, prihvatanje odgovornosti i s tim u vezi jasno i potpuno
priznanje izvršenja krivičnog djela, porodičnost i činjenicu da je otac dvoje
djece, loše imovno stanje, te dosadašnje neporočno vladanje i s tim u vezi
raniju neosuđivanost, a što je sud utvrdio čitanjem izvoda iz kaznene
evidencije na ime okrivljenog, dok sud otežavajućih okolnosti na strani
okrivljenog nije našao, pa je cijeneći prednje olakšavajuće okolnosti,
okrivljenom primjenom čl. 53 i 54 Krivičnog zakonika, utvrdio kaznu zatvora u
trajanju od 3 (tri) mjeseca i istovremeno odredio da se ta kazna neće izvršiti
ukoliko okrivljeni u roku provjeravanja od 1 (jedne) godine po pravosnažnosti
presude ne izvrši novo krivično djelo, nalazeći da će se i sa prijetnjom
izvršenja utvrđene kazne zatvora i vremenom provjeravanja okrivljenog u
periodu od jedne godine, na okrivljenog u dovoljnoj mjeri uticati da u buduće
ne vrši krivična djela, čime će se sa uspjehom ostvariti svrha uslovne osude
iz čl. 52 st. 2 Krivičnog zakonika, u okviru opšte svrhe izricanja krivičnih
sankcija u smislu čl. 4 st. 2 Krivičnog zakonika.
Sud je okrivljenom, shodno čl. 75 Krivičnog zakonika, izrekao mjeru
bezbjednosti oduzimanje pištolja marke „Crvena Zastava“, model 88, cal 9 mm,
Para, fabričkog broja 43209, kao predmet upotrijebljen u izvršenju krivičnog
djela.
Pošto je okrivljeni oglašen krivim, sud ga je obavezao da na ime troškova
krivičnog postupka plati iznos od 30,00 € na ime paušala kao dijela troškova
krivičnog postupka, a koji iznos troškova krivičnog postupka je srazmjeran
trajanju i složenosti krivičnog postupka i imovnim prilikama okrivljenog, a
ovo shodno čl. 226 i 229 Zakonika o krivičnom postupku.
Sa svega izloženog, primjenom čl. 374 Zakonika o krivičnom postupku, odlučeno
je kao u izreci presude.
OSNOVNI SUD U CETINJU, dana 24. 07. 2013. godine
ZAPISNIČAR
|
S U D I J A  
---|---  
Vjera Jovićević,s.r.
|
Željka Jovović,s.r.  
PRAVNA POUKA:
|
Protiv ove presude dozvoljena je žalba u roku od 8 dana od dana prijema
pismenog otpravka iste, preko ovog suda Višem sudu u Podgorici.  
---|---  
ZTO Vjera Jovićević