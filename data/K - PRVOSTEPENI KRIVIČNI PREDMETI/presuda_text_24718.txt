Posl.br.K. 55/13
OSNOVNI SUD U HERCEG NOVOM, po sudiji Leković Branislavu, uz učestvovanje
zapisničara Milović Tereze, u krivičnom predmetu protiv okrivljene M.A., zbog
krivičnog djela iz čl.253.st. 1. KZ , povodom optužnog predloga ODT H.Novi
Kt.br.50/13 od 29.04.2013.godine, nakon održanog glavnog i javnog pretresa
dana 30.05.2013. godine, u prisustvu okrivljene M.A. i zamjenika ODT.H.Novi
Stijović Rista, donio je slijedeće
R J E Š E NJ E
Okrivljenoj M.A., jmb ...,odoca D. i majke J. rođene V..rođenoj ... godine u
K.,sa prebivalioštem u HN,ul..... Udatoj ,majci dvoje djece od kojih je jedno
maloljetno, nezaposlenoj, ne posjeduje nekretnine,neosuđivanoj.
Na osnovu čl.65 st.1 i 4. KZ u vezi čl.465 .stav 1.ZKP i čl.253.stav 1 KZ-a, i
z r i č e s e
SUDSKA OPOMENA
Jer je:
Dana 25.02.2013 godine u vremenu od 10,00 do 12,00 časova u Herceg
Novom,ul....,na parking mjestu br.446,oštetila tuđu stvar tako što je sa svog
vozila marke „Peugeot“ tip“206“ reg.oznaka HN... nasilno skinula uređaj za
blokadu točka br.8,vlasništvo oštećenog JP“P.S.“,koji je prethodno njihov
ovlašćeni radnik postavio na prednjem lijevom točku zbog prekršaja iz čl.23
odluke o javnim parkiralištima i u skladu sa rješenjem Komunalne policije
opštine Herceg Novi br.02-9-348-286/13,kojom prilikom je navedeni uređaj
izlomila i deformisala usljed čega je isti izgubio funkciju,nakon čega je
vozilom napustila lice mjesta a oštećeni uređaj ostavila na parkingu,pri čemu
je bila svjesna svog djela i htjela njegovo izvršenje,
- čime je izvršila krivično djelo uništenje i oštećenje tuđe stvari iz
čl.253.stav 1 Krivičnog zakonika .
Na osnovu čl.239.stav 2.ZKP-a oštećeni JP P.S. se upućuje na parnični postupak
radi ostvarivanja imovinskopravnog zahtjeva.
Na osnovu čl.229 stav 4 ZKP-a okrivljena se oslobađa obaveze da plati troškove
krivičnog postupka .
O b r a z l o ž e nj e :
ODT Herceg Novi podni je ovom sudu optužni predlog Kt.br.50/13 od 29.04.2013
godine protiv okrivljene M.A. zbog krivičnog djela uništenje i oštećenje tuđe
stvari iz čl.253.stav 1.KZ .Konačno je na glavnom pretresu tužilac ostao pri
optužnom predlogu i predloži da sud okrivljenu oglasi krivom i osudi po
zakonu.
Okrivljena M.A. je u svojoj odbrani u bitnom navela da je kritičnog dana svoje
vozilo propisno parkirala na parkingu kako bi na kratko obavila neki posao,te
zaista nije uplatila parking kartu preko SMS-a nadajući se da će se samo
kratko zadržati.Dalje je navela da se vratila nakon desetak ili petnaest
minuta i zatekla “kandžu” na prednjem lijevom točku vozila,te da je i pored
toga pokušala vozilom da krene nadajući se da će se tako kandža sama
osloboditi,ali pošto nije uspjela izašla je iz vozila i zatim rukama odvojila
kandžu od točka i ostavila je na licu mjesta.Objasnila je da nije imala
namjeru da ošteti uređaj –kandžu već da joj je prvenstveno bila namjera da
krene sa svojim vozilom.Dodala je da je na šoferšajbni vozila primijetila
obavjest na papiru sa brojem telefona na koji se može obratiti radi
eventualnog skidanja kandže,te da je više puta pokušavala da dobije taj broj
ali u tome nije uspjela,nakon čega je sama skinula kandžu.Pojasnila je da je
tačno da je ranije imala kazne zbog neplaćanja karata za parkiranje.Smatra da
JP P.S. nije imao zakonskog osnova da joj blokira vozilo stavljanjem kandže.
Na glavnom pretresu je dodala da ne zna da li je kritičnom prilikom oštetila
predmetni uređaj za blokadu točka jer ne zna kakav je uređaj bio kada je tek
postavljen.Smatra da je P.S. nelegalno postavio kandžu na njeno vozilo,jer
tada nije imao dozvolu za postavljanje i obilježavanje parking mjesta tako da
nije napravila nikakav prekršaj u vezi nepropisanog parkiranja pa samim tim ni
oni nisu mogli da joj postave kandžu.
Radi pravilnog i potpunog utvrđivanja činjeničnog stanja, sud je u dokaznom
postupku izveo dokaze saslušanjem predstavnika oštećenog M.M. i svjedoka
K.D.,te čitanjem rješenja Komunalne policije od 25.02.2013 godine,potvrde UP
PJ H.Novi o privremenom oduzimanju predmeta od 25.02.2013 godine,uvidom u
fotoelaborat UP PJ H.Novi od 25.02.2013 godine,uvidom u uređaj za blokadu
točka br.8,uvidom u dopis Upravi za inspekcijske poslove od 21.03.2013 godine
i uvidom u izvještaj ovog suda o kaznenoj evidenciji za okrivljenog.
Predstavnik oštećenog u svojstvu svjedoka M.M. je u bitnom naveo da je po
nalogu komunalnog policajca K.D. izvršena blokada vozila okrivljene M.A. marke
„Peugeot“ reg.HN... stavljanjem kandže.Objasnio je da je ta blokada stavljena
jer je vozilo bilo parkirano na mejstu gdje je obavezno plaćanje parkinga ,a
to nije učinjeno ,dok iz evidencije P.S.a proizilazi da je to vozilo i ranije
evidentirano u najmanje 10 slučajevo zbog neplaćanja karata.Istakao je na licu
mjesta radnik servisa I.M. utvrdio da je kandža nasilno skinuta ii oštećena i
ostavljena na licu mjesta.Pojasnio je da je cijena kandže 200 eura ,a da se
predmetna kandža ne može viđe koristiti jer je oštećena –izlomljena.Konačno je
istakao da se pridružuje krivičnom gonjenju protiv okrivljene i da postavlja
imovinskopravni zahtjev u iznosu od 200 eura.
Sud je prihvatio iskaz predstavnika oštećenog u svojstvu svjedoka M.M. jer je
logičan i uvjerljiv,te u skladu sa provedenim dokazima-rješenjem Komunalne
policije i fotoelaboratom Uprave policije.
Svjedok K.D. je u bitnom naveo da je zaposlen u JP P.S. kao vozač specijalnog
vozila Pauk,ali dam u ništa nije poznato u vezi predmetnog događaja.
Sud je cijenio iskaz svjedoka K.D.pa je našao da nije od značaja u konkretnom
slučajujer svjedok nema saznanja o djelu i izvršiocu.
Iz rješenja Komunalne policije od 25.02.2013 godine proizilazi da je naloženo
JP P.S.u da vozilo Peugeot HN... blokira posebnimi uređajem ”lisicama”, te da
troškovi premještanja, ležarine i blokiranja vozila posebnim uređajem
„lisicama“ snosi vlasnik – korisnik vozila koje je dužan da izmiri prilikom
preuzimanja istog, a da žalba ne odlaže izvršenje rješenja.
Iz fotoelaborata Uprave policije PJ H.Novi od 25.02.2013 godine proizilazi da
je uređaj za blokadu točkova sa oznakom 8 bio postavljen na prednji lijevi
točak vozila „Peugeot“ reg.HN... i to dana 25.02.2013 godien u 10,14 sati,te
da je isti pronađen sa oštećenjima.
Iz potvrde UP PJ H.novi od 25.02.2013 godine proizilazi da je službenik
policije privremeno oduzeo od radnika P.S.a uređaj za blokadu točkova br.8.
Sud je prihvatio kao vjerodostojne navedene pismene dokaze jer su sačinjeni od
strane nadležnih organa a na iste stranke nisu imale primjedbi. Navedeni
dokazi su od značaja jer se njima potvrđuju navodi optužnog predloga da su na
pmv marke „Peugeot“ reg. oznaka HN ... od strane nadležnog organa – Komunalne
policije opštine Herceg Novi, po rješenju br.02-9-348-286/13 postavljene
„lisice“ dana 25.02.2013. godine,te da su zatim istog dana pronađene sa
oštećenjima i uz potvrdu od radnika P.S.a privremeno oduzete od strane Uprave
policije .
Iz dopisa Uprave za inspekcijske poslove od 21.03.2013 godine proizilazi da je
isti dostavljen L.L. u formi obavještenja,a povodom njene inicijative za
kontrolu dokumentacije za postavljanje parking mjesta od strane P.S.a u
ulicama Mića Vavića i Njegoševoj ,te istu obavještavaju da je JP P.S.
podnijelo zahtjev 25.02.2013 godine za izdavanje rješenja za korišćenje opštih
parkirališta u naznačenim ulicama među kojima je i ul.Save Kovačevića,ali da
Sekretarijat nije izdao urbanističko tehničke uslove niti rješenje za
postavljanje parkinga na predmtnim lokacijama.
Sud je cijenio ovaj pismeni dokaz pa je našao da nije od značaja za drugačiju
odluku u ovooj krivičnoj stvari.
Uvidom u izvod iz kaznene evidencije ovog suda za okrivljene utvrđeno je da
okrivljena ranije nije osuđivana.
Sud je prihvatio odbranu okrivljene M.A. u dijelu gdje je opisala način i
okolnosti pod kojima je sa svog vozila skinula predmetni uređaj za blokadu
točka i isti ostavila na parkingu,jer je u tom dijelu nejna odbrana u skladu
sa provedenim dokazima-iskazom svjedoka M.M.,te pismenim dokazima-rješenjem
Komunalne policije, fotoelaboratom i potvrdom o privremenom oduzimanju
predmeta.
Međutim,sud nije prihvatio odbranu okrivljene u dijelu gdje navodi ne zna da
li je kritičnom prilikom oštetila uređaj za blokadu obzirom da je uvidom u
predmetni uređaj i fotodokumentaciju lica mjesta i uređaja, očigledno da je
isti oštećen,a takođe sud nije prihvatio njenu odbranu u dijelu je iznijela
stav da nije izvršila krivično djelo jer oštećeno preduzeće nije imalo
zakonski osnov da joj blokira vozilo,a to obzirom da je kako tvrdi samo na
desetak minuta ostavila vozilo na parkingu,te da nije mogla uspostaviti vezu
na ostavljeni broj telefona JP P.S.a.Međutim,sve i da stoje te okolnosti ,iste
ne opravdavaju radnje okrivljene koja je nasilno skinula postavljeni uređaj za
blokadu i tako isti oštetila,a posebno kod činjenice da joj je blokada
postavljena zbog neplaćene parking karte i ranije većeg broja neplaćenih
karti. Stim u vezi,tvrdnje okrivljene da oštećeno preduzeće u kritičnom
periodu nije imalo dozvolu za postavljanje i obilježavanje parking mjesta,pa
zato ona nije napravila prekršaj neplaćanjem parkiranja, nijesu od uticaja na
drugačije odlučivanje u ovoj krivično pravnoj stvari i nijesu predmet
postupanja u ovom postupku, već eventualno pred nekim drugim državnim organom.
Polazeći od naprijed analiziranih i provedenih dokaza, sud je nesumnjivo
utvrdio činjenično stanje kao u izreci ovog rješenja.
Kod tako utvrđenog činjeničnog stanja, u naprijed opisanim radnjama
okrivljene, sud je našao sva obilježja krivičnog djela uništenje i oštećenje
tuđe stvari iz čl.253 st 1 KZ, jer je oštetila tuđu stvar-uređaj za blokadu
točka vozila, na način bliže opisan u izreci ovog rješenja,a pri tom je
postupala sa umišljajem jer je bila svjesna svog djela i htjela je njegovo
izvršenje.
Odlučujući o vrsti i visini krivične sankcije koju okrivljenoj treba izreći za
počinjeno krivično djelo,sud je cijenio sve okolnosti iz čl.42 KZ pa joj je od
olakšavajućih okolnosti cijenio raniju neosuđivanost,da je lošeg imovnog
stanja,nezaposlena,majka dvoje djece od kojih je jedno maloljetno, dok nije
našao otežavajućih okolnosti.
Po mišljenju ovog suda,djelo je izvršeno pod opisanim olakšavajućim
okolnostima koje djelo čine naročito lakim, pa kako su u ovom slučaju
ostvareni i formalni i materijalni uslovi za izricanje sudske opomene, na
osnovu čl. 65 st.1 i 4 KZ, s obzirom na propisanu kaznu, a vodeći računa i o
svrsi sudske opomene, te posebno uzimajući u obzir ličnost okrivljene, njen
raniji život, stepen krivice i sve okolnosti pod kojima je djelo učinjeno, ,to
je sud odlučio okrivljenoj za ovo djelo izreći sudsku opomenu, nalazeći da će
i sama opomena, odnosno upozorenje uticati na okrivljenu da više ne vrši
krivična djela.
Zbog svega navedenog, sud je odlučio kao u izreci ovog rješenja, a na osnovu
čl.65 st.1 i 4 KZ u vezi čl.465 .stav 1 ZKP-a .
Na osnovu čl.239.stav 2.ZKP-a oštećeni JP P.S. je upućen na parnični postupak
radi ostvarivanja imovinskopravnog zahtjeva,jer podaci u ovom postupku nisu
bili dovoljni za presuđenje ,a njihovo pribavljanje bi vodilo odugovlačenju
krivičnog postupka.
Na osnovu čl.229 st.4 ZKP-a okrivljena je oslobođena obaveze plaćanja troškova
krivičnog postupka jer zbog lošeg imovnog stanja nije u mogućnosti da iste
plati a da pri tom ne ugrozi svoju egzistenciju. Naime ,okrivljena je
nezaposlena,podstanar, ne posjeduje nepokretnu imovinu,a izdržava se od
sezonskih poslova.
OSNOVNI SUD HERCEG NOVI
Dana, 30.05.2013. godine.
Zapisničar S u d i j a
Milović Tereza Branislav Leković
PRAVNA POUKA:
Protiv ove presude dozvoljena je žalba
U roku od 8 dana od dana prijema,
Višem sudu u Podgorici, a preko ovog suda
DNA:
-ODT H.Novi
- okrivljenoj
- u spis