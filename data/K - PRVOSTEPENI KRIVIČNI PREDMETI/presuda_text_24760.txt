HYPERLINK
"http://sr.wikipedia.org/wiki/%D0%A1%D0%BB%D0%B8%D0%BA%D0%B0:Coat_of_arms_of_Montenegro.svg"
K. br. 81/13
U IME CRNE GORE
Osnovni sud u Cetinju, kao prvostepeni, krivični, po sudiji Željki Jovović, uz
učešće Lipovina Olge kao zapisničara, u krivičnom predmetu protiv okrivljenog
D. Đ. iz Cetinja, zbog krivičnog djela nedavanja izdržavanja iz čl. 221 st. 1
Krivičnog zakonika, rješavajući po optužnom predlogu ODT Cetinje Kt.br. 48/13
od 14. 05. 2013. godine, nakon održanog glavnog i javnog pretresa u prisustvu
zamjenika ODT Cetinje R. S. i okrivljenog, dana 11. 06. 2013. godine donio je
i stog dana javno objavio
P R E S U D U
Okrivljeni
D. Đ. JMB .... od oca P. i majke V. rođene T. rođen ... godine u Cetinju, sa
prebivalištem u mjestu "Čevo", opština Cetinje, državljanin Crne Gore, otac
četvoro djece, lošeg imovnog stanja, osuđivan presudom Osnovnog suda u Cetinju
K. br. 89/07 od 09. 05. 2007. godine zbog krivičnog djela iz čl. 239 st. 1 KZ
RCG (30 dana zatvora uslovno na 1 godinu),
Kriv je
Zato što:
Za mjesece: i to počev od 03. 06. 2012. do 31. 06. 2012. godine, zatim jul,
avgust, septembar, oktobar, novembar i decembar 2012. godine, kao i za mjesece
januar, februar i mart 2013. godine, voljno nije davao izdržavanje u iznosu od
po 50,00 eura, za lice koje je po zakonu dužan da izdržava i to za svoju
maloljetnu ćerku D. M. rođenu ... godine, iako je bio dužan da svakomjesečno,
do 25-og u mjesecu, daje izdržavanje uplatom navedenog novčanog iznosa na žiro
račun D. rođ. N. V. majke i zakonskog zastupnika oštećene-maloljetne D. M. na
br. ..... kod Crnogorske komercijalne banke A.D., a koja dužnost mu je
utvrđena pravosnažnom i izvršnom presudom Osnovnog suda u Cetinju, posl. br.
P. 116/12 od 31. 05. 2012. godine
- čime je izvršio krivično djelo nedavanje izdržavanja iz čl. 221 st. 1
Krivičnog zakonika.
Pa mu Sud za navedeno krivično djelo primjenom čl. 4 st. 2, čl. 42 st. 1, čl.
52 st. 2, čl. 53 i 54 Krivičnog zakonika i čl. 226, 229 i 374 Zakonika o
krivičnom postupku, izriče
USLOVNU OSUDU
Kojom mu predhodno utvrđuje kaznu zatvora u trajanju od 3 (tri) mjeseca i
istovremeno određuje da se ista neće izvršiti, ako okrivljeni u roku od 1
(jedne) godine po pravosnažnosti presude ne izvrši novo krivično djelo.
Obavezuje se okrivljeni da plati na ime troškova krivičnog postupka iznos od
30,00 €, u roku od 15 dana po pravosnažnosti presude, pod prijetnjom prinudnog
izvršenja.
O b r a z l o ž e nj e
Optužnim predlogom ODT Cetinje Kt.br. 48/13 od 14. 05. 2013. godine stavljeno
je na teret okrivljenom D. Đ. izvršenje krivičnog djela nedavanje izdržavanja
iz čl. 221 st. 1 Krivičnog zakonika.
Zastupnik optužbe je u završnoj riječi precizirala navode optužnog akta, na
način što u I redu umjesto riječi "jun" treba da stoji "i to počev od 03. 06.
2012. godine do 31. 06. 2012. godine", ne mijenjajući pri tom pravnu
kvalifikaciju djela, pa je ostajući pri preciziranom optužnom predlogu
predložila da sud okrivljenog oglasi krivim i izrekne mu sankciju u granicama
propisanim zakonom.
Okrivljeni D. Đ. je u svojoj odbrani u prethodnom postupku naveo da je bio u
braku sa D. V. te da iz toga braka imaju maloljetnu ćerku M.. Navodi da ga je
supruga V. napustila prije 3 godine, a da su se prošle godine i sudski
razveli, kojom presudom je on obavezan da na ime izdržavanja uplaćuje iznos od
50,00 eura na žiro-račun bivše supruge. Dalje navodi da je mislio da se žiro-
račun vodi na ime njegove ćerke, te obzirom da živi u Čevu nije bio u
mogućnosti da novac uplaćuje na račun, već ga je davao na ruke kćerki, i to
iznos od 150,00 eura za januar, februar i mart 2013. godine, a kada bude
penzija da će dati još 100,00 eura za april 2013. godine i decembar mjesec
2012. godine. Ističe da ima malu penziju, da je star i bolestan te da većinu
penzije potroši na lijekove, ali se nada da će u narednom periodu uspjeti da
izdvaja 100,00 eura mjesečno, kako bi nadoknadio kćerki iznos koji duguje na
ime izdržavanja. Navodi da će on uvijek brinuti o svojoj kćerki, da će joj
uvijek pomagati, te da se nada da će i ona potvrditi da joj je dao gore
navedene iznose. Želio bi da njegova kćerka stanuje sa njim, te da će
inicirati kod suda da se izdržavanje ne daje uplatom na žiro-račun njegove
bivše supruge, već isključivo na žiro-račun njegove kćerke, ili lično njoj na
ruke. Na glavnom pretresu održanom dana 11. 06. 2013. godine je dodao da je
nakon saslušanja kod tužioca dao kćerki iznos od još 250,00 eura, te da je
ista otvorila žiro-račun na koji će on uplaćivati novac. U završnoj riječi je
naveo da nema šta da izjavi.
Sud je u dokaznom postupku saslušao svjedoka N. V. zakonsku zastupnicu
oštećene mldb. D. M. saslušao svjedoka oštećenu mldb. D. M. u prisustvu
zakonskog zastupnika, pročitao presudu Osnovnog suda u Cetinju P. br. 116/12
od 31. 05. 2012. godine i izvještaj Uprave policije - Ispostava Cetinje iz
kaznene evidencije na ime okrivljenog D. Đ. od 24. 05. 2013. godine.
Svjedok N. V. zakonska zastupnica svjedoka - oštećene mldb. D. M. je u svom
iskazu na glavnom pretresu navela da je bila u braku sa D. Đ. te da je
prilikom razvoda braka isti obavezan da na ime izdržavanja maloljetne kćerke
svakomjesečno uplaćuje iznos od 50,00 eura. Navodi da od razvoda braka,
odnosno od kada mu je utvrđena obaveza izdržavanja, njen bivši suprug nije
plaćao alimentaciju a nakon što je saslušana u policiji u martu 2013. godine
njen bivši suprug dao je iznos od 100,00 eura na ime alimentacije njihovoj
ćerki, te nakon toga u maju mjesecu dao još iznos od 250,00 eura. Ističe da
mldb. M. živi sa njom u porodičnoj zajednici, da njen bivši suprug nikada njoj
na ruke nije davao alimentaciju, ali je kćerka obavijestila da je njoj dao
gore navedene iznose. U završnoj riječi je navela da se ne pridružuje
krivičnom gonjenju i ne postavlja imovinsko pravni zahtjev, samo da okrivljeni
u buduće daje izdržavanje.
Svjedok oštećena mldb. D. M. je u svom iskazu na glavnom pretresu navela da su
njeni roditelji razvedeni te da ona živi sa majkom. Upoznata je sa činjenicom
da je njen otac obavezan da plaća svakomjesečno iznos od 50,00 eura na ime
njenog izdržavanja. Otac joj je na ime izdržavanja dao ukupno iznos od 250,00
eura, i to u maju iznos od 100,00 eura, a prije toga iznos od 150,00 eura.
Nije sigurna kada joj je otac dao iznos od 150,00 eura, ali misli da je to
bilo prije dva mjeseca.
Iz pravosnažne presude Osnovnog suda u Cetinju P.br. 116/12 od 31. 05. 2012.
godine, koja je izvršna dana 03. 06. 2012. godine, sud je utvrdio da je brak
izmedju D. Đ. i D. rodjene N. V. koji je zaključen ...... godine, razveden po
osnovu sporazuma bračnih drugova i da se njihovo mldb. dijete - kćerka D.M.
rođena ...... godine povjerava na dalju brigu, vaspitavanje i izdržavanje
majci D. rođ. N.V. uz omogućavanje kontakta djeteta sa ocem, te obavezu oca D.
Đ. da doprinosi njenom izdržavanju svakomjesečno u iznosu od 50,00 eura,
svakog mjeseca do 25-og u mjesecu za tekući mjesec, uplatom navedenog novčanog
iznosa na žiro račun D. rođ. N. V. majke i zakonskog zastupnika oštećene-
maloljetne D. M. na br. ........kod Crnogorske komercijalne banke A.D
Ocjenom provedenih dokaza, pojedinačno i u njihovoj međusobnoj vezi, i
dovodeći ih u vezu sa odbranom okrivljenog, sud je na nesumljiv način utvrdio,
da je okrivljeni D. Đ. izvršio krivično djelo stavljeno mu na teret, na način,
u vrijeme i na mjestu kako je to predstavljeno izrekom presude, pa je
okrivljenog oglasio krivim i izrekao mu sankciju kao u izreci presude.
Naime, iz iskaza svjedoka N. V. u postupku je na nesumnjiv način utvrdjeno da
okrivljeni D. Đ. za mjesece i to počev od 03. 06. 2012. godine, kao dana
izvršnosti presude, pa do 31. 06. 2012. godine, zatim mjesece jul, avgust,
septembar, oktobar, novembar i decembar 2012. godine, kao i za mjesece januar,
februar i mart 2013. godine, nije davao izdržavanje za svoju mldb. kćerku D.
M. koja obaveza mu je utvrdjena pravosnažnom i izvršnom sudskom odlukom -
presudom Osnovnog suda u Cetinju P. br. 116/12 od 31. 05. 2012. godine, u
iznosu i na način kako je to istom odlukom utvrdjeno, svakomjesečno iznos od
50,00 eura do 25-og u mjesecu za tekući mjesec na žiro-račun D. rođ. N. V.
majke i zakonskog zastupnika oštećene-maloljetne D. M. br. ....... kod
Crnogorske komercijalne banke AD, a što nije sporio ni okrivljeni, navodeći u
svojoj odbrani da kćerki M. na ime izdržavanja nije uplaćivao novac na račun,
ali je kasnije dio novca dao na ruke kćerki a da će ubuduće vršiti uplate na
njen žiro-račun, kako bi nadoknadio dugovani iznos. Takođe, i iz iskaza
svjedoka oštećene mldb. D. M. sud je na nesumnjiv način utvrdio da se
okrivljeni D. Đ. nije pridržavao svoje obaveze o davanju izdržavanja u iznosu
od 50,00 eura svakomjesečno do 25-og u mjesecu, a na koju je bio obavezan
izvršnom sudskom odlukom - presudom Osnovnog suda u Cetinju P. br. 116/12 od
31. 05. 2012. godine, u iznosu i na način kako je to istom odlukom utvrđeno.
Cijeneći naprijed utvrdjeno činjenično stanje ovaj sud nalazi da su se u
radnjama okrivljenog stekli svi subjektivni i objektivni elementi bića
krivičnog djela nedavanja izdržavanja iz čl. 221 st.1 Krivičnog zakonika.
Naime, okrivljeni nije davao izdržavanje za lice koje je po zakonu bio dužan
da izdržava, koja dužnost mu je utvrdjena izvršnom sudskom odlukom - presudom,
u iznosu i na način kako je to presudom odredjeno. Okrivljeni je bio svjestan
da takvim postupanjem čini krivično djelo, što je i htio, pa se njegov
psihički odnos prema izvršenom krivičnom djelu manifestuje kao direktni
umišljaj.
Okrivljeni priznaje da svojoj mldb. kćerki M. od razvoda braka sa bivšom
suprugom V. nije uplaćivao novčani iznos na ime izdržavanja na način kako je
to utvrđeno presudom, te da joj je u dva navrata naknadno dao dio dugovanog
novca na ruke, a kao razlog za svoje ponašanje navodi da je penzioner, da je
bolestan te da većinu novca daje na lijekove, ne prilažući dokaze za tu
tvrdnju. Kako kaže, voljan je da svojoj kćerki, retroaktivno izmiri sva
dugovanja na ime izdržavanja u mjesečnim anuitetima od po 100,00 eura uplatama
na njen žiro-račun, kako bi joj nadoknadio zaostala potraživanja. Činjenicu da
je okrivljeni D. Đ. dao na ruke svojoj mldb. kćerki D. M. iznos od 250,00 eura
na ime izdržavanja, potvrđuje i svjedok oštećena mldb. D. M. ukazujući da je
ovaj iznos okrivljeni dao i to u maju iznos od 100,00 eura, a prije toga iznos
od 150,00 eura a misli da je to bilo prije dva mjeseca, pri čemu je sud imao u
vidu da je okrivljeni u svojoj odbrani naveo da je dao kćerki na ruke iznos od
150,00 eura za januar, februar i mart 2013. godine, a nakon saslušanja kod
tužioca dao kćerki iznos od još 250,00 eura, dok svjedok N. V. u svojoj izjavi
navodi da joj je kćerka rekla da je okrivljeni, nakon što je saslušana u
policiji u martu 2013. godine dao iznos od 100,00 eura na ime alimentacije
njihovoj ćerki, te nakon toga u maju mjesecu dao još iznos od 250,00 eura, pa
sud nije utvrđivao prednje činjenice, odnosno tačan iznos novca koji je
okrivljeni dao na ime alimentacije, a ovo imajući u vidu da zakonska
zastupnica oštećene nije ispostavila imovinsko pravni zahtjev, kada bi sud bio
u obavezi da utvrdi tačna iznos dugovanja, te posebno činjenicu da je iz
odbrane okrivljenog i saslušanih svjedoka nesumnjivo utvrđeno da okrivljeni
nije davao alimentaciju shodno pravosnažnoj i izvršnoj odluci suda,
svakomjesečno, već naknadno, dakle suprotno odluci o izdržavanju.
Po nalaženju suda, okolnosti koje navodi okrivljeni u svojoj odbrani, da je
star i bolestan te da većinu novca daje za lijekove, ne opravdavaju ponašanje
okrivljenog u smislu što ga ne oslobadjaju obaveze plaćanja izdržavanja, niti
u smislu čl. 221 st. 2 Krivičnog zakonika predstavljaju opravdan razlog za
nedavanje izdržavanja, obzirom da okrivljeni ima stalni izvor prihoda od
penzije, kako to sam navodi, te da je dužan da izdržava svoje dijete, što mu
je bilo poznato, a koja obaveza mu je utvrdjena pravosnažnom i izvršnom
sudskom odlukom, čiju izmjenu nije tražio.
Odlučujući o krivičnoj sankciji, sud je cijenio sve okolnosti predvidjenje čl.
42 st.1 Krivičnog zakonika, pa je od olakšavajućih okolnosti na strani
okrivljenog cijenio porodične i materijalne prilike u kojima živi, da je
razveden, penzioner, otac jednog mldb. djeteta, da je lošeg imovnog stanja,
činjenicu da je na ime izdržavanja naknadno platio dio dugovanog iznosa i
izrazio spremnost da izmiri dugovano i ubuduće plaća izdržavanje, te da se
zakonska zastupnica mldb. D. M. nije pridružila krivičnom gonjenju, dok je kao
otežavajuću okolnost sud cijenio raniju osuđivanost okrivljenog, što je
utvrđeno uvidom u izvod iz kaznene evidencije, imajući pri tome u vidu da je
od ranije osude protekao period od šest godina, u kome okrivljeni nije
ispoljio kriminalnu aktivnost, pa je okrivljenom prethodno utvrdio kaznu
zatvora u trajanju od tri mjeseca i istovremeno odredio da se ista neće
izvršiti ako okrivljeni u roku od 1 (jedne) godine po pravosnažnosti presude
ne izvrši novo krivično djelo, nalazeći da je ista adekvatna težini i prirodi
izvršenog krivičnog djela, pa je okrivljenom primjenom čl. 53 i 54 Krivičnog
zakonika, izrekao uslovnu osudu. Rok provjeravanja od jedne godine, uz
prijetnju kaznom zatvora od 3 mjeseca je po nalaženju suda dovoljno dug da u
cjelosti ostvari svrhu izricanja ove sankcije, i da u dovoljnoj mjeri utiče na
okrivljenog da ubuduće ne vrši krivična djela, čime će se sa uspjehom
ostvariti svrha uslovne osude iz čl. 52 Krivičnog zakonika, u okviru opšte
svrhe izricanja krivičnih sankcija u smislu čl. 4 st. 2 Krivičnog zakonika, a
prednje na osnovu uvjerenja suda da nije nužno izricanje efektivne kazne
zatvora i da se na okrivljenog može uticati izricanjem uslovne osude.
Odluka o troškovima krivičnog postupka - sudskog paušala donijeta je shodno
čl. 226 i 229 Zakonika o krivičnom postupku, a isti je u iznosu od 30,00 eura,
odmjeren shodno dužini trajanja postupka, složenosti predmeta i movinskim
prilikama okrivljenog.
Na osnovu izloženog, u smislu čl. 374 Zakonika o krivičnom postupku, odlučeno
je kao u izreci presude.
OSNOVNI SUD U CETINJU, dana 11. 06. 2013. godine
ZAPISNIČAR:
|
S U D I J A:  
---|---  
Olga Lipovina,s.r.
|
Željka Jovović,s.r.  
PRAVNA POUKA:
|
Protiv ove presude dozvoljena je žalba u roku od 8 dana od dana prijema
pismenog otpravka iste, preko ovog suda Višem sudu u Podgorici.  
---|---  
ZTO Olga Lipovina