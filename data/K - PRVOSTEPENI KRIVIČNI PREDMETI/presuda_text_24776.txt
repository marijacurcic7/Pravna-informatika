posl.br.K.60/13
U IME CRNE GORE
Osnovni sud u Cetinju, kao prvostepeni krivični, po sudiji Mariji Ćupić, uz
učešće Aleksandre Martinović kao zapisničara, u krivičnom predmetu protiv
okrivljenog K. M. zbog krivičnog djela teško djelo protiv bezbjednosti javnog
saobraćaja iz čl. 339 st. 1 Krivičnog zakonika, u sticaju sa krivičnim djelom
nepružanje pomoći licu povrijeđenom u saobraćajnoj nezgodi iz čl. 347. st 1.
Krivičnog zakonika, odlučujući po optužnom predlogu ODT-a Cetinje Kt. br.
31/13 od 12. 04. 2013. godine, nakon održanog glavnog i javnog pretresa dana
20. 06. 2013. godine, u prisustvu zastupnika optužbe M. Đ. savjetnika ODT-a
Cetinje , okrivljenog K. M. i oštećenog J. M. donio je dana 24. 06. 2013.
godine i javno objavio
P R E S U D U
Okrivljeni:
K. M. od oca V. i majke V. rođene .B. rođen .... godine u Podgorici, gdje i
prebiva, student, neoženjen, pismen sa završenom srednjom školom, srednjeg
imovnog stanja, neosuđivan
K r i v je
Što je:
Dana 14. februara 2013. godine, oko 09,50 časova, na magistralnom putu
Cetinje-Budva, u mjestu zv. Zagrablje, opština Cetinje, upravljajući u
saobraćaju putničkim motornim vozilom marke "Renault megane", reg. oznaka PG
EH ... vlasništvo Č. I. ne pridržavajući se saobraćajnih propisa iz člana 29.
stav 2. Zakona o bezbjednosti saobraćaja na putevima, ugrozio život i tijelo
ljudi, na način što, iako svjestan da je dužan da vozilo u kretanju drži što
bliže desnoj ivici kolovoza i na tolikoj udaljenosti od te ivice da s obzirom
na brzinu kretanja vozila, uslove saobraćaja i na stanje i karakteristike
puta, ne ugrožava druge učesnike u saobraćaju i ne izlaže sebe opasnosti, te
da usled nepridržavanja navedenog saobraćajnog propisa može izazvati
saobraćajnu nezgodu, odnosno dovesti u opasnost živote i tijela ljudi, voljno
nije održavao bezbjedni smjer kretanja vozila desnom stranom kolovoza na
bezbjednoj distanci od desne ivice puta u smjeru njegovog kretanja, olako
držeći da neće doći ili da će spriječiti nastanak saobraćajne nezgode, usled
čega je u odsustvu adekvatne pažnje, prilikom savlađivanja kritičnog poteza
puta koji se prostire u obliku desne krivine, desnim retrovizorom vozila
udario pješaka - oštećenog J. M. iz Cetinja, koji se kretao uz desnu ivicu
kolovoza, gledano iz pravca njegovog kretanja, kojom prilikom je oštećeni
zadobio laku tjelesnu povredu u vidu iščašenja desnog ramenog zgloba i
nagnječenja desnog koljena, nakon čega je, iako svjestan da ne smije ostaviti
bez pomoći lice koje je njegovim vozilom povrijeđeno, voljno ostavio bez
pomoći oštećenog J. M. i udaljio se vozilom sa lica mjesta saobraćajne nezgode
bez zaustavljanja,
- čime je izvršio krivično djelo ugrožavanje javnog saobraćaja iz čl. 339 st.
3 u vezi st. 1 Krivičnog zakonika u sticaju sa krivičnim djelom nepružanje
pomoći licu povrijeđenom u saobraćajnoj nezgodi iz čl. 347 st. 1 Krivičnog
zakonika,
- pa mu Sud prethodno shodno čl. 48 st. 1 Krivičnog zakonika utvrđuje za
krivično djelo ugrožavanje javnog saobraćaja iz čl. 339 st. 3 u vezi st. 1
KZ-a kaznu zatvora u trajanju od 30 dana, a za krivično djelo nepružanje
pomoći licu povrijeđenom u saobraćajnoj nezgodi iz čl. 347 st. 1 KZ-a kaznu
zatvora u trajanju od 60 dana,
- pa mu primjenom citiranih zakonskih propisa i primjenom čl. 4, 5, 13, 15,
16, 42, 48 st.2 t. 2, 52, 53, 54 Krivičnog zakonika i čl. 226 i 229, 239, 374
ZKP-a izriče
U S L O V N U O S U D U
Kojom okrivljenom utvrdjuje jedinstvenu kaznu zatvora u trajanju od 80 dana i
istivremeno odredjuje da se navedena kazna neće izvršiti ukoliko okrivljeni u
vremenskom periodu od dvije godine od dana pravosnažnosti presude ne počini
novo krivično djelo.
Obavezuje se okrivljeni da na ime troškova krivičnog postupka plati iznos od
132,00 eura te na ime paušala iznos od 30,00 eura, u korist budžeta Crne Gore
u roku od 15 dana po pravnosnažnosti presude pod prijetnjom prinudnog
izvršenja.
Oštećeni se radi ostvarivanja imovinskopravnog zahtjeva upućuje na redovnu
parnicu.
O b r a z l o ž e nj e
Optužnim predlogom ODT-a Cetinje Kt. br. 31/13 od 12. 04. 2013. godine,
stavljeno je na teret okrivljenom K. M. da je izvršio krivično djelo
ugrožavanje javnog saobraćaja iz čl. 339 st. 1 Krivičnog zakonika u sticaju sa
krivičnim djelom nepružanje pomoći licu povrijeđenom u saobraćajnoj nezgodi iz
čl. 347 st. 1 Krivičnog zakonika, da bi na glavnom pretresu izmijenio
kvalifikaciju krivičnog djela ugrožavanje javnog saobraćaja iz
čl.339.st.1.KZ-a koje je okrivljenom stavljeno na teret i to na način što je
istom na teret stavljeno izvršenje krivičnog djela ugrožavanje javnog
saobraćaja iz čl. 339 stav 3. u vezi stava 1 KZ-a, dok kvalifikacija za drugo
krivično djelo ostaje nepromijenjena, pa je zastupnik optužbe u konačnom
predložio da sud okrivljenog oglasi krivim i osudi po zakonu unutar granica
predviđenog minimuma i maksimuma kazne za predmetna krivična djela.
Okrivljeni K. M. je u svojoj odbrani, datoj kod ODT-a u Cetinju i na glavnom
pretresu naveo je da je kritičnom prilikom upravljao motornim vozilom marke
"Renault Megan" vlasništvo njegovog brata, krećući se tom prilikom iz pravca
Podgorice ka Cetinju. Dolaskom u mjesto Zagrablje blizu Cetinja pri izlasku iz
desne krivine osjetio je da je došlo do pucanja retrovizora, da bi potom
primijetio mušku osobu uzdignute ruke koja mu je prijetila kažiprstom. Tvrdi
da je siguran da ovo lice nije palo na kolovoz jeć je u momentu kada ga je
primijetio to lice stajalo uz desnu ivicu kolovoza. Istakao je da je nastavio
kretanje put Budve, da bi ga potom na raskrsnici prema Budvi zaustavila
policija i privela u Ispostavu Cetinje. Nakon davanja izjave u ispostavi
Cetinje otišao je do Hitne službe gdje je dobio informaciju da je riječ o J.
M. te da je isti tom prilikom zadobio lakše povrede u predjelu podlaktice.
Dalje je istakao da na ovoj dionici puta on zaista nije primijetio pješaka, da
je dan bio vedar ,ali da je nekoliko dana prije toga padala kiša, te da su se
pored kolovoza nalazili nameti snijega. Pretpostavlja da je vozilom udario
ovog čovjeka čim je puklo staklo od istog i vidio ovog čovjeka kako prijeti
rukom u njegovom pravcu, ali nije mogao objasniti zašto se nije zaustavio,
vjerovatno sa razloga jer mu se ovo prvi put dešava, a pojasnio je da bi
sigurno zaustavio vozilo da je vidio da je čovjek pao na tlo. Naveo je da se u
momentu nastanka saobraćajne nezgode kretao oko 50 - 60 km/h, te da mu je žao
zbog predmetne saobraćajne nezgode i da se smatra krivim za nastalu situaciju.
Sud je u dokaznom postupku saslušao svjedoka oštećenog J. M. a,pročitao
zapisnik o uviđaju saobraćajne nezgode Uprave policije ispostave Cetinje broj
12/2013 od 20. 02. 2013. godine, po saglasnom predlogu stranaka pročitao nalaz
i mišljenje sudskog vještaka saobraćajne struke ing. Š. M. od marta mjeseca
2013. godine, po saglasnom predlogu stranaka pročitao nalaz i mišljenje
sudskog vještaka medicinske struke Dr S. R. dat na zapisniku kod ODT-a dana
29. 03. 2013. godine sa pratećom medicinskom dokumentacijom u spisima predmeta
o vrsti i težini tjelesnih povreda za oštećenog J. M. izvršio uvid u skicu
lica mjesta i fotodokumentaciju predmetne saobraćajne nezgode i pročitao izvod
iz kaznene evidencije Uprave policije područne jedinice Podgorica broj
29-245/13-7852/2-1341 od 08. 05. 2013. godine na ime okrivljenog.
Svjedok oštećeni J. M. u prethodnom postupku i na glavnom pretresu je naveo da
se predmetnog dana u svojstvu pješaka kretao krajnjom desnom ivicom
magistralnog puta Cetinje - Budva, tj. kunetom za odvod vode jer na toj
dionici puta ne postoji pješačka staza ,a dio uz sami kolovoz bio je prekriven
debelim slojem snijega, kada ga je u jednom trenutku vozilo marke "Reno Megan"
retrovizorom udarilo po lijevoj ruci u predjelu lakta od kog udara je pao na
asvalt usled čega je povrijedio desno koljeno i desno rame. Obzirom da je bol
bio jak i trenutan uspio je nekako da se podigne i koliko se sjeća opsovao je
u pravcu vozila kada je uspio da primijeti registarske oznake PG EH ... koje
je odmah prijavio svom sinu putem telefona, a ovaj je o svemu obavijestio
policiju. Vozač "Renoa" ni u jednom trenutku nije zaustavio vozilo, već je
nesmetano nastavio kretanje ka Budvi, ističući da su prije udara tri - četiri
vozila nesmetano prošla bez ikakvih problema. Mišljenja je da je vozač "Renoa"
prešao krajnju desnu liniju kolovoza i na taj način ga zakačio retrovizorom
jer ni jednog trenutka nije izlazio iz okvira pomenute kunete. Konatar ga je
samo jednom pozvao i to tri dana nakon nezgode kada ga je obavijestio da će
navodno doći da ga posjeti, a što nije uradio do dana današnjeg. Dalje je
naveo da sumnja da bi ga Konatar i pozvao da mu nije "uhvatio" broj tablica na
osnovu kojeg ga je policija u Budvi zaustavila i privela Ispostavi Cetinje.
Pridružio se krivičnom gonjenju protiv okrivljenog K. M. i postavio je
imovinsko-pravni zahtjev.
U zapisniku o uviđaju saobraćajne nezgode Uprave policije ispostava Cetinje
br. 12/2013 od 20. 02. 2013. godine je konstatovano, a skicom lica mjesta i
fotodokumentacijom Uprave policije ispostava Cetinje br. 29/13 od 14. 02.
2013. godine predstavljeno, da se saobraćajna nezgoda desila u mjestu
Zagrablje gdje je kolovoz podijeljen na dvije saobraćajne trake suprotnih
smjerova uzdužnom neisprekidanom linijom. Na licu mjesta je zatečen dio
retrovizora (staklo) u kanalu za vodu, uz desnu ivicu kolovoza gledano iz
pravca Cetinja kao što je prikazano na skici. Na lice mjesta nije zatečeno PMV
reg. oznaka PG EH ... koje se udaljilo sa lica mjesta saobraćajne nezgode, a
koje je zaustavljeno od strane kolega PJ Budva od kojih je preuzeto i i
privedeno u ispostavu Cetinje gdje je i privremeno oduzeto po nalogu tužioca.
Na licu mjesta je zatečen pješak koji je i prisustvovao vršenju uviđaja,
kolovoz je bio mokar ,a uz ivicu kolovoza razgrnut snijeg.
Vještak saobraćajne struke Š. M. u svom nalazu i mišljenu Kt.br.31/13 naveo je
da je fizički kontakt između PMV marke "Renault Megane" reg. oznaka PG EH ...
i pješaka ostvaren na desnoj ivici kolovoza, odnosno u prostornoj zoni gdje je
locirana ivična puna linija, na način što je vozilo svojim spoljnjim bočnim
retrovizorom zahvatilo pješaka najvjerovatnije u predjelu lijeve regije tijela
u lokalitetu donjih ekstremiteta, nakon čega je nastupila destabilizacija ,a
zatim i pad pješaka na desnu regiju tijela, kojom prilikom je pješak zadobio
tjelesne povrede u lokalitetu desne ruke i desnog ramena, kako je konstatovano
i u izvještaju ljekara specijaliste. Vještak je našao da je putničko vozilo
marke "Renault Megan", reg. oznaka PG EH ... voženo brzinom oko 54 km/h u
trenutku savlađivanja kritičnog poteza puta koji se prostire u vidu oštre
desne nepregledne krivine, te da je morao održavati bezbjedni smjer kretanja
na bezbjednoj distanci od desne ivice kolovoza od oko 0,95 metara. Vozač
vozila imao je na raspolaganju potrebnu prostorno vremensku distancu za
održavanje bezbjednog smjera kretanja vozila, te je jasno da je do nezgode
došlo usled propusta u vožnji od strane vozača koji se nije kretao vozilom na
bezbjednoj distanci od desne ivice puta u smjeru kretanja, te nije obratio
adekvatnu pažnju na pješaka koji se pravilno kretao uz desnu ivicu kolovoza,
usled čega je došlo do kontakta spoljnjeg desnog retrovizora vozila koji je
zakačio pješaka u predjelu lijeve regije tijela ,nakon čega je nastupila
destabilizacija i pad pješaka kojom prilikom je isti zadobio laku tjelesnu
povredu. Vještak nalazi da na strani pješaka nema propusta u kretanju.
Ovako dat nalaz i mišljenje vještaka sud je cijenio kao jasan i precizan,
zasnovan na pravilima struke, pa ga je kao takvog u cjelosti i prihvatio.
Iz nalaza i mišljenja vještaka medicinske struke dr R. S. dat na zapisniku
pred ODT-om od 29. 03. 2013. godine kao i prateće medicinske dokumentacije sud
je utvrdio da je oštećeni J. M. u predmetnom događaju zadobio povredu
iščašenja desnog ramenog zgloba, nagnječenje desnog koljena, te da je zbog
subluksacije desnog ramena urađena repozicija i da je pacijent proslijeđen
ortopedu. Vještak navodi da je do povrede došlo prilikom udara pacijenta od
strane putničkog vozila, tj. retrovizora, a usled pada je došlo i do manje
povrede koljena. Povreda je izazvana dejstvom tupe mehaničke sile velike
kinetičke energije ( automobil u pokretu - vožnji). Ovakve povrede vještak, u
vrijeme nanošenja, kvalifikuje kao lake tjelesnu povrede, koje i u svom zbiru
čine laku tjelesnu povredu.
Sud je prihvatio dati nalaz vještaka medicinske struke kao stručan ,objektivan
i u skladu sa ostalim provedenim dokazima.
.
Iz izvoda iz kaznene evidencije Uprave policije područne jedinice Podgorica
broj 29-245/13-7852/2-1341 od 08. 05. 2013. godine na ime okrivljenog se vidi
da nije osuđivan.
Cijeneći sve provedene dokaze, pojedinačno i u njihovoj međusobnoj povezanosti
i dovodeći ih u vezu sa odbranom okrivljenog, sud je utvrdio da je okrivljeni
dana 14. februara 2013. godine, oko 09,50 časova, na magistralnom putu Cetinje
- Budva, u mjestu "Zagrablje", opština Cetinje, upravljajući PMV marke
"Renault Megane" reg. oznaka PG EH ... vlasništvo Č. I. ne pridržavajući se
saobraćajnih propisa iz čl. 29 st. 2 ZOBS-a, ugrozio život i tijelo ljudi na
način što, iako svjestan da je dužan da vozilo u kretanju drži što bliže
desnoj ivici kolovoza i na tolikoj udaljenosti od te ivice da sa obzirom na
brzinu kretanja vozila, uslove saobraćaja i stanje i karakteristike puta, ne
ugrožava druge učesnike u saobraćaju i ne izlaže sebe opasnosti, te da usljed
nepridržavanja navedenog saobraćajnog propisa može izazvati saobraćajnu
nezgodu, odnosno dovesti u opasnost živote i tijela ljudi, voljno nije
održavao bezbjedni smjer kretanja vozila desnom stranom kolovoza na bezbjednoj
distanci od desne ivice puta u smjeru njegovog kretanja, olako držeći da neće
doći ili da će spriječiti nastanak saobraćajne nezgode, usljed čega je u
odsustvu adekvatne pažnje, prilikom savlađivanja kritičnog poteza puta koji se
prostire u obliku desne krivine, desnim retrovizorom vozila udario pješaka -
oštećenog J. M. iz Cetinja, koji se kretao uz desnu ivicu kolovoza gledano iz
pravca njegovog kretanja, kojom prilikom je oštećeni zadobio laku tjelesnu
povredu u vidu iščašenja desnog ramenog zgloba i nagnječenja desnog koljena,
nakon čega je iako svjestan da ne smije ostaviti bez pomoći lice koje je
njegovim vozilom povrijeđeno, voljno ostavio bez pomoći oštećenog J. M. i
udaljio se sa lica mjesta.
Naime, činjenično stanje iz izreke presude utvrđeno je iz uviđajne
dokumentacije, fotodokumentacije, iskaza svjedoka oštećenog J. M. nalaza
vještaka saobraćajne struke M. Š. koji je u svemu jasan i usaglašen sa
pravilima struke i koje sud u cjelosti prihvata, a kojim se na nesumnjiv način
utvrđuje da je okrivljeni, upravljajući vozilom na magistralnom putu Cetinje -
Budva ne održavajući pritom bezbjedni smjer kretanja vozila desnom stranom
kolovoza na bezbjednoj distanci od desne ivice kolovoza, te usled ne obraćanja
adekvatne pažnje prema pješaku koji se kretao uz desnu ivicu kolovoza puta u
smjeru kretanja, zahvatio prostor kolovoza kojim se kretao pješak, kojom
prilikom je udario pješaka u predjelu lijeve regije tijela pješaka na prostoru
gdje je locirana puna ivična linija.
Postupajući na navedeni način, okrivljeni se nije pridržavao odredbi ZOBS-a na
putevima i to člana 29 stava 2 kojim je propisano da je vozač dužan da vozilo
u kretanju drži što bliže desnoj ivici kolovoza i na tolikoj udaljenosti od te
ivice da, s obzirom na brzinu kretanja vozila, uslove saobraćaja i na stanje i
karakteristike puta, ne ugrožava druge učesnike u saobraćaju i ne izlaže sebe
opasnosti. Postupanje okrivljenog suprotno navedenim odredbama imalo je za
posledicu uzrokovanje saobraćajne nezgode u kojoj je oštećeni J. M. zadobio
laku tjelesnu povredu, a što je utvrdjeno iz nalaza i mišljenja vještaka
medicinske struke kao i priložene medicinske dokumentacije, čime su se u
radnjama okrivljenog stekli svi objektivni elementi bića krivičnog djela
ugrožavanje javnog saobraćaja iz čl. 339 st. 3 u vezi st. 1 Krivičnog
zakonika.
Okrivljeni je bio svjestan da svojim nepropisnim postupanjem u saobraćaju,
može ugroziti život i tijelo ljudi ali je očigledno olako držao da do toga
neće doći i da će isto moći izbjeći, u čemu se ogleda njegov svjesni nehat, a
usled čega je kao kvalifikovana posledica nastupila laka tjelesna povreda
oštećenog J. M. u odnosu na koju je okrivljeni takođe postupao nehatno.
Takođe, iz iskaza svjedoka oštećenog J. M. i dovodeći isti u vezu sa odbranom
okrivljenog, sud je nesumnjivo utvrdio da je okrivljeni, izvršio i krivično
djelo nepružanje pomoći licu povrijeđenom u saobraćajnoj nezgodi iz čl. 347
st. 1 Krivičnog zakonika, odnosno da je nakon predmetne saobraćajne nezgode,
ostavio bez pomoći oštećenog J. M. koji je u predmetnoj nezgodi zadobio lake
tjelesne povrede. Naime, ovo krivično djelo čini vozač motornog vozila ili
drugog prevoznog sredstva koje ostavi bez pomoći lice koje je tim prevoznim
sredstvom povrijedjeno ili čiju je povredu tim sredstvom prouzrokovao. Radnja
krivičnog djela je stoga propuštanje, odnosno, nečinjenje, s tim što se
zahtijeva kumulativno da je prethodno izvršilac krivičnog djela prouzrokovao
povredu pasivnog subjekta. Ovo krivično djelo čini se udaljavanjem, odnosno
bjekstvom sa lica mjesta na kome se desila saobraćajna nezgoda, a može
postojati i u slučaju ostajanja na licu mjesta gdje se desio udes bez
pokazivanja bilo kakve namjere da se pruži pomoć. Međutim, ukoliko je lice
koje je povredu prouzrokovalo htjelo da pruži pomoć i to ispoljilo kroz svoje
ponašanje ali je u tome bilo preduhitreno od strane drugih lica, u tom slučaju
nema radnje ovog krivičnog djela.
Iz prethodno detaljno date analize nesumnjivo je utvrđeno da je okrivljeni ne
pridržavajući se saobraćajnih propisa iz čl. 29 st. 2 ZOBS-a na putevima,
ugrozio saobraćaj i doveo u opasnost život i tijelo ljudi, kojom prilikom je
oštećeni J. M. zadobio lake tjelesne povrede, koje je sud utvrdio iz nalaza i
mišljenja vještaka medicinske struke i medicinske dokumentacije, dakle kao
izvršilac krivičnog djela je prouzrokovao povredu pasivnog subjekta. Da je
okrivljeni bez pružanja pomoći oštećenom napustio lice mjesta sud je utvrdio
iz iskaza svjedoka oštećenog J. Mi. koji navodi da se vozilo nakon ostvarenog
kontakta nije zaustavilo već je nastavilo nesmetano kretanje u pravcu Budve,
ne obazirući se pritom na njega kao pješaka, kao ni na činjenicu da mu je
prilikom udara otpalo staklo sa retrovizora. Ni sam okrivljeni K. M. ne spori
da kritičnom prilikom nije zaustavljao vozilo jer kako i sam ističe on je
pretpostavio da je udario pješaka kad je čuo da je staklo od retrovizora
puklo, a i u retrovizoru je primijetio da ova osoba prijeti rukom u njegovom
pravcu. Takođe navodi da nije stao iz straha jer mu se ovo prvi put dešava,
ali da bi sigurno stao da je primijetio da je pješak pao na tlo.
Iz svega navedenog proizilazi da okrivljeni, niti je pružio pomoć oštećenom,
niti je za to ispoljio namjeru kroz svoje ponašanje. Ovo i kod činjenice da je
okrivljeni, kao vozač, morao znati da će povodom nezgode na lice mjesta izaći
policija radi vršenja uviđaja, pa je bilo logično za očekivati da ostane na
licu mjesta, kako to i sam navodi u prethodnom postupku, pojašnjavajući da se
nije snašao jer mu se tako nešto prvi put desilo.
Iz svega navedenog, sud nalazi da je okrivljeni ostvario sva bitna obilježja
bića krivičnog djela nepružanje pomoći licu povrijeđenom u saobraćajnoj
nezgodi, u odnosu na koje djelo je postupao umišljajno jer je bio svjestan da
ostavlja bez pomoći lice kojem je neposredno, upravljajući vozilom,
prouzrokovao povredu, pa je to i htio.
Jasno je da su se u radnjama okrivljenog stekla sva bitna obilježja bića
krivičnih djela za koja je osuđen, kako objektivna, tako i subjektivna.
Prilikom izbora vrste i visine krivične sankcije, Sud je cijenio sve okolnosti
iz čl. 42 Krivičnog zakonika, koje su od uticaja da kazna bude manja ili veća,
pa je od olakšavajućih okolnosti na strani okrivljenog uzeo u obzir njegove
lične prilike raniji neporočan život i s tim u vezi raniju neosuđivanost, što
je sud utvrdio uvidom u izvod iz kaznene evidencije na ime okrivljenog, te
činjenicu da je student, dok otežavajućih okolnosti sud nije našao. Sud je u
konkretnom slučaju,našao da će se uslovnom osudom postići svrha kažnjavanja,
pa je primjenom čl. 48 st.1 Krivičnog zakonika prema okrivljenom predhodno
utvrdio kazne zatvora i to za krivično djelo ugrožavanje javnog saobraćaja iz
čl. 339 st. 3 u vezi st.1 Krivičnog zakonika kaznu zatvora u trajanju od 30
dana, a za krivično djelo nepružanje pomoći licu povrijeđenom u saobraćajnoj
nezgodi iz čl. 347 st. 1 Krivičnog zakonika kaznu zatvora u trajanju 60 dana,
a potom primjenom čl. 48 st. 2.t.2. Krivičnog zakonika okrivljenom utvrdio
jedinstvenu kaznu zatvora u trajanju od 80 dana. Na ovako, predhodno utvrđenu
jedinstvenu kaznu zatvora, sud je primjenio odredbe člana 53 i 54 Krivičnog
zakonika pa je odredio da se ista neće izvršiti ukoliko okrivljeni u roku od 2
(dvije) godine ne učini novo krivično djelo. Sud je mišljenja da je ovako
odmjerena krivična sankcija neophodna i dovoljna za ostvarenje svrhe
kažnjavanja, kako u cilju generalne, tako i u cilju specijalne prevencije, te
da će uticati na okrivljenog da u buduće ne vrši krivična djela, čime će u
potpunosti biti ostvarena svrha kažnjavanja iz čl. 32 Krivičnog zakonika, a u
okviru opšte svrhe izricanja krivičnih sankcija iz čl. 4 st. 2 Krivičnog
zakonika.
Odluka o troškovima krivičnog postupka zasnovana je na odredbi čl. 226 i 229
Zakonika o krivičnom postupku, na osnovu kojih je sud okrivljenog obavezao da
na ime troškova krivičnog postupka plati iznos od 132,00 €, od čega se iznos
93,50 € odnosi na nagradu za izradu nalaza sudskom vještaku saobraćajne struke
ing. Š. M. 38,50 € za nagradu vještaku medicinske struke dr R. S. dok je
paušal u iznosu od 30,00 € odmjeren srazmjerno dužini trajanja postupka,
složenosti predmeta i imovinskim prilikama okrivljenog.
Shodno čl. 239 Zakonika o krivičnom postupku, sud je oštećenog, radi
ostvarivanja imovinsko pravnog zahtjeva uputio na parnični postupak.
Na osnovu navedenog, a u smislu čl. 374 Zakonika o krivičnom postupku,
odlučeno je kao u izreci presude.
OSNOVNI SUD U CETINJU
Dana 24. 06. 2013. godine
ZAPISNIČAR:
|
S U D I J A:  
---|---  
Martinović Aleksandra
PRAVNA POUKA:
Protiv ove presude može se izjaviti žalba u roku od 8 dana od dana prijema
Višem sudu
u Podgorici, a preko ovog Suda.
|
Marija Ćupić
PRAVNA POUKA: