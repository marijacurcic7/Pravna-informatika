K.br.90/12
U IME CRNE GORE
OSNOVNI SUD U DANILOVGRADU, po sudiji Vladimiru Novoviću, kao pojedincu, uz
učešće Branke Nikolić kao zapisničara, u krivičnom predmetu protiv okrivljenog
B.G. iz Danilovgrada, koga brani K.N., advokat iz Podgorice, zbog krivičnog
djela nedozvoljeno držanje oružja i eksplozivnih materija iz čl.403 st.2 KZ,
odlučujući po optužnom predlogu Osnovnog državnog tužilaštva Podgorica
Kt.br.817/12 od 03.10.2012.godine, koji je na glavnom pretresu zastupala
Zorica Milanović, zamjenik ODT-a iz Podgorice, nakon održanog glavnog i javnog
pretresa dana 05.03.2013.godine, u prisustvu zastupnika optužbe, okrivljenog i
branioca okrivljenog, donio je dana 08.03.2013.godine i istog dana javno
objavio
PRESUDU
Okrivljeni B.G., od oca M. i majke G., rodjene R., rodjen ...godine u P., sa
mjestom prebivališta u D. - D. M., državljanin Crne Gore, pismen, završio
srednju elektro-tehničku školu, po zanimanju elektroenergetski tehničar,
neoženjen, bez djece, srednjeg imovnog stanja, neosuđivan.
Kriv je
Što je:
Dana 20.maja 2012.godine, u mjestu Ciglana-Spuž, opština Danilovgrad, svjestan
svog djela čije je izvršenje htio, znajući da je njegovo djelo zabranjeno,
protivno odredbi čl.10 st.2 tač.10, čl.10a st.1 i čl.11 Zakona o oružju
("Sl.list" RCG br. 49/2004 i "Sl.list" CG br.49/2008, br.20/2011 i
br.40/2011), neovlašćeno nosio na javnom mjestu poluautomatsku pušku marke
"CZ", model 59/66, kal.7,62x39 mm, fab.br.120599, čije držanje je građanima
zabranjeno, kada mu je ista i oduzeta od strane službenika Uprave policije PJ
Podgorica-Ispostava Danilovgrad.
- čime je počinio krivično djelo nedozvoljeno držanje oružja i eksplozivnih
materija iz čl.403 st.2 KZ.
Pa ga sud primjenom citiranih zakonskih propisa, te čl.4, 5, 15, 32, 36, 42,
45 i 46 KZ i čl.226, 229 i 374 ZKP-a
O S U Đ U J E
Na kaznu zatvora u trajanju od 3 (tri) mjeseca.
Dužan je okrivljeni da na ime troškova krivičnog postupka - sudskog paušala
uplati budžetu Crne Gore iznos od 30,00 eura, u roku od 15 dana po
pravosnažnosti presude.
Na osnovu čl.75 st.1 KZ od okrivljenog B.G.a se trajno oduzima poluautomatska
puška marke "CZ" model 59/66, kal.7,62x39 mm, fab.br.120599.
O b r a z l o ž e nj e
Optužnim predlogom ODT-a u Podorici Kt.br.817/12 od 03.10.2012.godine,
okrivljenom B.G., stavljeno je na teret da je izvršio krivično djelo
nedozvoljeno držanje oružja i eksplozivnih materija iz čl.403 st.2 KZ.
Zastupnik optužbe je na glavnom pretresu u završnoj riječi precizirao
činjenični opis krivičnog djela iz optužnog predloga, na način što je u prvom
redu nakon riječi "Danilovgrad" stavio riječi "svjestan svog djela čije je
izvršenje htio, znajući da je njegovo djelo zabranjeno", dok je pravna
kvalifikacija ostala ista. Predložio je da sud okrivljenog oglasi krivim i
osudi po zakonu, kao i da okrivljenom izrekne mjeru bezbjednosti oduzimanja
predmeta.
Okrivljeni B.G. u odbrani datoj na glavnom pretresu je priznao izvršenje
krivičnog djela. U bitnom je naveo da je kritičnog dana predmetnu
poluautomatsku pušku uzeo iz svoje kuće, koja se nalazi u selu Martinići, te
da je imao namjeru da je odnese u svoju vikendicu u mjestu Vukotica. Istakao
je da je prilikom odnošenja ove puške, u mjestu Gradina ispalio jedan
projektil iz nje. Tvrdi da je nakon toga policija prilikom pregleda vozila, u
kojem su se nalazili on i S. N., pronašla pušku i oduzela mu je. U završnoj
riječi je kazao da prihvata završnu riječ svoga branioca.
Branilac okrivljenog B.G. adv.K.N. je u završnoj riječi kazala da na strani
njenog branjenika kao olakšavajuće okolnosti treba cijeniti priznanje,
neosuđivanost, mladost, iskreno kajanje i korektno držanje na sudu.
Sud je na glavnom pretresu u dokaznom postupku pročitao iskaz svjedoka N.S. iz
istražnog postupka sa zapisnika o saslušanju svjedoka Kt.br. 817/12 od
03.07.2012.godine, sačinjenog kod ODT Podgorica, pročitao potvrdu o privremeno
oduzetim predmetima Uprave policije Ispostava Danilovgrad Ku.br. 43/12 od
20.05.2012.godine, izdatu na ime okrivljenog B.G., pročitao službenu
zabilješku Uprave policije Ispostava Danilovgrad od 25.05.2012.godine,
pročitao izvještaj o vještačenju Forenzičkog centra Uprave policije Crne Gore
br. 2780/12, a koji je urađen po naredbi ODT Podgorica i pročitao izvod iz
kaznene evidencije Uprave policije PJ Podgorica br.29-245/12-27089/2-4140 od
18.10.2012. godine, izdat na ime okrivljenog B.G.
Svjedok N. S. u iskazu datom u istražnom postupku u bitnom je naveo da se
otprilike krajem maja ili početkom juna 2012.godine, u večernjim časovima, sa
B.G. nalazio u kafani "Lipa" u Spužu, u kojoj su se zadržali negdje do 02,00
časova. Istakao je da mu je tom prilikom B.G. kazao da njih dvojica pođu do
njegove kuće sa ciljem da mu isti pokaže jednu pušku. Dalje je naveo da su
pošli do kuće B.G. i da je zatim B.G. ušao u jedan objekat, s tim što se nije
mogao izjasniti da li se radilo o kući ili štalskom objektu, dok ga je on za
to vrijeme čekao u vozilu. Kada se vratio B.G. je držao jednu dugačku pušku na
kojoj se nalazio sklopljeni nož-bajonet, a isti mu je tom prilikom saopštio da
ima jedan metak za ovu pušku, te da treba negdje taj metak da ispale. Nije se
mogao izjasniti o kojoj se pušci radilo. Nedugo nakon toga, on i B.G., koji je
sjedio na mjestu suvozača, su otišli u pravcu jednog brda gdje je B.G. ispalio
predmetni metak. Nije vidio da je iz navedene puške prilikom ispaljenja ispala
čaura, a iz razloga što je bilo mračno. Zatim ih je zaustavila policija i
policajci su pronašli pušku na mjestu gdje je B.G. sjedio. Dodao je da je B.G.
kazao policajcima da je puška njegova.
Iz potvrde o privremeno oduzetim predmetima Uprave policije Ispostava
Danilovgrad Ku.br.43/12 od 20.05.2012.godine, izdate na ime okrivljenog,
utvrđuje se da je dana 20.05.2012.godine od okrivljenog B.G. oduzeta
poluautomatska puška kalibra 7,62x39 mm, serijskog broja 120599.
U službenoj zabilješci Uprave policije Ispostava Danilovgrad od
25.05.2012.godine, navedeno je da su dana 20.05.2012.godine, oko 02,00 časova,
ovlašćeni službenici Uprave policije PJ Podgorica-Ispostava Danilovgrad, u
mjestu Ciglana-Spuž, na lokalnom putu izvršili kontrolu vozila marke "Škoda
Fabija", reg.oznaka PG DK 656, koje je bilo parkirano, da je na mjestu vozača
bio N. S., da je na mjestu suvozača bio okrivljeni B.G., te da je kod
okrivljenog B.G.na krilu pronađena poluautomatska puška ser.br.120599.
Iz izvještaja o vještačenju Forenzičkog centra Uprave policije Crne Gore br.
2780/12, a koji je urađen po naredbi ODT Podgorica, utvrđuje se da je na
vještačenje dostavljena poluautomatska puška marke "CZ", model 59/66,
kal.7,62x39 mm, fab.br.120599. Optičkim pregledom brisa cijevi pomoću tampona
vate, konstatovano je prisustvo barutne gareži. Hemijskom analizom-
difenilaminskim testom, potvrđeno je prisustvo nitrata, što znači da je iz
predmetne poluautomatske puške pucano, nakon čega njena cijev nije čišćena, ni
podmazivana. U cilju ispitivanja ispravnosti iz predmetne poluautomatske puške
je ispaljena određena količina municije odgovarajućeg kalibra. U toku
ispaljenja nije došlo do bilo kakvih zastoja, pa se konstatuje da je predmetna
poluautomatska puška ispravna.
Sud je cijenio navedeni izvještaj o vještačenju, pa je isti prihvatio kao
jasan, stručan i objektivan i dat prema pravilima struke i nauke.
Iz izvoda iz kaznene evidencije Uprave policije PJ Podgorica
br.29-245/12-27089/2-4140 od 18.10.2012. godine, izdatog na ime okrivljenog
B.G., utvrđuje se da okrivljeni B.G. nije osuđivan.
Na osnovu naprijed izložene činjenične građe koja proizilazi iz sadržine
dokaza provedenih na glavnom pretresu, ovaj sud je nesumnjivo zaključio da su
se u radnjama okrivljenog B.G. stekla sva bitna obilježja bića krivičnog djela
nedozvoljeno držanje oružja i eksplozivnih materija iz čl.403 st.2 KZ. Naime,
okrivljeni je dana 20.maja 2012.godine, u mjestu Ciglana-Spuž, opština
Danilovgrad, svjestan svog djela čije je izvršenje htio, znajući da je njegovo
djelo zabranjeno, protivno odredbi čl.10 st.2 tač.10, čl.10a st.1 i čl.11
Zakona o oružju ("Sl.list" RCG br. 49/2004 i "Sl.list" CG br.49/2008,
br.20/2011 i br.40/2011), neovlašćeno nosio na javnom mjestu poluautomatsku
pušku marke "CZ", model 59/66, kal.7,62x39 mm, fab.br.120599, čije držanje je
građanima zabranjeno, kada mu je ista i oduzeta od strane službenika Uprave
policije PJ Podgorica-Ispostava Danilovgrad.
Sve naprijed navedene činjenice utvrđene su iz odbrane okrivljenog B.G. sa
glavnog pretresa, u kojoj okrivljeni B.G. priznaje izvršenje krivičnog djela.
Okrivljeni B.G. je u odbrani datoj na glavnom pretresu naveo da je kritičnog
dana iz svoje kuće u Martinićima uzeo poluautomatsku pušku, da je iz ove puške
u mjestu Gradina, nakon što se na ovo mjesto dovezao vozilom sa N. S., ispalio
jedan projektil, te da su poslije toga policijski službenici prilikom pregleda
vozila u kojem su se nalazili on i S. N. pronašli ovu pušku, kojom prilikom mu
je ista oduzeta. Ovakvo priznanje okrivljenog sud je cijenio kao istinito,
potpuno i jasno. Sve ove činjenice potvrđuje i svjedok N. S., čiji iskaz sud
prihvata kao istinit. Odbrana okrivljenog B.G. stoji u skladnoj vezi sa
potvrdom o privremeno oduzetim predmetima Uprave policije Ispostava
Danilovgrad Ku.br.43/12 od 20.05.2012.godine i izvještajem o vještačenju
Forenzičkog centra Uprave policije Crne Gore br. 2780/12, iz kojih dokaza
proizilazi da je dana 20.05.2012.godine od okrivljenog B.G. oduzeta
poluautomatska puška marke "CZ", model 59/66, kal.7,62x39 mm, fab.br.120599,
da je predmetna poluautomatska puška ispravna, tj. da se radilo o ispravnom
vatrenom oružju.
Članom 10 st.2 tač.10 Zakona o oružju ("Sl.list" RCG br. 49/2004 i "Sl.list"
CG br.49/2008, br.20/2011 i br.40/2011) propisano je da predmetna
poluautomatska puška spada u vatreno oružje kategorije A, dok je čl.10a st.1
istog zakona propisano da je zabranjeno nabavljanje, držanje i nošenje oružja
kaegorije A, osim ako ovim zakonom nije drukčije propisano. Takođe, čl.11
Zakona o oružju ("Sl.list" RCG br. 49/2004 i "Sl.list" CG br.49/2008,
br.20/2011 i br.40/2011) propisano je da je zabranjeno nošenje oružja na
javnom mjestu. Krivično djelo nedozvoljeno držanje oružja i eksplozivnih
materija iz čl.403 st.2 KZ, čini onaj ko neovlašćeno drži, nosi, izrađuje,
popravlja, prerađuje, prodaje, nabavlja, vrši razmjenu, prevozi ili na drugi
način stavlja u promet vatreno oružje, municiju, ekplozivne materije,
rasprskavajuće ili gasno oružje čije držanje je građanima zabranjeno. U
konkretnom slučaju okrivljeni je na javnom mjestu neovlašćeno nosio vatreno
oružje - predmetnu poluautomatsku pušku, čije držanje je građanima zabranjeno.
Zbog toga su se u radnjama okrivljenog stekla sva obilježja bića krivičnog
djela nedozvoljeno držanje oružja i eksplozivnih materija iz čl. 403 st.2 KZ.
Sud je cijenio psihički odnos okrivljenog prema izvršenom krivičnom djelu, pa
je utvrdio da je okrivljeni predmetno krivično djelo učinio sa direktnim
umišljajem. Okrivljenom je svakako bilo poznato da je zabranjeno na javnom
mjestu nositi predmetnu poluautomatsku pušku, čije je držanje građanima
zabranjeno. Znači, kod okrivljenog je postojala svijest o svim obilježjima
krivičnog djela i htjenje njegovog izvršenja.
Sud je u skladu sa činjeničnim utvrđenjem precizirao činjenični opis krivičnog
djela na način odredjen kao u izreci presude, ne povrjeđujući na taj način
objektivni identitet optužnog akta.
Zastupnik optužbe je na glavnom pretresu odustao od predloga da se u dokaznom
postupku vrši uvid u poluautomatsku pušku marke "CZ", model 59/66, kal.7,62x39
mm, fab.br.120599, kao i da se u dokaznom postupku čita izvještaj o
balističkoj analizi Uprave policije Forenzičkog centra 07 br.244/12-2-2189 od
24.04.2012.godine, koji je urađen po naredbi policije.
Sud je prilikom odlučivanja o kazni imao u vidu sve okolnosti na strani
okrivljenog, koje utiču da kazna bude manja ili veća u smislu člana 42 KZ, pa
je od olakšavajućih okolnosti na strani okrivljenog našao da je priznao
izvršenje krivičnog djela, da je mlad i da je neosuđivan, što je utvrđeno iz
citiranog izvoda iz kaznene evidencije, dok otežavajućih okolnosti nije bilo,
pa je okrivljenog osudio na kaznu zatvora u trajanju od 3 (tri) mjeseca,
utvrđujući navedene olakšavajuće okolnosti kao naročito olakšavajuće okolnosti
u smislu čl. 45 KZ, a cijeneći da iste daju osnova da se okrivljenom izrekne
kazna ispod zakonskog minimuma, a u okviru granica propisanih čl. 46 KZ, te da
se ublaženom kaznom može postići svrha kažnjavanja iz čl. 32 KZ, i na taj
način dovoljno uticati na okrivljenog da ubuće ne vrši ista ili slična
krivična djela, a u okviru opšte svrhe propisivanja i izricanja krivičnih
sankcija iz čl. 4 st. 2. KZ.
Sud je cijenio i ostale provedene dokaze pa je našao da nijesu od uticaja na
drugačiju odluku u ovoj krivičnoj stvari.
O troškovima krivičnog postupka odlučeno je na osnovu čl. 226 i 229 ZKP-a, pa
kako je okrivljeni oglašen krivim, isti je obavezan da plati budžetu Crne Gore
na ime troškova krivičnog postupka – sudskog paušala iznos od 30,00 eura, koji
iznos je odmjeren srazmjerno trajanju, složenosti ovog postupka i imovnom
stanju okrivljenog. Navedeni iznos okrivljeni je dužan platiti u roku od 15
dana po pravosnažnosti presude.
Mjera bezbjednosti oduzimanja predmeta i to poluautomatske puške marke "CZ",
model 59/66, kal.7,62x39 mm, fab.br.120599, izrečena je na osnovu čl.75 st.1
KZ.
Na osnovu izloženog, a primjenom čl.374 ZKP-a, odlučeno je kao u izreci.
ZAPISNIČAR, S U D I J A,
Branka Nikolić, Vladimir Novović,
DN-a:
-ODT Podgorica
-okrivljenom B.G.
-braniocu okrivljenog, adv.K. N.
PRAVNA POUKA: Protiv ove presude može se izjaviti žalba Višem sudu u
Podgorici, u roku od 8 dana od dana prijema pismenog otpravka, a preko ovog
suda.