K.br.113/12
U IME CRNE GORE
OSNOVNI SUD U DANILOVGRADU, kao krivični, po sudiji pojedincu Vladimiru
Novoviću, uz učešće Branke Nikolić kao zapisničara, u krivičnom predmetu
protiv okrivljenog S.Č. iz P., koga brani branilac po službenoj dužnosti R.R.,
adv. iz P., zbog krivičnog djela kradja iz čl. 239 st.1 KZ, odlučujući po
optužnom predlogu Osnovnog državnog tužilaštva iz Podgorice Kt.br.1705/12 od
04.12.2012.godine, koji je na glavnom pretresu zastupala Snežana Šišević,
zamjenik ODT-a iz Podgorice, nakon održanog glavnog i javnog pretresa u
prisustvu zastupnika optužbe, okrivljenog i branioca po službenoj dužnosti
okrivljenog, dana 08.02.2013.godine, donio je dana 13.02.2013.godine i istog
dana javno objavio
PRESUDU
Okrivljeni S.Č., od oca M.1. i majke M.2., rodjene L., rodjen ...godine u
Bosanskom Novom-BiH, sa mjestom prebivališta u P. - Z. bb (podstanar kod M.
P.), državljanin Bosne i Hercegovine, po zanimanju moler, neoženjen, nema
djece, pismen, završio osnovnu školu, lošeg imovnog stanja, neosudjivan, u
pritvoru od 02.12.2012.godine do 13.02.2013.godine,
Kriv je
Što je:
Dana 02.decembra 2012.godine, u mjestu Pažići, opština Danilovgrad, svjestan
svog djela čije izvršenje je htio i znajući da je njegovo djelo zabranjeno,
tuđu pokretnu stvar oduzeo drugom, u namjeri da njenim prisvajanjem sebi
pribavi protivpravnu imovinsku korist, na način što je došao u porodičnu kuću,
vlasništvo oštećenog Đ. R., a zatim iskoristio njegovo odsustvo i iz ormara u
spavaćoj sobi, oduzeo i prisvojio novac u iznosu od 350,00 eura,
-čime je počinio krivično djelo krađa iz čl.239 st.1 KZ 
Pa sud okrivljenog S.Č. primjenom citirane zakonske odredbe, te čl.4, 5, 15,
32, 36, 42 i 51 KZ i čl.226, 229 i 374 ZKP-a
OSUĐUJE
Na kaznu zatvora u trajanju od 2 (dva) mjeseca i 11 (jedanaest) dana, u koju
kaznu mu se uračunava vrijeme provedeno u pritvoru od 02.12.2012.godine do
13.02.2013.godine.
Dužan je okrivljeni S.Č. da na ime troškova krivičnog postupka uplati ovom
sudu iznos od 476,25 eura i po osnovu paušala iznos od 30,00 eura, a sve u
roku od 15 dana po pravosnažnosti presude.
O b r a z l o ž e nj e
Optužnim predlogom Osnovnog državnog tužilaštva iz Podgorice Kt.br.1705/12 od
04.12.2012.godine, stavljeno je na teret okrivljenom S. Č. da je izvršio
krivično djelo kradja iz čl.239 st.1 KZ. Zastupnik optužbe je na glavnom
pretresu u završnoj riječi u cjelosti ostao pri činjeničnom opisu i pravnoj
kvalifikaciji krivičnog djela iz optužnog predloga. Predložio je da sud
okrivljenog oglasi krivim i osudi po zakonu.
Okrivljeni S.Č. u odbrani datoj u istražnom postupku i na glavnom pretresu u
bitnom je naveo da nije ukrao bilo kakav novac. Naime, tvrdi da je dana
02.12.2012.godine, oko 09,00-10,00 časova, bio u Danilovgradu, u kući kod
jednog čovjeka, koji se zove R., kome je ranije radio molerske poslove. Dok su
sjedjeli u kući, došao je jedan čovjek i tražio R. pare za jagnje, kada je R.
pošao u jednu sobu i dao mu 50 ili 100 eura, dok je ostatak novca stavio na
stolu pored kompjutera. On je tada tražio R. da mu pozajmi 100,00 eura, kada
mu je R. rekao da nema, pa kako je vidio da R. ima para, htio je da se sa njim
našali, pa je u jednom trenutku, kada je R. bio u WC-u, od para koje su bile
na stolu, pored kompjutera, uzeo 350,00 eura, od čega je 100,00 eura stavio u
čarapu, dok je 250,00 eura sakrio iza sanduka za drva. Zatim je izašao iz kuće
i pošao da kupi cigare, a onda se vratio kod R. R. je vidio da nema para i
pitao ga da li mu ih je on uzeo, na šta mu je on odgovorio da nije, pa je R.
pozvao policiju, koja ga je tu i zatekla. On je policiji predao 100,00 eura,
koje je sakrio u čarapi, i pokazao im je gdje je sakrio 250,00 eura. Istakao
je da ne zna zašto je novac sakrio, niti zašto je tek uveče policiji rekao
gdje je sakriven novac. Dodao je da je u ljeto 2012.godine imao povredu glave
i da od tada ima zdravstvenih problema. U završnoj riječi je istakao da
prihvata završnu riječ svog branioca.
Branilac po službenoj dužnosti okrivljenog S.Č., R. R., adv. iz P. u završnoj
riječi je zastupao tezu da je njegov branjenik izvršio krivično djelo čija je
društvena opasnost mala. Predložio je da sud uzme u obzir brojne olakšavajuće
okolnosti, koje stoje na strani okrivljenog.
Sud je na glavnom pretresu u dokaznom postupku saslušao svjedoka-oštećenog Dj.
R., saslušao svjedoka V. A., saslušao svjedoka R. V., pročitao potvrdu o
privremeno oduzetim predmetima Uprave policije Ispostava Danilovgrad
Ku.br.140/12 od 02.12.2012.godine, izdatu na ime okrivljenog S.Č., pročitao
potvrdu o vraćanju privremeno oduzetih predmeta Uprave policije Ispostava
Danilovgrad Ku.br.140/12 od 02.12.2012.godine, izdatu na ime oštećenog Dj. R.,
pročitao otpusnu listu sa epikrizom KC CG odjeljenja za neurohirurgiju matični
br.9201/260/350 na ime okrivljenog S.Č. i saslušao vještaka psihijatra dr Ž.G.
Svjedok-oštećeni Dj. R. u iskazu datom u istražnom postupku i na glavnom
pretresu u bitnom je naveo da je okrivljeni ranije kod njega radio molerske
poslove, te da je nakon toga više puta svraćao kod njega kući. Naveo je da je
okrivljeni dana 02.12.2012.godine, u jutarnjim časovima, sjedio kod njega
kući, kada je došao njegov brat od strica i tražio mu pozajmicu od 50,00 eura
za kupovinu kupusa i on mu je tada rekao da će mu dati novac. Pošao je po
novac, koji je držao u ormaru u spavaćoj sobi. Tada je u ormaru imao iznos od
3.000,00 eura, od kojeg iznosa je uzeo 50,00 eura i dao svom bratu od strica,
dok je ostatak novca vratio u ormar. Kada je njegov brat od strica otišao,
pozvala ga je podstanarka, koja živi u drugom dijelu kuće, i rekla mu da ima
problema sa vlagom, pa je on pošao da vidi o čemu se radi. Kod podstanarke se
zadržao nekih 15-20 minuta i kada se vratio, okrivljeni mu je rekao da mora da
podje da kupi cigarete. Kada je okrivljeni otišao, primijetio je da je ormar u
spavaćoj sobi otvoren, pa je prebrojio novac iz ormara i utvrdio da mu
nedostaje 350,00 eura, i to tri novčanice od po 100,00 eura i jedna novčanica
od 50,00 eura. Pozvao je okrivljenog, pa kada se isti vratio u kuću, pitao ga
je da li mu je ukrao novac. Okrivljeni je prvo negirao da je uzeo novac, a
zatim mu je rekao da ga pusti da podje do benzinske stanice, gdje mu neko
duguje novac. Istakao je da je tada pozvao policiju. Nakon toga, izašao je
ispred kuće da sačeka policiju i po povratku u kuću zajedno je sa službenicima
policije i okrivljenim pošao u stanicu policije. Zatim su se on i okrivljeni,
zajedno sa službenicima policije, vratili u njegovu kuću, kada su službenici
policije u jednom drvenom kašetu, u kome se odlažu drva, pronašli novac u
iznosu od 250,00 eura. Kada su službenici policije pitali okrivljenog gdje se
nalazi ostatak novca, okrivljeni je iz čarape izvadio još 100,00 eura. Dodao
je da mu je poznato da je okrivljeni prije predmetnog dogadjaja imao povredu
glave. Nije se pridružio krivičnom gonjenju protiv okrivljenog, niti je
postavio imovinsko-pravni zahtjev.
Svjedok V. A., službenik Uprave policije Ispostava Danilovgrad, u iskazu datom
na glavnom pretresu u bitnom je naveo da su on i njegov kolega R. V.,
postupajući po prijavi Dj. R. da je izvršena kradja novca u iznosu od 350,00
eura iz njegove kuće, koja se nalazi u Pažićima-Danilovgrad, a nakon
obavljenog razgovora sa S.Č., pošli do kuće Dj. R., gdje im je S.Č.
dobrovoljno pokazao mjesto gdje je sakrio novac u iznosu od 250,00 eura. Taj
novac se nalazio u dnevnoj sobi iza jednog kašeta i radilo se o tri novčanice,
i to dvije od 100,00 eura i jednoj od 50,00 eura, dok je jedna novčanica od
100,00 eura pronadjena u čarapi kod S.Č., koju je isti sam predao.
Svjedok R. V., službenik Uprave policije Ispostava Danilovgrad, u iskazu datom
na glavnom pretresu u bitnom je naveo da su on i njegov kolega V. A.,
postupajući po prijavi Dj.R. da je izvršena kradja novca u iznosu od 350,00
eura iz njegove kuće, koja se nalazi u selu Pažići-Danilovgrad, a nakon
obavljenog razgovora sa S.Č., pošli do kuće Dj. R., gdje im je S.Č.
dobrovoljno pokazao mjesto gdje je sakrio iznos od 250,00 eura. Taj novac se
nalazio u dnevnoj sobi iza jedne kutije gdje se odlažu drva i radilo se o tri
novčanice, i to dvije od 100,00 eura i jednoj od 50,00 eura, dok je jedna
novčanica od 100,00 eura pronadjena u čarapi kod S.Č., koju je isti sam
predao.
Iz potvrde o privremeno oduzetim predmetima Uprave policije Ispostava
Danilovgrad Ku.br.140/12 od 02.12.2012.godine, izdate na ime okrivljenog S.Č.,
utvrdjuje se da su od istog dana 02.12.2012.godine oduzete tri novčanice od po
100,00 eura, kao i jedna novčanica od 50,00 eura, dok se iz potvrde o vraćanju
privremeno oduzetih predmeta Uprave policije Ispostava Danilovgrad
Ku.br.140/12 od 02.12.2012.godine, izdate na ime oštećenog Dj. R., utvrdjuje
da su oštećenom vraćene ove novčanice.
Iz nalaza i mišljenja vještaka psihijatra dr Ž. G., datog na glavnom pretresu,
i otpusne liste sa epikrizom KC CG odjeljenja za neurohirurgiju matični
br.9201/260/350, izdate na ime okrivljenog S.Č., utvrdjuje se da je okrivljeni
liječen na neurohirurgiji KC CG od 29.04.2012.godine do 01.06.2012.godine,
zbog povreda glave, i to hematoma u predjelu tvrde ovojnice mozga i preloma
sljepoočne kosti lijevog dijela glave, zbog čega je i operisan. Vještak je
mišljenja da kod okrivljenog postoje elementi duševnog oboljenja, odnosno
psihoorganski sindrom, prouzrokovan povredom mozga. Pojasnio je da se radi o
blažem obliku ispoljavanja psihoorganskog sindroma, koji karakteriše
usporeniji misaoni tok i produženi vremenski interval na odgovore, a terapija
koju je dobijao nakon bolničkog liječenja je uobičajna i daje se iz
preventivnih razloga. Stoga, mišljenja je da djelo koje se okrivljenom stavlja
na teret nije u vezi sa navedenim duševnim poremećajem-psihoorganskim
sindromom, odnosno da kod okrivljenog u vrijeme izvršenja krivičnog djela nije
postojalo suženje svijesti ili sumračenje svijesti, kao ni elemenata amnezije,
odnosno zaboravnosti. U krajnjem, smatra da je okrivljeni u vrijeme izvršenja
krivičnog djela stavljenog mu na teret bio u stanju da shvati značaj svoga
djela i da upravlja svojim postupcima.
Sud je cijenio nalaz i mišljenje ovog vještaka, pa je isti prihvatio kao
jasan, stručan, objektivan i zasnovan na pravilima struke i nauke, a na koji
ni stranke nijesu imale primjedbi.
Sud je cijenio iskaze svjedoka-oštećenog Dj. R. i svjedoka V. A. i R. V., pa
je našao da su se isti objektivno i istinito izjasnili o činjenicama važnim za
ovu krivičnu stvar. Njihovi iskazi međusobno korespondiraju, a stoje i u
skladnoj vezi sa potvrdom o privremeno oduzetim predmetima Uprave policije
Ispostava Danilovgrad Ku.br.140/12 od 02.12.2012.godine, izdatom na ime
okrivljenog S.Č. i potvrdom o vraćanju privremeno oduzetih predmeta Uprave
policije Ispostava Danilovgrad Ku.br.140/12 od 02.12.2012.godine, izdatom na
ime oštećenog Dj. R..
Na osnovu naprijed izložene činjenične gradje koja proizilazi iz sadržine
dokaza provedenih na glavnom pretresu, ovaj sud je nesumnjivo utvrdio da je
okrivljeni S.Č. počinio krivično djelo kradja iz čl. 239 st.1 KZ. Naime,
okrivljeni je dana 02.decembra 2012.godine, u mjestu Pažići, opština
Danilovgrad, svjestan svog djela čije izvršenje je htio i znajući da je
njegovo djelo zabranjeno, tuđu pokretnu stvar oduzeo drugom, u namjeri da
njenim prisvajanjem sebi pribavi protivpravnu imovinsku korist, na način što
je došao u porodičnu kuću, vlasništvo oštećenog Đ. R., a zatim iskoristio
njegovo odsustvo i iz ormara u spavaćoj sobi, oduzeo i prisvojio novac u
iznosu od 350,00 eura.
Sve naprijed navedene činjenice utvrdjene su iz dokaza provedenih na glavnom
pretresu, a prije svega iz iskaza svjedoka-oštećenog Dj. R., koji se u svom
iskazu jasno i odredjeno izjasnio o toku predmetnog dogadjaja, pri čemu je
naveo da je okrivljeni dana 02.12.2012.godine, u jutarnjim časovima, sjedio
kod njega kući, pa kada ga je podstanarka pozvala, pošao je kod nje, gdje se
zadržao 15-20 minuta, dok je za to vrijeme okrivljeni ostao u njegovoj kući.
Dalje se iz iskaza svjedoka-oštećenog Dj. R. utvrdjuje da je okrivljeni kada
se on vratio pošao da kupi cigarete, da je tada primjetio da je ormar u
spavaćoj sobi otvoren, te da mu u ormaru nedostaje 350,00 eura i to tri
novčanice od po 100,00 eura i jedna novčanica od 50,00 eura. Pozvao je
okrivljenog, koji mu je rekao da ga pusti da podje do benziske pumpe, gdje mu
neko duguje novac. Zbog toga je dogadjaj prijavio policiji. Poslije boravka u
policiji, on se zajedno sa okrivljenim i službenicima policije vratio u kuću,
gdje su službenici policije u jednom drvenom kašetu, u kome se odlažu drva,
pronašli novac u iznosu od 250,00 eura, dok je okrivljeni iz čarape izvadio
još 100,00 eura. I svjedoci V. A. i R. V., službenici Uprave policije
Ispostava Danilovgrad, su u svojim saglasnim iskazima u bitnom istakli da su,
postupajući po prijavi Dj. R. da je izvršena kradja novca u iznosu od 350,00
eura iz njegove kuće, koja se nalazi u Pažićima-Danilovgrad, sa okrivljenim
S.Č., pošli do kuće Dj. R., gdje im je S.Č. dobrovoljno pokazao mjesto gdje je
sakrio iznos od 250,00 eura. Taj novac se nalazio u dnevnoj sobi iza jednog
kašeta i radilo se o tri novčanice i to dvije od 100,00 eura i jednoj od 50,00
eura, dok je jedna novčanica od 100,00 eura pronadjena u čarapi kod
okrivljenog S.Č., koju je isti sam predao. Iskazi svjedoka-oštećenog Dj. R.,
svjedoka V. A. i svjedoka R. V. stoje u skladnoj vezi sa potvrdom o privremeno
oduzetim predmetima Uprave policije Ispostava Danilovgrad Ku.br.140/12 od
02.12.2012.godine, izdatom na ime okrivljenog S.Č., iz koje je utvrdjeno da su
od okrivljenog dana 02.12.2012.godine oduzete tri novčanice od po 100,00 eura,
kao i jedna novčanica od 50,00 eura, kao i potvrdom o vraćanju privremeno
oduzetih predmeta Uprave policije Ispostava Danilovgrad Ku.br.140/12 od
02.12.2012.godine, izdatom na ime oštećenog Dj. R., iz koje je utvrdjeno da su
istom vraćene ove novčanice. Ni okrivljeni nije poricao da je uzeo oštećenom
novac u iznosu od 350,00 eura, od čega je 100,00 eura stavio u čarapu, dok je
250,00 eura sakrio iza sanduka za drva.
Nelogična je i za sud neprihvatljiva odbrana okrivljenog u dijelu u kojem je
naveo da je htio da se našali kada je od okrivljenog uzeo novac u iznosu od
350,00 eura, a ovo stoga što je ovaj novac oduzeo u jutarnjim časova, što je
oštećenom negirao oduzimanje novca i što je tek uveče, nakon dolaska policije,
rekao gdje se nalazi oduzeti novac. Osim toga, odbrana okrivljenog u dijelu u
kojem je naveo da se ovaj novac nalazio na stolu, obesnažena je iskazom
svjedoka-oštećenog Dj. R., iz kojeg iskaza proizilazi da je novac otudjen iz
ormara u spavaćoj sobi. Zbog toga je sud ovakvu odbranu okrivljenog cijenio
kao neistinitu i sračunato datu u cilju izbjegavanja krivice.
Krivično djelo kradja iz čl.239 st.1 KZ čini onaj ko tudju pokretnu stvar
oduzme drugom u namjeri da njenim prisvajanjem sebi ili drugom pribavi
protivpravnu imovinsku korist. Imajući u vidu citiranu zakonsku odredbu, te
naprijed navedeno činjenično utvrđenje, sud je našao da su se u radnjama
okrivljenog stekla sva obilježja bića krivičnog djela krađa iz čl.239 st.1 KZ.
Sud je u konkretnom slučaju cijenio psihički odnos okrivljenog prema izvršenom
krivičnom djelu, pa je našao da je isti predmetno krivično djelo učinio sa
direktnim umišljajem, jer je bio svjestan svog djela i htio je njegovo
izvršenje, uz namjeru pribavljanja protivpravne imovinske koristi.
Sud je u skladu sa činjeničnim utvrdjenjem precizirao činjenični opis
krivičnog djela na način odredjen kao u izreci presude, ne povrijedjujući na
taj način objektivni identitet optužnog akta.
Zastupnik optužbe je na glavnom pretresu odustao od pribavljanja i čitanja
izvoda iz kaznene evidencije za okrivljenog i učinio je nespornim njegovu
raniju neosudjivanost.
Sud je prilikom odlučivanja o kazni imao u vidu sve okolnosti na strani
okrivljenog u smislu čl. 42 KZ, pa je od olakšavajućih okolnosti na strani
okrivljenog našao da je neosuđivan i da se oštećeni nije pridružio krivičnom
gonjenju, dok otežavajućih okolnosti nije bilo, pa je okrivljenom izrekao
kaznu zatvora u trajanju od 2 (dva) mjeseca i 11 (jedanaest) dana, nalazeći da
je ista srazmjerna težini učinjenog krivičnog djela i ličnosti okrivljenog kao
počinioca, te da će se ovakvom kaznom postići svrha kažnjavanja iz čl.32 KZ i
na taj način dovoljno uticati na okrivljenog da ubuduće ne vrši ista ili
slična krivična djela, a u okviru opšte svrhe propisivanja i izricanja
krivičnih sankcija iz čl.4 st.2 KZ.
Na osnovu čl.51 KZ okrivljenom se u izrečenu kaznu ima uračunati vrijeme
provedeno u pritvoru od 02.12.2012.godine do 13.02.2013.godine.
O troškovima krivičnog postupka odlučeno je na osnovu čl.226 i 229 ZKP-a, pa
kako je okrivljeni oglašen krivim obavezan je da na ime troškova krivičnog
postupka uplati ovom sudu iznos od 476,25 eura, a koji troškovi se odnose na
nagradu odmjerenu braniocu po službenoj dužnosti okrivljenog adv.Hamidu
Ganjoli u iznosu od 187,50 eura, na nagradu odmjerenu braniocu po službenoj
dužnosti okrivljenog adv.R. R. u iznosu od 206,25 eura i nagradu odmjerenu
vještaku psihijatru dr Ž. G. u iznosu od 82,50 eura, kao i iznos od 30,00 eura
na ime sudskog paušala, koji paušal je određen shodno složenosti i trajanju
postupka uz ocjenu imovinskih prilika okrivljenog, a sve prednje u roku od 15
dana po pravosnažnosti presude.
Na osnovu izloženog, a primjenom čl. 374 ZKP-a, odlučeno je kao u izreci ove
presude.
ZAPISNIČAR, S U D I J A,
Branka Nikolić,s.r. Vladimir Novović,s.r.
PRAVNA POUKA: Protiv ove presude može se izjaviti žalba u roku od 8 dana od
dana prijema pismenog otpravka Višem sudu u Podgorici, a preko ovog suda.