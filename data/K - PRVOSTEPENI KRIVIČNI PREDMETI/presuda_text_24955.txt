K.br.
1424/12
U IME CRNE GORE
OSNOVNI SUD U PODGORICI, kao prvostepeni, krivični, po sudiji Jovović Željki,
uz učešće Rajković Danijele kao zapisničara, u krivičnom predmetu protiv
optuženog P. Z., zbog krivičnog djela teško djelo protiv bezbjednosti javnog
saobraćaja iz čl. 348 st.1 u vezi čl. 339 st.1 Krivičnog zakonika, rješavajući
po optužnici ODT Podgorica Kt.br.1780/12 do 24.12.2012. godine, nakon održanog
glavnog i javnog pretresa dana 17.06.2013. godine, u prisustvu zastupnika
optužbe Andrijane Nastić zamjenika ODT Podgorica i optuženog, donio je i istog
dana javno objavio
P R E S U D U
Optuženi
P. Z., od majke V., rođene P., rođen 14.04.19xx. godine u Podgorici, sa
prebivalištem u Podgorici Ul. Branka Radičevića br.xx, pismen, nezaposlen,
neoženjen, lošeg imovnog stanja, državljin Crne Gore, neosudjivan,
K r i v j e
Što je:
Dana 11. 04. 2012. godine, oko 17:00 časova, u Podgorici, u Ul. Aerodromskoj,
ne pridržavajući se saobraćajnih propisa iz čl. 27 st. 1 i čl. 222 Zakona o
bezbjednosti saobraćaja na putevima, ugrozio saobraćaj i doveo u opasnost
život i tijelo ljudi, na način što upravljajući putničkim vozilom marke "VW
Golf" reg. oznaka PG DTxxx, Ulicom Aerodromskom, iz pravca Ulice Cvjetne,
prije sticanja prava na upravljanje motornim vozilom, nije se kretao desnom
stranom kolovoza u smjeru kretanja, već je prešao na lijevu stranu kolovoza i
ušao u putanju kretanja vozila marke "Audi A6" reg. oznaka NK BJxxx, kojim je
iz suprotnog smjera upravljao Š. R., gdje je došlo do sudara navedenih vozila,
usled čega je oštećena Đ. M., saputnik u vozilu "Audi A6", zadobila tešku
tjelesnu povredu u vidu preloma druge kosti doručja lijeve šake, dok je
oštećeni D. M., saputnik u vozilu okrivljenog, zadobio laku tjelesnu povredu u
vidu dvije razderine u desnoj polovini čeonog predjela i u lijevoj polovini
tjemenog predjela, kojom prilikom je okrivljeni u odnosu na osnovno krivično
djelo postupao sa eventualnim umišljajem, jer je bio svjestan da tako
upravljajući vozilom ugrožava javni saobraćaj i dovodi u opasnost život i
tijelo ljudi, pa je na to pristao, dok je u odnosu na težu posljedicu - tešku
tjelesnu povredu oštećene Đ. M. postupao sa svjesnim nehatom, jer je znao da
njegovom radnjom takva posljedica može nastupiti, ali je olako držao da do
toga neće doći,
- čime je izvršio krivično djelo teško djelo protiv bezbjednosti javnog
saobraćaja iz čl. 348 st. 1 u vezi čl. 339 st. 1 Krivičnog zakonika.
Pa ga Sud na osnovu čl. 4. st. 2, 32, 36, 42 st. 1, čl. 45 st. 1 tač. 3 i čl.
46 st. 1 tač. 4 Krivičnog zakonika, te čl. 226, 229, 239 i 374 Zakonika o
krivičnom postupku,
O S U Đ U J E
Na kaznu zatvora u trajanju od 3 (tri) mjeseca, koju kaznu je dužan izdržati
nakon pravosnažnosti presude.
Obavezuje se okrivljeni da plati po osnovu troškova krivičnog postupka iznos
od 222,50 €, u roku od 15 dana po pravosnažnosti presude, pod prijetnjom
prinudnog izvršenja.
Oštećeni Đ. M. i D. M. se radi ostvarivanja imovinskopravnog zahtjeva upućuju
na parnični postupak.
O b r a z l o ž e nj e
Optužnicom ODT Podgorici Kt. br. 1780/12 od 24. 12. 2012. godine optuženom P.
Z. stavljeno je na teret izvršenje krivičnog djela teško djelo protiv
bezbjednosti javnog saobraćaja iz čl. 348 st. 1 u vezi čl. 339 st. 1 Krivičnog
Zakonika, pri kom optužnom aktu je zamjenik ODT Podgorica Andrijana Nastić
ostala do kraja glavnog pretresa, a u završnoj riječi je predložila sudu da
optuženog oglasi krivim i kazni po zakonu za navedeno krivično djelo.
Optuženi Preočanin Zlatko je u svojoj odbrani naveo da je kritičnom prilikom
upravljao vozilom marke "Golf 3 kabriolet", vlasništvo njegovog druga D. M.,
koji je u tom trenutku bio njegov saputnik i sjedio je na mjestu suvozača.
Vozilom se kretao ul. Aerodromskom iz pravca ul. Cara Lazara. Lijevom stranom
vozila je zahvatio suprotnu kolovoznu traku zato što su na njegovoj kolovoznoj
traci jedinim dijelom bili parkirani automobili. U jednom trenutku u susret mu
je naišlo vozilo marke "Audi", koje on nije primjetio jer je na mjestu gdje je
došlo do predmetne saobraćajne nezgode na lijevoj i desnoj strani kolovoza
bilo parkirano mnogo vozila. Zbog toga je prednjom lijevom stranom vozila
kojim je upravljao udario u prednju lijevu stranu vozila "Audi". Nakon sudara
vidio je da je njegov drug D. M. povrijedjen a čovjek i žena koji su se
nalazili u vozilu "Audi" nijesu bili povrijedjeni, odnosno on to nije
primijetio, jer je tom prilikom izašao iz svog vozila, prišao "Audiu" u kojem
se nalazio jedan momak i jedna djevojka i pitao ih da li im treba pomoć, a
djevojka koja je sjedjela na mjestu suvozača je rekla da je dobro i da je sve
uredu. Kritičnog dana, prije nego što je sjeo u ovo vozilo, popio je dva - tri
mala piva od 0,25 l, a posle nekih 20-ak minuta je došlo do saobraćajane
nezgode. U predmetnoj nezgodi je i on zadobio tjelesne povrede u predjelu
glave, zbog čega je tog dana bio u KC CG, gdje je sreo djevojku iz "Audia" i
vidio da joj je ruka zamotana tj. da je i ona povrijedjena. Takodje je istakao
da nije polagao vozački ispit i da nema vozačku dozvolu, tako da vozačku nije
imao ni u vrijeme predmetne saobraćajne nezgode. U završnoj riječi je naveo da
mu je žao što je došlo do ove saobraćajne nezgode i što su oštećeni
povrijedjeni, da je znao da je za upravljanjem vozilom potrebno posjedovanje
vozačke dozvole, ali pošto je njegov drug, čijim vozilom je upravljao, bio u
alkoholnom stanju, to je zbog toga pristao da upravlja ovim vozilom.
Sud je u dokaznom postupku saslušao svjedoka - oštećenu Đ. M., svjedoka Š. R.,
na saglasan predlog stranaka pročitao iskaz svjedoka D. M., pročitao zapisnik
o uvidjaju saobraćajne nezgode UP PJ Podgorica br. 992 od 21. 04. 2012.
godine, medicinsku dokumentaciju na ime oštećenih, po saglasnom predlogu
stranaka pročitao nalaz i mišljenje sudskog vještaka medicinske struke dr. N.
R. od 25. 10. 2012. godine i nalaz i mišljenje sudskog vještaka saobraćajne
struke D. V. od 20.11.12. godine, i pročitao izvod iz kaznene evidencije UP PJ
Podgorica na ime optuženog P. Z. od 05.02.2013. godine.
Svjedok - oštećena Đ. M. je u svom svjedočkom iskazu navela da se kritičnog
dana nalazila na mjestu suvozača u vozilu marke "Audi", kojim je upravljao
njen suprug Š. R.. Kretali su se ul. Aerodromskom, u pravcu Doma zdravlja na
Koniku. Primijetila je da je sa lijeve i desne strane kolovoza bilo parkiranih
automobila i misli da se radilo o obilježenom parkingu, obzirom da su se oni
kretali potpuno nesmetano. U jednom trenutku primjetila je da im u susret
dolazi vozilo marke "Golf", tamne boje, koje se kretalo velikom brzinom.
Vidjela je da je vozač ovog vozila izgubio kontrolu nad istim, odnosno da je
ovo vozilo išlo lijevo - desno po kolovozu. Njen suprug sa svojim vozilom se
približio desnoj ivici kolovoza i misli da je u potpunosti isto zaustavio kako
bi izbjegli sudar. Medjutim, "Golf" je ubrzo udario u prednji lijevi dio
vozila kojim je upravljao njen suprug. Nakon što je došla k sebi od šoka,
primijetila je da su vozač i suvozač istrčali iz ovog "Golfa" i pobjegli u
jednu bočnu ulicu. Nakon izvjesnog vremena ovi momci su se pojavili na mjestu
nezgode, ali ni jednog trenutka, dakle ni neposredno nakon sudara, niti kada
su se vratili na lice mjesta, nijesu ni pokušali da pridju i pomognu njoj koja
je bila povrijedjena, i njenom suprugu. U završnoj riječi punomoćnik oštećene
Đ. M. adv. D. T. iz Podgorice je naveo da se pridružuju završnoj riječi
zastupnika optužbe kao i krivičnom gonjenu prema okrivljenom, a imovinsko
pravni zahtjev će ostvariti u parničnom postupku. Oštećena Đ. M. se pridružila
završnoj riječi svog punomoćnika.
Svjedok oštećeni D. M. je u svom iskazu u bitnom naveo da se kritičnog dana
nalazio na mjestu suvozača u vozilu marke "Golf 3 kabriolet", kojim je
upravljao njegov drug P. Z.. Kretali su se ul. Aerodromskom iz pravca doma
zdravlja na Starom Aerodromu. Sa lijeve i desne strane kolovoza bila su
parkirana vozila. U jednom trenutku primijetio je da im u susret dolazi vozilo
marke "Audi", da bi odmah potom vozilo u kojem se on nalazio prednjoj lijevom
stranom udarilo u ovo vozilo "Audi", koje im je dolazilo u susret. Usled
sudara je udario glavom u prednje staklo i tom prilikom se povrijedio. Odmah
je izašao iz vozila i osjetio je da mu se manta, sjeća se da mu je glava bila
oblivena krvlju, dok se ostalih detalja ne može sjetiti, jer je tek u
Urgentnom centru došao k sebi.
Svjedok Š. R. je u svom iskazu u bitnom naveo da se kritičnog dana svojim
vozilom marke "Audi" kretao ul. Aerodromskom, iz pravca ul. Josipa Broza,
prema Domu zdravlja na Starom Aerodromu. Sa lijeve i desne strane kolovoza
kojim se kretao bilo je parkiranih automobila. U jednom trenutku je primijetio
da mu u susret velikom brzinom nailazi vozilo marke "Golf" tamne boje, pri
čemu je zadnji kraj ovog vozila išao lijevo-desno. Vidjevši da ovo vozilo ne
smanjuje brzinu kretanja, svoje vozilo je primakao desnoj ivici kolovoza
koliko je bio u mogućnosti da to učini, a ubrzo nakon toga osjetio je udar u
prednji lijevi dio svog vozila. Odmah nakon toga je vidio dva momka, koji su
istračali iz „Golfa“ i otišli u jednu bočnu ulicu a on je ostao kako bi
pomogao svojoj supruzi M., koja se kritičnom prilikom nalazila na mjestu
suvozača, i koja je zadobila tjelesne povrede. Takodje je dodao da je ovom
prilikom i on zadobio tjelesne povrede i napomenuo da ni jedan od ovih momaka,
koji su se nalazili u vozilu "Golf", nijesu prišli da pomognu njemu i njegovoj
supruzi, niti su se kasnije interesovali za njihovo zdravlje, dok su se na
lice mjesta u jednom trenutku obojica vratila.
Iz zapisnika o uvidjaju UP PJ Podgorica br. 992 od 21.04.2012. godine,
utvrdjeno je da je lice mjesta saobraćajne nezgode raskrsnica ul. Aerodromske
sa ulicom Hajduk Veljka, pri čemu je kolovozni zastor ul. Aerodromske asfaltni
ravan, jedinstven i namjenjen za kretanja vozila u oba smjera, dok se sa
lijeve strane kolovoza nalaze proširenja predvidjena za praking vozila,
gledano od pravca ul. Josipa Broza u pravcu ul. Cara Lazara, dok je uz desnu
ivicu kolovoza u toku vršenja uvidjaja bilo parkiranih vozila. Vozilo NK BJ
xxx na licu mjesta zatečeno je na desnoj strani kolovoza ul. Aerodromske u
raskrsnici, prednjim dijelom okrenuto u pravcu ul. Cara Lazara, gledano od
pravca ul. Josipa Broza. Vozilo PG DT xxx zatečeno je na lijevoj strani
raskrsnice u iskošenom položaju, prednjim dijelom vozila okrenuto u pravcu ul.
Josipa Broza, posmatrano od pravca te ulice u pravcu ul. Cara Lazara. Od
materijalnih tragova na licu mjesta zatečen je trag veće kocentracije stakla i
plastike kao i trag krzanja desnog točka vozila PG DT xxx na betonskom
ivičnjaku.
Iz nalaza i mišljenja vještaka medicinske struke dr N. R. od 25. 10. 2012.
godine, uradjenog na osnovu medicinske dokumentacije na ime oštećenih,
utvrdjeno je da je oštećena Đ. M. u predmetnom dogadjaju zadobila prelom druge
kosti doručja lijeve šake, koja povreda je posledica dejstva tupog-teškog i
jako zamahnutog mehaničkog orudja, odnosno nastala je usled inercionog
kretanja tijela i udara u elemente unutrašnjosti vozila pri sudaru sa drugim
vozilom, a koja povreda se kvalifikuje kao teška tjelesna povreda. Vještak
ukazuje da je u izvještaju ljekara specijaliste hirurga konstatovana i povreda
glave, dok povreda navedena u dijagnozama ljekara specijaliste hirurga
Urgentnog centra predstavlja nagnječinu glave, koja je po definiciji spreg
oguljotine i krvnog podliva, pa s obzirom da je ljekar u svom nalazu jasno
naveo da je "Glava bez vidljivih povreda", to je ova dijagnoza postavljena ne
kritično i kao takva se mora odbaciti, što je takodje slučaj i sa Š. R. zbog
čega isti u predmetnom slučaju nije zadobio tjelesnu povredu. Nadalje, D. M.
je zadobio dvije razderine u desnoj polovini čeonog predjela i u lijevoj
polovini tjemenog predjela, a koje rane su posledica dejstva tupog - teškog i
jako zamahnutog mehaničkog orudja odnosno nastale su usled inercionog kretanja
glave i udara u elemente unutrašnjosti vozila pri sudaru sa drugim vozilom, a
koje povrede se pojedinačno i u svom zbiru kvalifikuju kao laka tjelesna
povreda. Sud je u potpunosti prihvatio nalaz i mišljenje vještaka medicinske
struke kao stručan, jasan i zasnovan na pravilima struke.
Iz nalaza i mišljenja vještaka saobraćajne struke Đ. V. od 20. 11. 2012.
godine, utvrdjeno je da se vozilo "Audi A6" NK BJ xxx kritičnom prilikom
kretalo ul. Aerodromskom, iz pravca ul. Josipa Broza u pravcu ul. Cara Lazara,
a u momentu kontakta je bilo zaustavljeno, dok se vozilo "Golf 3" PG DT xxx
kretalo ul. Aerodromskom iz pravca ul. Cara Lazara u pravcu ul. Josipa Broza,
pri čemu je neposredno prije kontakta brzina ovog vozila imala vrijednost od
oko 43 km/h. Sa lijeve strane kolovoza gledano iz pravca ul. Josipa Broza u
pravcu ul. Cara Lazara, nalazi se proširenje predviđeno za parkiranje vozila u
zoni raskrsnice sa ul. Hajduk Veljka odvojena zemljanom površinom, na kojem su
se nalazila parkirana vozila, okrenuta poprečno u odnosu na kolovoz, dok su se
na desnoj strani kolovoza uz desnu ivicu nalazila parkirana vozila, prije i
poslije raskrsnice, gledano iz tog pravca. Imajući u vidu ukupnu širinu
kolovoza na mjestu mimoilaženja kao i katalošku širinu predmetnih vozila,
vještak nalazi da je slobodni poprečni prostor bio dovoljan za bezbjedno
mimoilaženje, pod uslovom da je putanja kretanja vozila "Golf 3" bila
pravolinijska, bez obzira na brzinu ovog vozila koja je imala relativno veliku
vrijednost s obzirom na uslove odvijanja saobraćaja. Opasna situacija
pretvorena u saobraćajnu nezgodu nastala je na način što vozač vozila "Golf 3"
nije upravljao istim desnom stranom kolovoza, za svoj smjer kretanja, čime bi
se mimoilaženje sa vozilom iz suprotnog smjera bezbjedno izvršilo, jer je za
radnju mimoilaženja imao prostornih uslova. Destabilizacija ovog vozila
nastala je poslije kontakta istog, desnim zadnjim točkom sa desnim ivičnjakom
sa odstojanja od deset metara prije mjesta kontakta sa vozilom iz suprotnog
smjera, na način što se vozilo odbilo ulijevo, ostvarujući kontakt sa
zaustavljenim vozilom "Audi A 6". Kontakt bi bio izbjegnut i u uslovima
pravovremenog reagovanja, kočenjem (zaustavljanjem) vozila, prije nailaska na
vozilo iz suprotnog smjera, pri brzini izbjegavanja od oko 23 km/h i svakom
manjom, prilagodjavajući brzinu saobraćajnoj situaciji. Ovakav način
upravljanja vozilom od strane vozača vozila "Golf 3" posledica je greške u
upravljanju, u dijelu nepoštovanja propisa koji obavezuju vozača da se mora
kretati desnom stranom kolovoza i prilagoditi brzinu uslovima i stanju
saobraćaja, kako bi mogao izvršiti bezbjedno mimoilaženje, što nije učinio a
što predstavlja osnovni i jedini uzrok nastanka predmetne nezgode. Vozač
zaustavljenog vozila "Audi A6" NK BJ xxx nije uticao na nastanak nezgode.
Sud je nalaz i mišljenje vještaka saobraćajne struke prihvatio i poklonio mu
vjeru, jer je logičan, neprotivurječan, u saglasnosti je sa uvidjajnom
dokumentacijom i provedenim dokazima.
Ocjenom svih provedenih dokaza, pojedinačno i u njihovoj međusobnoj vezi, i
dovodeći ih u vezu sa odbranom optuženog, sud je na nesumnjiv način utvrdio da
je optuženi izvršio krivično djelo stavljeno mu na teret, na način, u vrijeme
i na mjestu kako je to predstavljeno izrekom presude, pa ga je oglasio krivim
i izrekao mu kaznu kao u izreci.
Naime, optuženi se kritičnom prilikom nije pridržavao saobraćajnih propisa iz
čl. 27 st. 1 ZOBS-a na putevima, koji su ga obavezivali da se vozilom kojim
upravlja kreće desnom stranom kolovoza u smjeru kretanja, već je ugrozio
saobraćaj i doveo u opasnost život i tijelo ljudi, na način što je prije
sticanja prava na upravljanje motornim vozilom, suprotno odredbi čl. 222
ZOBS-a na putevima, ul. Aeorodromskom iz pravca ul. Cvjetne prešao na lijevu
stranu kolovoza i ušao u putanju kretanja vozila marke "Audi A6 ", kojim je iz
suprotnog smjera upravljao Š. R., pri čemu je došlo do kontakta između
navedenih vozila, usljed čega je oštećena Đ. M., saputnik u vozilu "Audi A6",
zadobila tešku tjelesnu povredu, dok je oštećeni D. M., saputnik u vozilu
okrivljenog, zadobio laku tjelesnu povredu, na koji način je ostvario sve
bitne elemente bića krivičnog djela teško djelo protiv bezbjednosti javnog
saobraćaja iz čl. 348 st. 1 u vezi čl. 339 st. 1 Krivičnog zakonika. U prilog
prednjem je i nalaz i mišljenje vještaka saobraćajne struke, koji je našao da
je opasna situacija pretvorena u saobraćajnu nezgodu nastala na način što
vozač vozila "Golf 3" nije upravljao istim desnom stranom kolovoza za svoj
smjer kretanja, čime bi se mimoilaženje sa vozilom iz suprotnog smjera
bezbjedno izvršilo jer je za radnju mimoilaženja imao prostornih uslova, dok
je vrstu i težinu tjelesnih povreda oštećenih Đ. M. i D. M., sud utvrdio iz
nalaza i mišljenja vještaka saobraćajne struke.
Iz svega naprijed navedenog proističe, da je optuženi bio svjestan da
postupajući na navedeni način, može ugroziti saobraćaj i dovesti u opasnost
život i tijelo ljudi, pa je upuštajući se u vožnju prije sticanja prava na
upravljanje motornim vozilom, na to pristao, u čemu se iscrpljuje njegov
eventualni umišljaj u odnosu na osnovno krivično djelo, dok je u odnosu na
težu posledicu, tešku tjelesnu povredu oštećene postupao sa svjesnim nehatom,
svestan da svojom radnjom u saobraćaju takva posledica može nastupiti, ali je
olako držao da do toga neće doći ili da će to moći spriječiti.
Sud je cijenio i navode odbrane optuženog u kojoj između ostalog navodi da je
kritičnom prilikom lijevom stranom vozila zahvatio suprotnu kolovoznu traku
zato što su na njegovoj kolovoznoj traci jedinim dijelom bili parkirani
automobili, pa sud ovakve navode nije prihvatio, ocijenivši ih kao sračunato
date radi izbjegavanja krivice, a ovo sa razloga što je sud iz provedenih
dokaza - uviđajne dokumentacije i nalaza i mišljenja vještaka saobraćajne
struke, utvrdio da je i pored činjenice što je sa lijeve strane posmatrano iz
pravca kretanja vozila "Golf 3" postojalo proširenje predvidjeno za parkiranje
vozila dok je sa desne strane kolovoza uz desnu ivicu gledano iz istog pravca
bilo parkiranih vozila, slobodni poprečni prostor bio dovoljan za bezbjedno
mimoilaženje vozila, pod uslovom da je putanja kretanja vozila kojim je
upravljao optuženi bila pravolinijska, bez obzira na brzinu ovog vozila koja
je imala relativno veliku vrijednost.
Sud je iz činjeničnog opisa izostavio navode da je oštećena Đ. M. zadobila
laku tjelesnu povredu u vidu nagnječenja glave, a ovo imajući u vidu
medicinsku dokumentaciju i nalaz i mišljenje vještaka medicinske struke, u
kome navodi da je ova dijagnoza postavljena ne kritično i kao takva se mora
odbaciti.
Prilikom izbora kazne za optuženog, sud je cijenio sve okolnosti predviđene
čl. 42 Krivičnog zakonika, pa je od olakšavajućih okolnosti na strani
ooptuženog cijenio njegovu mladost - 23 godine života, njegovo ranije dobro
vladanje i s tim u vezi neosudjivanost, što je sud utvrdio uvidom u izvod iz
kaznene evidencije, dok otežavajućih okolnosti sud nije našao. Predhodno
navedene olakšavajuće okolnosti na strani optuženog sud je cijenio kao
naročito olakšavajuće, pa je, shodno čl. 45 st. 1 tač. 3 i 46 st. 1 tač. 4
Krivičnog zakonika, ublažio kaznu ispod zakonskog minimuma i izrekao mu kaznu
zatvora u trajanju od 3 (tri) mjeseca, nalazeći da će se i ovako ublaženom
kaznom, u odnosu na optuženog u dovoljnoj mjeri uticati da ubuduće ne vrši
krivična djela, te da će se u cjelosti ostvariti svrha kažnjavanja iz čl. 32
Krivičnog zakonika, u okviru opšte svrhe izricanja krivičnih sankcija iz čl. 4
st. 2 Krivičnog zakonika.
Odluku o trškovima krivičnog postupka sud je donio na osnovu čl. 226 i 229
Zakonika o krivičnom postupku, a isti se odnose na troškove nastale povodom
saobraćajnog vještačenja u iznosu od 82,50 eura, troškove medicinskog
vještačenja u iznosu od 110,00 eura, dok je paušal u iznosu od 30,00 eura
odmjeren shodno dužini trajanja postupka, složenosti predmeta i imovinskim
prilikama okrivljenog.
Na osnovu čl. 239 Zakonika o krivičnom postupku oštećeni Đ. M. i D. M. su radi
ostvarivanja imovinsko pravnog zahtjeva upućeni na parnični postupak.
Sa svega izloženog, u smislu čl. 374 Zakonika o krivičnom postupku, odlučeno
je kao u izreci presude.
OSNOVNI SUD U PODGORICI, dana 17. 06. 2013. godine
ZAPISNIČAR:
|
S U D I J A:  
---|---  
Rajković Danijela,s.r.
|
Jovović Željka,s.r.  
PRAVNA POUKA:
|
Protiv ove presude dozvoljena je žalba u roku od 15 dana od dana prijema
pismenog otpravka iste, preko ovog suda Višem sudu u Podgorici.  
ZTO Danijela Rajković
ZAPISNIČAR:
|
S U D I J A:  
---|---  
Danijela Rajković
|
Željka Jovović  
DN-a: Po primjerak presude dostaviti:
- ODT Podgorica,
- Optuženom,
- Oštećenim po pravosnažnosti,
- A/a.
Postupljeno dana __
Radnik suda ______