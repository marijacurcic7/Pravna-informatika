HYPERLINK
"http://sr.wikipedia.org/wiki/%D0%A1%D0%BB%D0%B8%D0%BA%D0%B0:Coat_of_arms_of_Montenegro.svg"
K. br. 431/13
U IME CRNE GORE
OSNOVNI SUD U PODGORICI, kao prvostepeni, krivični, po sudiji Jovović Željki,
uz učešće Rajković Danijele, kao zapisničara, u krivičnom predmetu protiv
okrivljene M. D., zbog krivičnog djela iz čl. 240 st. 1 tač 1 Krivičnog
zakonika u sticaju sa krivičnim djelom falsifikovanje i zloupotreba kreditnih
kartica i kartica za bezgotovinsko plaćanje iz čl. 260 st. 2 u vezi st. 1
Krivičnog zakonika, rješavajući po optužnici ODT-a Podgorica Kt. br. 1226/11
od 25. 04. 2013. godine, nakon glavnog i javnog pretresa, održanog dana 02.
07. 2013. godine, u prisustvu zastupnika optužbe Miloša Šoškića i okrivljene,
donio je a dana 03. 07. 2013. godine javno objavio
P R E S U D U
Okrivljena
M. D., od oca Ž. i majke J., rođene J., rođena 03. 10. 19xx. godine u Cetinju,
sa prebivalištem u Podgorici Ul. Avnoj-a br. x, državljanka Crne Gore,
nezaposlena, pismena, neudata, sa završenom osnovnom školom, lošeg imovnog
stanja, osuđivana presudama Osnovnog suda u Podgorici K. br. 1017/08 od 08.
10. 2009. godine zbog krivičnog djela iz čl. 248 KZ (5 mjeseci zatvora uslovno
na 2 godine), Višeg suda u Podgorici K. br. 140/09 od 05. 10. 2010. godine
zbog krivičnog djela iz čl. 300 i 301 KZ (5 mjeseci zatvora), Osnovnog suda u
Podgorici K. br. 1553/08 od 11. 04. 2011. godine zbog krivičnog djela iz čl.
240/49 KZ (1 godina zatvora), Osnovnog suda u Baru K. br. 353/11 od 28. 02.
2012. godine zbog krivičnog djela iz čl. 240 st. 1 tač. 1 u vezi čl. 23 i 49
KZ (1 godina zatvora), presudom Osnovnog suda u Podgorici K. br. 1593/06 od
26. 10. 2012. godine zbog krivičnog djela iz čl. 83 st. 2 i čl. 89 KZ i čl.
499 st. 3 i čl. 500 KZ izrečena joj je vaspitna mjera pojačan nadzor od strane
organa starateljstva od 6 mjeseci do 2 godine s tim što će sud naknadno
odlučiti o njenom prestanku,
Kriva je
Što je:
Dana 20. 07. 2011. godine, oko 15,00 časova, u Podgorici, u ul. 8. marta,
svjesna svog djela, čije je izvršenje htjela i znajući da je njeno djelo
zabranjeno, obijanjem tuđe pokretne stvari oduzela drugom u namjeri da
njihovim prisvajanjem sebi pribavi protivpravnu imovinsku korist, u iznosu
preko 150,00 eura, na način što je kamenom polomila staklo na vratima
suvozača, na vozilu marke "Golf IV", reg. oznaka PG DR xxx, vlasništvo O. M.,
a zatim kroz tako napravljen otvor provukla ruku i oduzela torbicu, vlasništvo
oštećenog M. D., u namjeri da iz nje oduzme i prisvoji sve vrednije stvari
koje bi našla, u kojoj su se nalazila njegova lična dokumenta, naočare za vid,
novac u iznosu od 30,00 eura i kreditna kartica "Maestro" Crnogorske
komercijalne banke sa PIN kodom, kao i torbicu, vlasništvo oštećenog K. S., u
namjeri da iz nje oduzme i prisvoji sve vrednije stvari koje bi našla, u kojoj
su se nalazila njegova lična dokumenta, novac u iznosu od 125,00 eura i
mobilni telefon marke "Nokia" vrijednosti 10 eura, sve ukupne vrijednosti
135,00 eura, da bi nakon toga, na Zabjelu neovlašćeno upotrijebila karticu
"Maestro", vlasništvo oštećenog M. D., na način što je sa CKB bankomata
podigla cijeli dnevni limit, u iznosu od 600,00 eura i time sebi pribavila
protivpravnu imovinsku korist u označenom iznosu,
- čime je izvršila krivično djelo teška krađa iz čl. 240 st. 1 tač. 1
Krivičnog zakonika u sticaju sa krivičnim djelom falsifikovanje i zloupotreba
kreditnih kartica i kartica za bezgotovinsko plaćanje iz čl. 260 st. 2 u vezi
st. 1 Krivičnog zakonika.
Sud okrivljenoj, na osnovu čl. 4 st. 2, 32, 36, 42 st. 1 i čl. 48 st. 1
Krivičnog zakonika, predhodno utvrđuje:
-za krivično djelo teška krađa iz čl. 240 st. 1 tač. 1 Krivičnog zakonika, kaznu zatvora u trajanju od 1 (jedne) godine,
-za krivično djelo falsifikovanje i zloupotreba kreditnih kartica i kartica za bezgotovinsko plaćanje iz čl. 260 st. 2 u vezi st. 1 Krivičnog zakonika, kaznu zatvora u trajanju od 6 (šest) mjeseci,
Pa Sud okrivljenu na osnovu čl. 4. st. 2, 32, 36, 42 st.1 i čl. 48. st. 2
Krivičnog zakonika, te čl. 226, 229, 239 i 374 Zakona o krivičnom postupku,
O S U Đ U J E
Na jedinstvenu kaznu zatvora u trajanju od 1 (jedne) godine i 5 (pet) mjeseci,
koju kaznu je dužna izdržati nakon pravosnažnosti presude.
Obavezuje se okrivljena da plati po osnovu troškova krivičnog postupka iznos
od 85,00 €, u roku od 15 dana po pravosnažnosti presude, pod prijetnjom
prinudnog izvršenja
Obavezuje se okrivljena da na ime naknade štete, oštećenom M. D., isplati
iznos od 600,00 €.
O b r a z l o ž e nj e
Optužnim predlogom Osnovnog državnog tužioca u Podgorici Kt. br. 1226/11 od
25. 04. 2013. godine stavljeno je na teret okrivljenoj M. D. da je izvršila
krivično djelo teška krađa iz čl. 240 st. 1 tač. 1 Krivičnog zakonika u
sticaju sa krivičnim djelom falsifikovanje i zloupotreba kreditnih kartica i
kartica za bezgotovinsko plaćanje iz čl. 260 st. 2 u vezi st. 1 Krivičnog
zakonika, pa je zastupnik optužbe Miloš Šoškić precizirao optužnicu, da bi u
završnoj riječi ostao pri tako preciziranoj optužnici, te predložio sudu da
okrivljenoj izrekne kaznu u zakonom propisanim granicama za krivična djela
stavljena joj na teret.
Okrivljena M. D., je u svojoj odbrani u prethodnom postupku navela da je
kritičnog dana na parking prostoru groblja „Čepurci“, primjetila jedno sivo
auto koje je bilo parkirano uz stepenice koje vode prema domu „Ljubović“.
Vidjela je da se na zadnjem sjedištu nalazi jedna crna torbica a između
vozačevog i suvozačevog sjedišta nalazila se još jedna manja crna torbica.
Uzela je kamen i sa istim polomila suvozačevo staklo, a kroz napravljen otvor
provukla ruku i uzela ove dvije torbice. Odmah nakon ovoga, trčećim korakom
uputila se prema domu „Ljubović“ i kada je stigla do pomenutog doma otvorila
je torbice i vidjela da se u jednoj nalaze lična dokumenta, bankovna kartica
sa pin kodom i oko 25 eura novca. Drugu torbicu nije ni otvarala već je
zajedno sa prvom torbicom, nakon što je uzela predhodno nabrojane stvari,
odbacila u obližnje šipražje. Nakon toga se uputila prema gradu, tačnije prema
Zabjelu, gdje je sa bankomata CKB banke podigla novac u iznosu od 600 eura,
nakon što je provjerila stanje na računu, na kojem se nalazilo 1000 eura. Na
glavnom pretresu je pojasnila da nije vidjela da su se u torbici nalazile
naočare za vid, a moguće je da je u jednoj torbi bilo 30 €, te da u drugoj
torbi nije našla novac. Moguće je da se u torbi sa novcem nalazio telefon, ali
se zbog proteka vremena nije mogla sjetiti sa sigurnošću, dok je novac sa
kartice podigla na Zabjelu na bankomatu pošte. U završnoj riječi je navela da
joj je žao što je izvršila krivično djelo kao i niz drugih u tom periodu, a u
tom periodu je bila ovisnik od droge, pa je djela vršila da bi obezbjedila
novac za drogu. Ranije je osuđivana, u više navrata, a u zatvoru se nalazi već
dvije godine, od kada ne konzumira drogu. Odlučila je da kada izdrži sve
kazne, započne novi život, bez krivičnih djela i bez droge.
Sud je u dokaznom postupku saslušao svjedoke oštećene: M. D. i K. S., svjedoka
O. M., pročitao zapisnik o uviđaju Uprave policije PJ Podgorice Ku. br. 732/11
od 20. 07. 2011. godine, pročitao izvještaj Crnogorske Komercijalne banke broj
6198-12 od 06. 03. 2012. godine o podizanju novca sa bankomata, koji se nalazi
u naselju Zabjelo Opština Podgorica za dan 20. 07. 2011. godine, izvršio uvid
u CD snimak, saslušao vještaka komercijalne struke Đ. D., te pročitao
izvještaj Uprave policije PJ Podgorica Ispostave Cetinje iz kaznene evidencije
na ime okrivljene M. D. od 23. 05. 2013. godine.
Svjedok oštećeni M. D. je u svom iskazu naveo da je predmetnog dana, kada je
izvršena provalna krađa, krenuo na saučešće sa kolegom M. O. i S. K. do
gradskog groblja. Poslije 15 h, dovezao se vozilom marke „Golf IV“ reg. oznaka
PG DR xxx koje je bilo vlasništvo M. O., i nakon što su izašli iz vozila, on i
S. su ostavili u vozilu torbice sa ličnim stvarima. Vozilo je zaključao M., i
oni su pošli do kapele na gradskom groblju. Kada su se vratili do vozila,
vidio je da je isto provaljeno, a na njemu je bilo polomljeno staklo na
suvozačevim vratima. Njemu i K. su nestale torbice, a u njegovoj platnenoj
torbici se nalazila: lična karta, vozačka dozvola, saobraćajna, zdravstvena
knjižica, fabričaka legitimacija, jedan par ključeva, naočare za vid, 30 €
novca, i maestro kartice CKB. Pored maestro kartice CKB je je bio napisan pin
kod, tako da je provalnik iskoristio to i sa iste podigao iznos od 600 €.
Poslije otprilike dvije nedelje zvali su ga policajci sa Zabjela, i rekli mu
da je jedan čovjek pronašao jedan dio ličnih dokumenata, tako da su mu
vraćene: lična, vozačka, saobraćajna, dok ostale stvari, koje je predhodno
pobrojao, nisu vraćene. Pridružio se krivičnom gonjenju i postavio
imovinskopravni zahtjev u iznosu od 600 €, a koji se odnosi na novac koji je
podignut sa bankomata.
Svjedok oštećeni K. S. je u svom iskazu naveo da je predmetnog dana, poslije
15 časova sa kolegama M. O. i D. M. došao do groblja na Čepurcima. Vozilom
marke „Golf 4“ je upravljao M. O., a u njemu su on i D. M. ostavili torbice sa
ličnim stvarima. Vozilo je zaključao M., i oni su pošli do kapele na gradskom
groblju. Kada su se vratili do vozila, vidjeli su da je polomljeno staklo na
suvozačevim vratima, a iz njega su nestale torbice. Odmah su pozvali policiju,
koja je izvršila uviđaj na licu mjesta. Njegova torbica, koja je nestale, je u
vrijednosti od 7- 8 €, a u njoj je bilo 100 € u jednoj koverti, 25 € u jednoj
pregradi u torbici, ključ od vozila marke „Ford fiesta“, ključ od vozila marke
„Zastava 101“, telefon marke „Nokia“, koji nije velike vrijednosti, a sa njim
je nestala službena telefonska kartica, fabrička legitimacija, razni papiri,
hemijske i nekoliko ključeva, među kojima je bio ključ od kuće i par ključeva
sa posla. Poslije nekih 15 dana, jedan čovjek je iza groblja na Čepurcima
pronašao neke stvari, i dokumenta koja pripadaju D. M.. Iz tog razloga, on i
D. M. su otišli do mjesta gdje su pronađena lična dokumenta D. M., i naišli su
na kovertu koja je bila u njegovoj torbici, u kojoj je bilo 100 €. Takođe je
pronašao neke svoje bilješke i nekoliko hemijski koje su bile u torbici.
Torbica i ostale stvari u njoj nisu pronađene. Pojasnio je da telefon marke
„Nokia“ nije bio skup, a kupio ga je na akciji godinu dana prije događaja za
iznos od 15 €, i radilo se o telefonu marke Nokia 1600. Pridružio se krivičnom
gonjenju, a nije postavio imovinskopravni zahtjev.
Svjedok M. O. je u svom iskazu naveo da je predmetnog dana, kada je izvršena
provalna krađa, negdje poslije 15h, parkirao svoje pmv marke „Golf IV“ reg.
oznaka PG DR xxx, na parkingu kod gradskog groblja „Čepurci“. Tu je sa
kolegama D. M. i S. K. došao kako bi izjavili saučešće. Njih dvojica su u
vozilu ostavili svoje torbice, u kojima su se nalazile njihove lične stvari i
dokumenta. Vozilo je uredno zaključao, a po povratku je vidio da je polomljeno
staklo na suvozačevim vratima i iz vozila su nestale torbice M. i K.. Njegove
stvari nisu nestale, a na lice mjesta je vrlo brzo došla policija, koja je
izvršila uviđaj.
Iz zapisnika o uviđaju Uprave policije PJ Podgorica Ku. br. 732/11 od 20. 07.
2011. godine, sud je utvrdio da je dana 20. 07. 2011. godine u 15,20 časova
obavještena EKP za dežurstvo od strane M. O., da mu je nepoznato lice polomilo
staklo od suvozačevih vrata na PMV marke Golf 4, reg. br. PG DR xxx, koje je
bilo parkirano na parking prostoru pored groblja Čepurci, u ul. 8 marta.
Dolaskom EKP za krim. tehniku, konstatovano je, da je predmetno vozilo
parkirano na parking prostoru pored groblja Čepurci, i da je NN izvršilac u
vremenskom periodu od 15,00-15,20 časova, navedenog dana kamenom slomio desno
suvozačevo staklo od prednjih vrata i iz vozila otuđio torbicu, koja se
nalazila između sjedišta, a u istoj se nalazila lična karta na ime D. M.,
vozačka, saobraćajna dozvola i kartice od bankomata na isto ime, i nešto
novca, a sa zadnjeg sjedišta otuđio je takođe torbicu u vlasništvu S. K., u
kojoj se nalazio mobilni telefon marke Nokia, sa sim. karticom, ključevi od
vozila i kuće, kartica za ulazak u fabriku i oko 20 eura.
Iz izvještaja Crnogorske Komercijalne banke broj 6198-12 od 06. 03. 2012.
godine, o podizanju novca sa bankomata, koji se nalazi u naselju Zabjelo,
Opština Podgorica, za dan 20. 07. 2011. godine, te uvidom u CD snimak sud je
utvrdio da je kritičnog dana u vremenskom intervalu od 15,28-15,31 časova,
osoba ženskog pola sa pravom kosom vezanom u konjski rep, za koju okrivljena
izjavljuje da je ona, sa bankomata podigla novac u ukupnom iznosu od 600,00
eura.
Sudski vještak komercijalne struke Đ. D. je na glavnom pretresu u svom nalazu
i mišljenju izvršio procjenu oduzetog telefona, i nakon uvida u spise utvrdio
da se radi o telefonu starog tipa bez kamere i bez video zapisa, koji je u
vrijeme izvršenja krivičnog djela koštao 15 €, a imajući u vidu iskaz svjedoka
oštećenog da je telefon koristio godinu dana uz stopu amortizacije, vrijednost
na dan izvršenja krivičog djela je iznosila 10 €.
Ocjenom svih provedenih dokaza, kako pojedinačno, tako i u njihovoj
medjusobnoj povezanosti i dovodeći ih u vezu sa odbranom okrivljene, sud je
nesumnjivo utvrdio da je okrivljena M. D., izvršila krivično djelo teška krađa
iz čl. 240 st. 1 tač. 1 Krivičnog zakonika, u sticaju sa krivičnim djelom
falsifikovanje i zloupotreba kartica za bezgotovinsko plaćanje iz čl. 260 st.
2 u vezi st. 1 Krivičnog zakonika kako je to predstavljeno izrekom presude, te
je oglasio krivom.
Naime, sud je na nesumnjiv način utvrdio da je okrivljena M. D., dana 20. 07.
2011. godine, oko 15,00 časova, u Podgorici, u ul. 8 marta, obijanjem tuđe
pokretne stvari oduzela drugom u namjeri da njihovim prisvajanjem sebi pribavi
protivpravnu imovinsku korist, u iznosu preko 150,00 eura, na način što je
kamenom polomila staklo na vratima suvozača, na vozilu marke „Golf IV“ reg.
oznaka PG DR xxx, vlasništvo O. M., a zatim kroz tako napravljen otvor
provukla ruku i oduzela torbicu, vlasništvo oštećenog M. D., u namjeri da iz
nje oduzme i prisvoji sve vrednije stvari koje bi našla, u kojoj su se
nalazila njegova lična dokumenta, naočare za vid, novac u iznosu od 30,00 eura
i kreditna kartica „Maestro“ Crnogorske komercijalne banke sa PIN kodom, kao i
torbicu, vlasništvo oštećenog K. S., u namjeri da iz nje oduzme i prisvoji sve
vrednije stvari koje bi našla, u kojoj su se nalazila njegova lična dokumenta,
novac u iznosu od 125,00 eura i mobilni telefon marke „Nokia“, ukupne
vrijednosti 135,00 eura, čime je izvršila krivično djelo teška krađa iz čl.
240 st. 1 tač. 1 Krivičnog zakonika. Prednje činjenično stanje sud je utvrdio
iz iskaza oštećenih svjedoka M. D. i K. S., svjedoka O. M., te zapisnika o
uviđaju Uprave policije PJ Podgorica Ku. br. 732/11 od 20. 07. 2011. godine, a
vrijednost oduzetog telefona sud je utvrdio iz nalaza i mišljenja vještaka
komercijalne struke D. Đ. datog na glavnom pretresu, koji nalaz je sud
prihvatio kao objektivan i dat u skladu sa pravilima struke, a sama optužena
je priznala radnje izvršenja krivičnog djela, s tim što je ukazala da u drugoj
torbici nije našla novac jer nije dobro pogledala u unutrašnjost torbice ali
je nesumnjivo utvrđeno da je novac otuđila sa torbicom.
Postupajući na predhodno navedeni način, okrivljena je bila svjesna da obija
zatvoreni prostor, vozilo, te da oduzima tuđe pokretne stvari i novac, pri
čemu je očigledna namjera okrivljene prilikom izvršenja ovog djela, bila da
oduzme i prisvoji sve vrednije stvari koje pronađe, pa je nesumnjiva njena
namjera pribavljanja protivpravne imovinske koristi preko 150,00 €, a što je i
htjela, u čemu se ogleda njena subjektivna veza sa bićem predmetnog krivičnog
djela ispoljenog u direktnom umišljaju.
Nadalje, sud je iz iskaza svjedoka oštećenog M. D., izvještaja Crnogorske
Komercijalne banke, broj 6198-12 od 06. 03. 2012. godine, o podizanju novca sa
bankomata, koji se nalazi u naselju Zabjelo, Opština Podgorica, za dan 20. 07.
2011. godine, te uvidom u CD snimak sa predhodno navedenog bankomata, kao i
odbrane okrivljene koja je priznala radnju izvršenja krivičnog djela,
nesumnjivo utvrdio da je okrivljena neovlašćeno upotrijebila karticu
„Maestro“, vlasništvo oštećenog M. D., na način što je sa CKB bankomata
podigla cijeli dnevni limit, u iznosu od 600,00 eura i time sebi pribavi
protivpravnu imovinsku korist u označenom iznosu, čime je izvršila krivično
djelo falsifikovanje i zloupotreba kreditnih kartica i kartica za
bezgotovinsko plaćanje iz čl. 260 st. 2 u vezi st. 1Krivičnog zakonika.
Okrivljena je bila svjesna da preduzimajući prednju radnju upotrebljava tuđu
pravu platnu karticu, koju je predhodno neovlašćeno pribavila, a što je i
htijela, na koji način je sebi pribavila protivpravnu imovinsku korist, u čemu
se ogleda njena subjektivna veza sa bićem predmetnog krivičnog djela ispoljena
u direktnom umišljaju.
Prilikom izbora kazne, sud je cijenio sve okolnosti iz čl. 42 Krivičnog
zakonika, koje su od uticaja da kazna bude manja ili veća, pa je od
olakšavajućih okolnosti na strani okrivljene uzeo u obzir nezaposlenost i s
tim u vezi loše imovno stanje, relativnu mladost okrivljene, priznanje
izvršenja radnji krivičnog djela kao i ispoljeno kajanje, dok je od
otežavajućih okolnosti sud cijenio njenu raniju osuđivanost, a između ostalog
za istovrsno krivično djelo, što je utvrdio uvidom u izvod iz kaznene
evidencije na ime okrivljene, pa je primjenom čl. 48 st.1 Krivičnog zakonika
okrivljenoj predhodno utvrdio kazne zatvora i to za krivično djelo teška krađa
iz čl. 240 st. 1 tač. 1 Krivičnog zakonika, kaznu zatvora u trajanju od jedne
(1) godine, a za krivično djelo falsifikovanje i zloupotreba kreditnih kartica
i kartica za bezgotovinsko plaćanje iz čl. 260 st. 2 u vezi st. 1 Krivičnog
zakonika kaznu zatvora u trajanju od šest (6) mjeseca, a potom primjenom čl.
48 st. 2 Krivičnog zakonika okrivljenu osudio na jedinstvenu kaznu zatvora u
trajanju od jedne (1) godine i pet (5) mjeseci. Sud je mišljenja da je ovako
odmjerena kazna zatvora neophodna i dovoljna za ostvarenje svrhe kažnjavanja,
kako u cilju generalne, tako i u cilju specijalne prevencije, te da će uticati
na okrivljenu da ubuduće ne čini krivična djela, čime će u potpunosti biti
ostvarena svrha kažnjavanja iz čl. 32 Krivičnog zakonika, a u okviru opšte
svrhe izricanja krivičnih sankcija iz čl. 4 st. 2 Krivičnog zakonika.
Kako je u postupku, na osnovu utvrđenog činjeničnog stanja, utvrđeno da je
oštećeni M. D., vlasnik „Maestro„ kartice sa koje je oštećena podigla novac sa
bankomata, koji se nalazi u naselju Zabjelo, a oštećeni je u toku postupka
ispostavio imovinsko pravni zahtjev na iznos od 600 eura, sud je okrivljenu na
osnovu čl. 239 Zakona o krivičnom postupku, obavezao da u tom iznosu obešteti
oštećenog.
Odluka o troškovima krivičnog postupka zasnovana je na odredbi čl. 226 u vezi
čl. 229 Zakonika o krivičnom postupku, na osnovu kojih je sud okrivljenu
obavezao da na ime troškova krivičnog postupka plati iznos od 85,00 €, koji
troškovi se odnose na ime izrade nalaza i mišljenja vještaka komercijalne
stuke D. Đ. u iznosu od 55,00€, dok je paušal u iznosu od 30,00 € odmjeren
srazmjerno dužini trajanja postupka, složenosti predmeta i imovinskim
prilikama ookrivljene.
Na osnovu navedenog, a u smislu čl. 374 Zakonika o krivičnom postupku,
odlučeno je kao u izreci presude.
OSNOVNI SUD U PODGORICI, dana 03. 07. 2013. godine
ZAPISNIČAR:
|
S U D I J A:  
---|---  
Danijela Rajković
|
Željka Jovović  
DN-a: Po primjerak presude dostaviti:
- ODT Podgorica,
- Okrivljenom, braniocu,
- Oštećenom po pravosnažnosti,
- A/a.
Postupljeno dana __
Radnik suda ______
ZAPISNIČAR:
|
S U D I J A:  
---|---  
Rajković Danijela,s.r.
|
Jovović Željka,s.r.  
PRAVNA POUKA:
|
Protiv ove presude dozvoljena je žalba u roku od 15 dana od dana prijema
pismenog otpravka iste, preko ovog suda Višem sudu u Podgorici.  
---|---  
ZTO Danijela Rajković