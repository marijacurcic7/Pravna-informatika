Posl. br. K. 54/13
U I M E C R N E G O R E
OSNOVNI SUD U CETINJU, kao prvostepeni, po sudiji pojedincu Mariji Ćupić, uz
sudjelovanje namještenika suda Martinović Aleksandre, kao zapisničara, u
krivičnom predmetu okrivljenog Đ. J., iz Cetinja, zbog krivičnog djela
samovlašće iz člana 384. stav 1. KZ-a, po Optužnom predlogu Osnovnog Državnog
Tužilaštva u Cetinju, Kt.br. 284/10 od 08.04.2013.godine, nakon održanog
glavnog i javnog pretresa u prisustvu savjetnika ODT-a Đ. M., ovlašćenog
predstavnika oštećene JP "V. i K." Cetinje L. V., donio je dana
27.05.2013.godine i javno objavio, ovu
P R E S U D U
Okrivljeni Đ. J., zv. “V.” od oca D. i majke D., rođene J., rođen .......
godine u Cetinju, gdje i prebiva, u ul. Nj. broj 14/16, državljanin Crne Gore,
privatni preduzetnik, oženjen, otac dvoje maloljetne djece ,pismen, sa
završenom Srednjom školom, srednjeg imovnog stanja, osuđivan Presudom Osnovnog
suda u Cetinju posl. br. 392/09 od 02. 09. 2009. godine, zbog krivičnog djela
skidanje i povreda službenog pečata i znaka iz člana 381. Krivičnog zakonika,
kojom mu je izrečena sudska opomena i presudom Osnovnog suda u Cetinju posl.
br. K. 57/09 od 15. 10. 2010. godine zbog krivičnog djela krađa iz člana 239.
KZ CG na kaznu zatvora u trajanju od 30 dana uslovno na jednu godinu
K r i v j e
Što je:
Neutvrđenog dana, u vremenskom periodu od 04. juna 2010. godine do 21. oktobra
2010. godine u svom ugostiteljskom objektu – kafe baru “Š. P.” u ul. Nj. broj
18 u Cetinju iako svjestan da je samovlasno pribavljanje nekog svog prava ili
prava za koje smatra da mu pripada, zabranjeno, samovlasno pribavio pravo na
snadbijevanje i korišćenje vode, za koje smatra dam u pripada, na način što je
skinuo “čep” sa dovodne priključne cijevi, koji je dana 04. 06. 2010. godine,
postavljen od strane službenih lica JP “V. i K.” Cetinje, prilikom isključenja
navedenoo objekta sa vodovodne mreže demontažom postojećeg vodomjera 0(fi) ½
marke “Insa” broj 0161869, zbog neizmirenog duga za utrošenu vodu i usluge
kanalizacije, te na mjestu skinutog vodomjera postavio novi vodomjer koji je
uredno očitavao utrošenu vodu, i tako naznačeni ugostiteljski objekat ponovo
priključio na vodovodnu mrežu, što je ustanovljeno dana 21. 10. 2010. godine,
prilikom izvršene kontrole tog mjernog mjesta od strane službenih lica JP “V.
i K.” Cetinje,
- čime je izvršio krivično djelo samovlašće iz člana 384. stav 1. Krivičnog
zakonika
- pa ga sud primjenom citiranih zakonskih odredbi te čl. 4,5,13,15,32,33,39 i
42. Krivičnog zakonika, kao i čl.226 - 229,239 i 374 Zakonika o krivičnom
postupku
O S U D J U J E
Na novčanu kaznu u iznosu od 400,00 € (četiri stotine eura) koju je okrivljeni
dužni platiti u roku od 3 (tri) mjeseca po pravosnažnosti presude, a u
protivnom će sud novčanu kaznu zamijeniti kaznom zatvora, tako što će za
svakih započetih 25,00 € (dvadeset pet eura), novčane kazne odrediti jedan dan
kazne zatvora,s tim da kazna zatvora ne može biti duža od šest mjeseci.
Obavezan je okrivljeni da na ime troškova krivičnog postupka uplati iznos od
143,00 eura, te na ime paušala iznos od 30,00 eura ,u korist budžeta Crne Gore
u roku od 15 dana po pravosnažnosti presude pod prijetnjom prinudnog
izvršenja.
Oštećeno JP "V. i K. " Cetinje se radi ostvarenja svog imovinskopravnog
zahtjeva upućuju na redovnu parnicu.
O b r a z l o ž e nj e
Osnovno Državno Tužilaštvo u Cetinju podnijelo je Sudu Optužni predlog
Kt.br.284/10 od 08. 04. 2013.godine, protiv okrivljenog Đ. J. iz Cetinja, zbog
krivičnog djela samovlašće iz člana 384. stav 1. KZ-a. U završnoj riječi na
glavnom pretresu zastupnik optužbe je ostao pri podnijetom Optužnom predlogu i
predložio sudu da okrivljenog oglasi krivim i osudi po zakonu .
Sud je glavni pretres održao u odsustvu okrivljenog Đ. J. kojem se poziv nije
mogao uručiti jer nije prijavio sudu promjenu boravišta ,obzirom da iz
dostavnice priložene u spisima predmeta proizilazi da živi u Podgorici,a kod
činjenice da njegovo prisustvo nije nužno i da je prethodno saslušan.
Okrivljeni Đ. J. je u svojoj odbrani naveo da je tačno da je vlasnik kafe bara
“Š.p.” koji je lociran u Nj. ulici broj 18 ,od prije 2010. godine. U trenutku
preuzimanja vlasništva nad ovim lokalom otišao je u JP “V. i K.” Cetinje i tom
prilikom su ga ovlašćena lica JP “V. i K.” Cetinje upoznala sa time da već
postoji neizmireni dug za vodu u iznosu od 3.000.00 eura. Takođe, tom prilikom
su mu rekli da ne mogu postaviti novo brojilo dok se ne izmiri stari dug.
Obzirom na to da je morao početi sa radom u ovom lokalu jer je uložio velika
novčana sredstva on je otprilike pola godine uspio da postigne dogovor sa ovim
preduzećem koji se sastojao u tome da plati nešto duga od 1.000.00 eura koje
je isplaćivao periodično u nekoliko rata i još uvijek ga isplaćujue. Rekli su
mu da su podnijeli krivičnu prijavu Osnovnom sudu ,ali da će kada bude počeo
postupak odustati od krivične prijave. U oba slučaja kada su radnici JP “V. i
K.” vršili kontrolu u njegovom objektu, to jeste dana 04. 06. i 21. 10. 2010.
godine nije bio prisutan, a za isključenje sa vodovodne mreže koju su oni
izvršili saznao je od svojih radnika. Obzirom na to da je bilo neophodno da
koristi vodu u svom lokalu on je ponovo obezbijedio korišćenje vode. Ponovno
priključenje je izvršio na rubinetu koji se nalazi u unutrašnjosti njegovog
lokala jer su radnici prilikom ove kontrole na tom ventilu izvršili
isključenje, jer nijesu mogli na glavnom ventilu jer bi ostavili ostale
korisnike bez vode. Redovno dobija račune za utrošenu vodu,a zahtjev za
izdavanje saglasnoti za priključenje na vodovodnu mrežu je podnio u JP “V. i
K.” i tom prilikom je postigao dogovor o načinu plaćanja sa istima, a isti će
dostaviti sudu. Na kraju je naveo da će nastojati da u što kraćem roku izmiri
preostala dugovanja za utrošenu vodu.
Radi razjašnjenja ove krivično-pravne stvari, Sud je u dokaznom postupku na
glavnom pretresu proveo dokaze: saslušao ovlašćenog predstavnika oštećenog JP
"V. i K." Cetinje L. V., saslušao svjedoka D.S., pročitao zapisnik JP "V. i
K." Cetinje o isključenju sa vodovodne mreže ugostiteljskog objekta „Š.p.“
broj 24/10 od 04. 06. 2010. godine, pročitao zapisnik zapisnik JP "V. i K."
Cetinje o izvršenom pregledu mjernog mjesta u ugostiteljskom objektu „Š.p.“
broj 88/10 od 21. 10. 2010. godine, pročitao nalaz i mišljenje sudskog
vještaka građevinske struke iz oblasti hidrogradnje P. V. dipl. Ing. Kri. Br.
269/10 od oktobra mjeseca 2011. godine sa dopunom nalaza i mišljenja istog
vještaka broj Kri. 269/10 od januara mjeseca 2013. godine, pročitao izvještaj
Uprave policije-ispostave Cetinje broj 02-245-268 od 01. 02. 2012. godine iz
Kaznene evidencija ze okrivljenog Đ. J..
Iz iskaza ovlašćenog predstavnika oštećenog JP "V. i K." Cetinje L. V.
proizilazi da je dana 04. 06. 2010. godine „Š.p.“ isključen od strane njihovog
preduzeća, odnosno komisija je isključila sa vodovodne mreže zbog duga za
urošenu vodu. Tom prilikom je skinut postojeći vodomjer koji je bio ispravan,
i isti nije bio isključen zbog neispravnosti, već zbog duga. Istakao je da su
fakture za utoršenu vodu uredno dostavljane potoršaću Đ. J.u, brojilo je bilo
ispravno i urendo je očitavalo potrošnju vode u vremenskom periodu od 04. 06.
2010. godine do 21. 10. 2010. godine. Ovlašćeni predstavnik oštećenog JP "V. i
K." Cetinje L. V. je ostao pri završnoj riječi zastupnika optužbe, i postavio
imovinsko pravni zahtjev koji će biti ostvaren u parničnom postupku.
Iz iskaza svjedoka D.S., proizilazi da su prilikom kontrole kod potrošača Đ.
J. u lokalu „Š.p.“ prilikom kontrole utvrdili da je potrošač spojen na
vodovodu mrežu i da ima vodomjer na kojem je stanje 3074 m3, a promjer cijevi
½ cola. Ovu kontrolu je vršio zajedno sa svojim kolegom L. J.om dana 21. 10.
2010. godine. Kritičnog dana 04. 06. 2010. godine nije bio kod potrošača u
ugostiteljskom objektu „Š.p.“ radi isključenja sa vodovodne mreže tako da se
nije mogao izjasniti na koji način je isključenje sa vodovodne mreže izvršeno
,da li zatvaranjem na rubinetu ili skidanjem vodomjera. On je kod potrošača Đ.
J. bio u kontrolu dana 21. 10. 2010. i zatekao je potrošača da je spojen na
vodovodnu mrežu ,a na vodomjeru je bilo stanje 3074 m3,a promjer cijevi 1/2
cola.
Iz zapisnika JP "V. i K." Cetinje o isključenju sa vodovodne mreže
ugostiteljskog objekta „Š.p.“ broj 24/10 od 04. 06. 2010. godine proizilazi da
je pregled izvršio radnik komisije L. J. i članovi komisije u prisustvu
ovlašćenih policijskih službenika i da su tom prilikom konstatovali da je uz
asistenciju policije komisija potrošača isključila sa vodovodne mreže zbog
duga za vodu. Vodomjer 0 ½ „Insa“, broj 0161869, stanje 00039 m3. Vlasnik nije
bio prisutan.
Iz zapisnika JP "V. i K." Cetinje o izvršenom pregledu mjernog mjesta u
ugostiteljskom objektu „Š.p.“ broj 88/10 od 21. 10. 2010. godine proizilazi da
je dana 21. 10. 2010. godine izvršena kontrola i da je pregledom utvrđeno da
je potrošač spojen na vodovodnu mrežu i da ima vodomjer na kojem je stanje
3074 m3 F ½.
Iz nalaza i mišljenja sudskog vještaka građevinske struke iz oblasti
hidrogradnje P. V. dipl. Ing Kri. Br. 269/10 od oktobra mjeseca 2011. godine
,sa dopunom od januara 2013.godine proizilazi da je nakon isključenja sa
vodovodne mreže dana 04.06.2010.godine okrivljeni sproveo ponovno priključenje
na način što je na mjestu skinutog vodomjera montirao drugi vodomjer.Taj drugi
vodomjer nije očitavan i ne postoji dokumentacija o njegovom baždarenju i
ispravnosti.
Iz izvještaj Uprave policije-ispostave Cetinje broj 02-245-268 od 01. 02.
2012. godine iz Kaznene evidencija ze okrivljenog Đ. J. proizilazi da je isti
osuđivan i to Presudom Osnovnog suda u Cetinju posl. br. 392/09 od 02. 09.
2009. godine, zbog krivičnog djela skidanje i povreda službenog pečata i znaka
iz člana 381. Krivičnog zakonika, kojom mu je izrečena sudska opomena i
Presudom Osnovnog suda u Cetinju posl. br. K. 57/09 od 15. 10. 2010. godine
zbog krivičnog djela krađa iz člana 239. KZ CG na kaznu zatvora u trajanju od
30 dana uslovno na jednu godinu.
Analizirajući rezultate provedenog dokaznog postupka, te na osnovu savjesne i
brižljive ocjene svih provedenih dokaza pojedinačno i u svojoj ukupnosti, sud
je utvrdio da su rezultati dokaznog postupka nedvosmisleno ukazali da je
okrivljeni počinio krivično djelo samovlašće iz člana 384. st.1.Krivičnog
zakonika činjenično i pravno opisano u dispozitivu ove presude.
Naime, dokazima je utvrdjeno da je okrivljeni neutvrđenog dana, u vremenskom
periodu od 04. juna 2010. godine do 21. oktobra 2010. godine u svom
ugostiteljskom objektu – kafe baru “Š.p.” u ul. Nj. broj 18 u Cetinju iako
svjestan da je samovlasno pribavljanje nekog svog prava ili prava za koje
smatra da mu pripada, zabranjeno, samovlasno pribavio pravo na snadbijevanje i
korišćenje vode, za koje smatra da mu pripada, na način što je skinuo “čep” sa
dovodne priključne cijevi, koji je dana 04. 06. 2010. godine, postavljen od
strane službenih lica JP “V. i K.” Cetinje, prilikom isključenja navedenoo
objekta sa vodovodne mreže demontažom postojećeg vodomjera 0(fi) ½ marke
“Insa” broj 0161869, zbog neizmirenog duga za utrošenu vodu i usluge
kanalizacije, te na mjestu skinutog vodomjera postavio novi vodomjer koji je
uredno očitavao utrošenu vodu, i tako naznačeni ugostiteljski objekat ponovo
priključio na vodovodnu mrežu, što je ustanovljeno dana 21. 10. 2010. godine,
prilikom izvršene kontrole tog mjernog mjesta od strane službenih lica JP “V.
i K.” Cetinje.
Dakle,u radnjama okrivljenog koje se sastoje u samovoljnom priključenju na
vodovodnu mrežu i na taj način samovlasnom pribavljanju prava ,u konkretnom
slučaju prava na snabdijevanje i korišćenje vode za koje je smatra da mu
pripada stiču se sva subjektivna i objektivna obilježja bića krivičnog djela
samovlašće iz čl.384.st.1.KZ-a, pri čemu je sud određujući subjektivan odnos
okrivljenog prema djelu utvrdio direktan umišljaj,jer je okrivljeni bio
svjesan svog djela i njegovih obilježja i htio je njegovo izvršenje.
Sud je kao jasne i istinite prihvatio saglasne iskaz svjedoka D. S., koji je
po mišljenju suda objektivno prikazao zatečeno stanje na lice mjesta kod
okrivljenog, koje su on i kolega zapisnički konstatovali,a koje zapisnike ,kao
i iskaz ovlašćenog predstavnika oštećenog je sud u sklopu sa njegovim iskazom
takođe prihvatio nalazeći da su od presudne važnosti za razrješenje date
krivične stvari.
Sud je prihvatio nalaz i mišljenje sudskog vještaka građevinske struke iz
oblasti hidrogradnje kao jasan i stručan ,obzirom da je zasnovan na pravilima
nauke i struke.
Cijeneći odbranu samog okrivljenog sud je našao da isti ne negira da je nakon
isključenja od strane radnika JP "V. i K. Cetinje",obzirom na to kako je
istakao da je bilo neophodno da koristi vodu u svom lokalu ponovo obezbijedio
korišćenje vode,tako što je to ponovno priključenje izvršio na rubinetu koji
se nalazi u unutrašnjosti njegovog lokala jer su radnici prilikom ove kontrole
na tom ventilu izvršili isključenje, jer nijesu mogli na glavnom ventilu jer
bi ostavili ostale korisnike bez vode.
Imajući prednje u vidu sud je odustao od saslušanja svjedoka L. J. ,jer bi
njegovo saslušanje vodilo odugovlačenju postupka ,a nebi uticalo na donošenje
drugačije odluke.
Na osnovu svega izloženog sud je nesumnjivo utvrdio da je okrivljeni počinio
krivično djelo samovlašće iz čl.384.st.1.Krivičnog zakonika, u vremenu, mjestu
i na način opisan dispozitivom ove presude.
Dakle, u nedostatku elemenata koji bi umanjili ili isključili sposobnost
okrivljenog da shvati značaj svojih postupaka i da njima upravlja , Sud ga
nalazi krivično odgovornim i oglašava krivim.
Prilikom odlučivanja o krivičnoj sankciji za okrivljenog sud je najprije
cijenio sve okolnosti iz čl. 42. Krivičnog zakonika, koje su od uticaja da
kazna bude manja ili veća, pa je od olakšavajućih okolnosti na strani
okrivljenog našao da se radi o porodičnom čovjeku, ocu dvoje mldb. djece, da
se oštećeni nijesu pridružili krivičnom gonjenju,dok je od otežavajućih
okolnosti van bitnih obilježja krivičnog djela u pitanju našao raniju
osuđivanost,što je sud utvrdio uvidom u izvod iz KE za okrivljenog.
Imajući uz navedeno u vidu i imovinske prilike okrivljenog tj.da se radi o
privatnom preduzetniku , i koji je kako je sam istakao srednjeg imovnog
stanja, sud je istom izrekao novčanu kaznu u iznosu od 400,00 € i odredio rok
plaćanja kao u izreci, uz upozorenje da ako ne plati novčanu kaznu u
odredjenom roku da će sud, novčanu kaznu zamijeniti kaznom zatvora i to tako
što će za svakih započetih 25,00 eura novčane kazne, odrediti jedan dan kazne
zatvora, s tim da kazna zatvora ne može biti duža od šest mjeseci,nalazeći da
je ovakva kazna adekvatna stepenu krivice okrivljenog za izvršeno krivično
djelo, te da će se ovakvom kaznom ostvariti svrha kažnjavanja iz čl. 32.
Krivičnog zakonika, da okrivljeni u buduće ne vrše krivična djela, a u okviru
opšte svrhe propisivanja i izricanja krivičnih sankcija iz čl. 4. st.2.
Krivičnog zakonika.
Shodno čl.226-229 ZKP-a sud je obavezao okrivljenog da na ime troškova
krivičnog postupka uplati iznos od 143,00 eura,na ime nagrade angažovanom
vještaku građevinske struke iz oblasti hidrogradnje , te na ime paušala iznos
od 30,00 eura koji iznos je sud odredio uzimajući u obzir konkretan slučaj i
imovne prilike okrivljenog,u korist budžeta Crne Gore u roku od 15 dana po
pravosnažnosti presude pod prijetnjom prinudnog izvršenja.
Shodno čl.239.ZKP-a oštećeni su radi ostvarenja svog imovinskopravnog zahtjeva
upućeni na redovnu parnicu.
Sa izloženog shodno čl. 374. ZKP-a odlučeno je kao u izreci.
OSNOVNI SUD U CETINJU,
Dana 27.05.2013.godine
Zapisničar, S U D I J A,
Aleksandra Martinović Marija Ćupić
PRAVNA POUKA:
Protiv ove presude dozvoljena je žalba,
u roku od 8. dana od dana prijema iste,
Višem sudu u Podgorici, a preko ovog Suda
.