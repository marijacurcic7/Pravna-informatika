K.br. 53/2013
U IME CRNE GORE
Osnovni sud u Beranama, kao prvostepeni krivični, po sudiji Milovanu
Spasoviću, kao sudiji pojedincu, uz učešće namještenika suda Momirke Fatić kao
zapisničara, u krivičnom predmetu protiv optuženog V. M., iz A., zbog
krivičnog djela posebni posebni slučajevi falsifikovanja isprave iz čl. 413.
st.1. tač.2. u vezi čl. 412.st.2 u vezi st.1. Krivičnog Zakonika, po optužnom
predlogu Osnovnog državnog tužilaštva u Beranama, Kt. br. 147/2012 od 13.
marta 2013.godine, nakon održanog usmenog, glavnog i javnog pretresa, u
prisustvu Zamjenika ODT-a Berane Vladana Đalovića i oštećenog Z. S., a u
odsustvu uredno obaviještenog okrivljenog V. M., donio je dana
10.06.2013.godine i javno objavio u odsustvu stranaka dana 11.06.2013. godine,
P R E S U D U
Okrivljeni V. M., od oca V. i majke I., rođene A., rođen ....godine u A., sa
prebivalištem u selu T., opština A., državljanin C. G., pismen, završio VSS-
likovna umjetnost, zapošljen u t. s., oženjen, otac troje djece, srednjeg
imovnog stanja, osuđivan presudom K.br 53/84 Okružnog suda Kruševac, od
05.12.1984.godine, za krivično djelo otmica, na kaznu od 1 godine i 3 mjeseca
zatvora, presudom Kž.br. 467/92 Višeg suda Bijelo Polje, od 28.10.1992.godine,
za krivično djelo iz čl.190.st.5. u vezi čl.185 st.3. u vezi st.1. KZ RCG, na
kaznu od 6 mjeseci zatvora uslovno za 1 godinu i presudom K.br. 402/93
Osnovnog suda Berane, od 27.09.1993.godine, za krivično djelo iz čl.185 st.3.
u vezi st.1 KZ RCG na kaznu od 20 dana zatvora uslovno za 1 godinu.
K r i v j e
Što je:
Dana 05.08.2008.godine u B., obmanuo oštećenog Z.S., iz B., o sadržaju
isprava-mjenice, izjave žiranta i administrativne zabrane, na način što mu je
prikazao da će realizovati kredit kod MFI „A. I.“ VFI F. B. na iznos od
1.000,00 eura, a kredit je realizovao, po ugovoru o zajmu br. ... od
....godine, na iznos od 7.000,00 eura, pa ga je tako doveo u zabludu da na
njih stavi svoj potpis.
-Čime je izvršio krivično djelo posebni slučajevi falsifikovanja isprave iz čl. 413. st.1. tač.2. u vezi čl. 412.st.2 u vezi st.1. Krivičnog zakonika. 
- Pa ga sud za izvršeno krivično djelo na osnovu navedenog zakonskog propisa,
te primjenom čl.32. 36. 42. 45. i 46. KZ CG, kao i primjenom čl. 364. ZKP-a
O S U Đ U J E
Na kaznu zatvora u trajanju od 45 (četrdesetpet) dana.
Okrivljeni se obavezuju da u korist budžeta C.G. na žiro račun broj
...-...-... plati troškove krivičnog postupka-paušal u iznosu od 30,00
/trideset/ eura, u roku od 15 dana po pravosnažnosti presude pod prijetnjom
prinudnog izvršenja.
Oštećeni Z. S., iz B., se radi ostvarivanja imovinsko pravnog zahtjeva upućuje
na parnicu shodno čl. 239. st.2. ZKP-a.
O b r a z l o ž e n j e
Osnovno državno tužilaštvo iz Berana je optužnim predlogom Kt. br. 147/2012 od
13. marta 2013.godine, optužilo V. M., iz A. zbog krivičnog djela posebni
slučajevi falsifikovanja isprave iz čl. 413. st.1. tač.2. u vezi čl. 412.st.2
u vezi st.1. Krivičnog zakonika.
Na glavnom pretresu od 10.06.2013.godine, nije pristupio uredno obavijšteni
okrivljeni V. M., pa je isti održan u njegovom odsustvu na osnovu
čl.457.ZKP-a.
Na glavnom pretresu od 10.06.2013. godine, Zamjenik ODT-a u Beranama Vladan
Đalović, u završnoj riječi je izjavio, da u svemu ostaje pri podnijetom
optužnom predlogu, te da smatra da je dokazima izvedenim tokom postupka
utvrđeno da je okrivljeni V. M. učinio krivično djelo na način i u vrijeme
kako je to opisano u dispozitivu optužnog predloga, a koji navodi su dokazani
prvenstveno izjavom svjedoka-oštećenog Z. S., te iskazima svjedoka Z. R. i B.
D. i samom izjavom okrivljenog V. M., koja je ovjerena u Osnovnom sudu u
Beranama, u kojoj i sam potpisuje svoju izjavu da je od oštećenog tražio,
odnosno zamolio ga da mu bude žirant na iznos od 1.000,00 eura, a da je bez
saglasnosti i ovlašćenja oštećenog kod A. I. b. podigao iznos od 7.000,00 eura
i tako obmanuo oštećenog da na kreditnoj dokumentaciji, koja se odnosi na
njegovo ime i koja je dio predmetne dokumentacije, na osnovu koje je
realizovan kredit, stavi svoj potpis. Naveo je da je iskaz svjedoka B. V. u
potpunosti negiran drugim izvedenim dokazima, kako iskazom oštećenog, tako i
iskazom saslušanog svjedoka medicinske sestre B.D., zv.D. zaposlena u
ordinaciji oštećenog, koja je jasno navela da B. V. nije bio prisutan, niti je
dolazio u ordinaciju Dr. Z. kada je potpisao dokumentaciju okrivljenom V. M..
S obzirom na sve to, imajući u vidu sve okolnosti koje utiču na odmjeravanje
kazne, prvenstveno da je okrivljeni ranije osuđivan i imajući u vidu visinu
propisane kazne za predmetno krivično djelo, predložio je sudu da okrivljenog
V. M. oglasi krivim za krivično djelo posebni slučajevi falsifikovanja
isprave, iz čl.413.st.1.tač.2 u vezi čl.412.st.2 uvezi st.1 KZ i osudi ga na
kaznu zatvora u trajanju od 3 mjeseca.
Oštećeni Z. S. je u završnoj riječi izjavio da se pridružuje krivičnom
gonjenju protiv okrivljenog i postavio imovinsko pravni zahtjev za naknadu
štete, koji će ostvariti u parnici.
Izjašnjavajući se o navodima iz optužnog predloga ODT-a u Beranama okrivljeni
V. M., je tokom postupka u svoju odbranu naveo da nije izvršio krivično djelo
i da ne priznaje krivicu. Naveo je da je tačno da mu je Z. S. žirant po
Ugovoru o zajmu broj LD..., na iznos od 7.000,00 eura. Tokom 2008. godine,
prije nego što je podigao kredit, pitao je Z. S. da li želi da mu bude žirant,
pa je isti i pristao i nakon pribavljanja formulara koji prate kredit, koje mu
je popunio B. V., iste potpisao i to kako izjave za žiranta, tako i mjenicu i
to sve u prisustvu kreditnog službenika B. V., znajući da mu potpisuje na
iznos od 7.000,00 eura. Takođe je istakao da je kredit uredno vraćao, ali da
je u jednom momentu prestao sa vraćanjem istog, te da misli da je ostalo
negdje oko 3.000,00 do 3.500,00 eura. Kada ga je nakon nekog vremena pozvao Z.
S., on mu je rekao da će taj ostatak kredita vratiti, ali da trenutno nema
novca. Zna da je u sudu u B. ovjerio neku izjavu da će da plaća kredit, te da
je istu potpisao, iz razloga jer je u to vrijeme kasnio sa otplatom kredita do
1.000,00 eura, ali s tim da nije tražio dozvolu od Z. S. na iznos od 1.000,00
eura već od 7.000,00 eura. Još, jednom je istakao da će kredit platiti kada
bude imao novca.
Radi pravilnog i zakonitog presuđenja ove krivično pravne stvari, sud je na
glavnom pretresu u dokaznom postupku izveo sledeće dokaze: saslušao svjedoka-
oštećenog Z. S., svjedoka B. V., svjedoka Z. R. i svjedoka B. D., zv. D.,
pročitao izjavu V. M., ovjerenu u O.s. u B. pod brojem Ov.br..../... od
....godine, proćitao ugovor o zajmu br. LD... od ....godine, pročitao
administrativnu zabranu za žiranta nosioca kredita V.M., kao i izjavu žiranta,
pročitao izjavu žiranta Z. S. od ....godine, pročitao administrativnu zabranu
za žiranta Z. D. S., izvršio uvid u fotokopiju lične karte Z. S., pročitao
mjenicu serijski broj AA..., pročitao mjenicu serijski broj AA.. i pročitao
izvod iz KE za okrivljenog..
Nakon sprovedenog dokaznog postupka, cijeneći navode optužbe, odbranu
okrivljenog, te izvedene pobrojane dokaze, cijeneći ih u smislu čl.16. i 370.
ZKP-a, a dovodeći ih u međusobnu vezu, sud je stao na stanovište da su
činjenice iz činjeničnog opisa izreke presude u svemu dokazane da je
okrivljeni V. M., izvršio krivično djelo posebni slučajevi falsifikovanja
isprave iz čl. 413. st.1. tač.2. u vezi čl.412. st.2. u vezi st.1 Krivičnog
zakonika, pa ga je oglasio krivim i krivično odgovornim jer nije bilo osnova
koji bi isključivali postojanje krivičnog djela i krivice optuženog.
Iz iskaza svjedoka-oštećenog S. Z., je utvrđeno, da mu se početkom avgusta
mjeseca 2008.godine, obratio V. M. da mu bude žirant za kredit koji će
realizovati kod MFI „A. I.“ b. u B., na iznos od 1.000,00 eura. S obzirom na
to da ga je znao od ranije, te mu je povjerovao da će kredit zaista biti
realizovan na iznos od 1.000,00 eura, pristao je da mu bude žirant. Potpisao
je svu dokumentaciju, koja se odnosila na njegovo ime, ali ističe da je ista
bila bjanko-nije bila ispunjena, tako da je bio u potpunom ubjeđenju da će
kredit biti realizovan na iznos od 1.000,00 eura, kako mu je to naveo V. M.,
kada je tražio da mu bude žirant. Sve do kraja maja mjeseca 2012.godine je bio
u tom uvjerenju, tako da se začudio kada su ga iz „A. I. „ pozvali iz razloga
jer se kredit ne vraća uredno, te mu je kasnije za isti stigla i opomena. Tada
je u banci provjerio i utvrdio da je kredit realizovan na iznos od 7.000,00
eura, pa se nakon toga više puta se obraćao V. M., kako bi se raspitao zašto
je isti uzeo 7.000,00 eura a ne 1.000,00 eura, kako je od njega tražio, a na
koji iznos je pristao da mu bude žirant. Ističe da je, nakon više njegovih
razgovora sa V. M., isti potpisao izjavu, koja je ovjerena u O. s. u B., gdje
potvrđuje da je od njega tražio dozvolu da kredit realizuje na iznos od
1.000,00 eura, a ne na iznos od 7.000,00 eura, jer svakako na taj iznos ne bi
pristao da mu bude žirant. Takođe je naveo da njemu do sada nije odbijena ni
jedna rata po ovom kreditu, već da su mu stizale opomene zbog neuredne otplate
istog. Dodao je da je bjanko formulare lično potpisao V. M., kod svoje kuće i
da tada niko od predstavnika „A. I.“ b. nije bio prisutan, te da je potpis na
mjenici, izjavi žiranta i na administrativnoj zabrani, koji dokumenti prate
predmetni kredit njegov, ali je još jednom istakao da je bio žirant za kredit
od 1.000,00 eura, a ne za kredit od 7.000,00 eura.
Iz iskaza svjedoka Z. R. je utvrđeno, da je tačno da je okrivljeni V. M.
2008.godine pitao njenog supruga Z. S. da mu bude žirant za kredit, koji želi
podići kod A. I. b.u B.. Ističe da su i ona i njen surug i ranije istom bili
žiranti i da je isti te kredite uredno vraćao, te je tako kod njih stvorio
povjerenje da mu njen suprug žirira i za predmetni kredit. Tada je njen suprug
u njenom prisustvu i prisustvu medicinske sestre B. D., potpisao bjanko
formulare uz upozorenje V. M. da ne smije podići veći iznos od 1.000,00 eura,
a sve to iz razloga jer je tada bio počeo period kada su žiranti počeli da
vraćaju tuđe kredite, međutim V. M. je podigao 7.000,00 eura i zloupotrijebio
njihovo povjerenje. Tokom maja 2012.godine A. I. b. ih je putem telefona
obavijestila da V. M. ne vraća kredit, koji je realizovao na 7.000,00 eura, pa
je iz tih razloga njen suprug podnio krivičnu prijavu protiv njega. Takodje
ističe da je izjavu koju je V. M. potpisao i ovjerio u O. s.u B. pod brojem
Ov.br..../... od ....godine, ona lično napisala i dala istom da je pročita
ispred suda, prije nego sto je istu potpisao i ovjerio. Prije te izjave
okrivljeni je govorio njenom suprugu da će plaćati rate, ali da to nije
učinio. Dodala je da prilikom potpisivanja bjanko formulara od strane njenog
supruga niko od službenika banke nije bio prisutan.
Iz iskaza svjedoka B. D. zv. D., je utvrđeno da ista radi kao medicinska
sestra u stomatološkoj ordinaciji Dr. Z. S., već više od 7 godina. Navela je
da je tačno da je V. M. i ranije dolazio kod Dr. Z., te da je jedne prilike
tražio od njega da mu bude žirant i da zna da je donio papire, ali ne zna o
kom se iznosu radilo, jer je izašla u čekaonicu. Šta je dalje bilo među njima
u vezi potpisivanja dokumenata i za koji iznos ne zna, ali je nakon 2-3 dana
čula da mu je Dr. Z. S. potpisao na iznos od 1.000,00 eura, s tim što ističe
da to nije vidjela. Dodala je da niko više nije dolazio sa V. M., već da je
dolazio sam.
Iz iskaza svjedoka V. B. se vidi da je službenik A. I. b. od 2001.godine, te
da je za to vrijeme V. M. u nekoliko navrata podizao kredit kod njih. Što se
tiče predmetnog Ugovora o zajmu LD... od ....godine, ističe da je istom od
strane A. I. b.odobren kredit u iznosu od 7.000,00 eura, sa rokom otplate od
72 mjeseca ili 6 godina, da su žiranti po tom kreditu sam nosilac kredita V.
M., Z. S., R. R. i S. P., te da su svi formulari koji prate isti uredno
potpisani i da je u datom trenutku ispoštovana procedura koja je važila za
odobravanje i dodjelu kredita. Naveo je da je nosilac kredita i tada mogao, a
i sada može sebi da bude žirant. U to vrijeme je bila velika ekspanzija
dodjele kredita i korisnici kredita su uz zahtjev za kredit donosili i
ovjerene izjave žiranata kao i fotokopije ličih karti. Uz predmetni kredit je
postojala mjenica, koja nije bila potpisana od strane žiranta Z. S., pa je iz
tih razloga zajedno sa okrivljenim pošao kod oštećenog kući, kako bi istu
potpisao, što je isti i uradio, u konkretnom slučaju misli da je stavio svoj
pečat. Što se ostalih formulara tiče, tj. izjave žiranta i administrativne
zabrane, ne može se sjetiti da li je Z. S. iste potpisao u njegovom prisustvu
ili je te formulare okrivljeni potpisane donio i podnio uz zahtjev za dodjelu
kredita. Još jednom ističe da je kod Z. S. kući došao prije nego što je
odobren kredit i da je isti potpisao mjenicu i tada bio upoznat sa iznosom
koji je htio da podigne V. M., te da ostale žirante nije obilazio iz razloga
jer je dokumentacija od istih bila kompletna.
Iz Ugovora o zajmu LD... od ....godine je utvrđeno da je isti zaključen između
A. Mfi B. i V. M., kao korisnika kredita, na iznos od 7.000,00 eura, sa rokom
otplate od 72 mjeseca. Takođe je iz izjave za žiranta i administrativne
zabrane za žiranta od 09.07.2008.godine, nosioca kredita V. M. utvrđeno da je
V. M. bio žirant za predmetni kredit, koji je inače na njegovo ime, odn. čiji
je korisnik, te da je banka obezbijedila svoje potraživanje po osnovu kredita
administrativnom zabranom na ličnim primanjima istog, ovjerenom od strane
fonda PIO B.. Iz izjave za žiranta i administrativne zabrane za žiranta od
10.07.2008. godine, te fotokopije lične karte na ime Z. S. je utvrđeno da je
Z. D. S. br.lk...., bio žirant za predmetni kredit, koji glasi na ime
korisnika V. M., te da je banka obezbijedila svoje potraživanje po osnovu
kredita administrativnom zabranom na ličnim primanjima žiranta ovjerenom od
strane stomatološke ambulante „Z.“. Na izjavi za žiranta i administrativnoj
zabrani na ime Z. S. se nalazi potpis istog. Iz mjenice serijski broj AA ... i
mjenice serijski broj AA ... je utvrđeno da je Z.D. S. potpisao mjenicu
serijski broj AA ... na mjestu trasata, a da je ista bjanko, odnosno na njoj
nije označen iznos predmetnog kredita za koji je i izdata mjenica, a mjenica
serijski broj AA ... nije potpisana od strane Z. S. i ista takođe ne sadrži
označen iznos predmetnog kredita.
Iz Izjave Ov.br..../... od .... godine, ovjerene pred O. s. u B. je utvrđeno
da je ista data i potpisana od strane V. M., koji izjavljuje da mu je Dr. Z.
S., iz B., sa JMBG ..., potpisao bjanko administrativnu zabranu i ostala
potrebna dokumenta kao žirant, za kredit koji je podigao 05.08.2008.godine,
kod A. I. b. u B. na iznos od 7.000,00 eura, iako je od njega lično imao
dozvolu da će mu biti žirant samo na iznos od 1.000,00 eura, te da je sav
iznos preko 1.000,00 eura podigao bez njegovog znanja i njegove saglasnosti.
Pravnom analizom naprijed utvrđenog činjeničnog stanja, sud je našao da su se
u opisanim radnjama okrivljenog V. M. stekla sva bitna obilježja bića
krivičnog djela posebni slučajevi falsifikovanja isprave iz čl.413.st.1.tač.2
u vezi čl.412. st.2 u vezi st.1 Krivičnog zakonika. Naime, tokom postupka je
nesporno utvrđeno da je okrivljeni dana 05.08.2008. godine, u B., obmanuo
oštećenog Z. S., iz B., o sadržaju isprava, mjenice, izjave žiranta i
administrativne zabrane, na način što mu je prikazao da će realizovati kredit
kod MFI „A. I.“ VFI F. B. na iznos od 1.000,00 eura, a kredit je realizovao,
po ugovoru o zajmu br. LD... od ....godine, na iznos od 7.000,00 eura, pa ga
je tako doveo u zabludu da na njih stavi svoj potpis. Naime, dokazima
izvedenim tokom postupka, prije svega iskazima svjedoka oštećenog Z. S., te
Z.R. i B. D., čije je iskaze sud u potpunost prihvatio, kao tačne i istinite i
u skladu sa drugim izvedenim dokazima, je utvrđeno da je V. M., sam, bez
prisustva kreditnog službenika banke, predmetnog dana došao kod kuće oštećenog
Z. S. i tražio da mu bude žirant za kredit koi će realizovati kod A. b., na
iznos od 1.000,00 eura, te da je oštećeni potpisao bjanko mjenice, izjave za
žiranta i administrativnu zabranu, dokumenta koje prate kredit, imajući
povjerenja u V. M. i vjerujući da će realizovati kredit u iznosu od 1.000,00
eura, što se vidi iz izjave za žiranta, administrativne zabrane na ime žiranta
Z. S., koje dokaze je sud u potpunosti prihvatio, jer se radi o ispravama
izdatim i ovjerenim od strane ovlašćenih lica i organa. Zlouptrebljavajući
dato povjerenje i dovodeći u zabludu oštećenog, okrivljeni je realizovao
kredit kod A. b. na iznos od 7.000,00 eura, što je utvrđeno iz Ugovora o
kreditu LD..., gdje se vidi da je kredit odobren na iznos od 7.000,00 eura,
iako za to nije imao dozvolu i pristanak od strane oštećenog, što je utvrđeno
iz izjave Ov.br..../... od ... . godine u kojoj okrivljeni i sam izjavljuje da
je imao dozvolu od strane oštećenog da mu bude žirant samo na iznos od
1.000,00 eura, a da je sav iznos preko toga podigao bez njegovog znanja i
saglasnosti. Sud je u potpunosti prihvatio i ovaj dokaz. Sud nije mogao
prihvatiti odbranu okrivljenog da je oštećeni Z.S., prilikom potpisivanja
bjanko mjenice, kao i izjave za žiranta, te administrativne zabrane, na ime
oštećenog, koji dokumenti su služili za realizaciju predmetnog kredita, znao
da će kredit biti realizovan na iznos od 7.000,00 eura, te da je na to
pristao, jer je ostalim izvedenim dokazima tokom postupka, prije svega
izjavama svjedoka oštećenog Z. S. i Z. R., kao i izjavom Ov.br..../... od ...,
gdje je i sam okrivljeni izjavio da je iznos kredita od 7.000,00 eura, podigao
bez saglasnosti oštećenog, utvrđeno suprotno. Takođe sud nije prihvatio
odbranu okrivljenog da je prilikom potpisivanja istih dokumenata sa njim kod
kuće oštećenog bio prisutan i B. V. kao predstavnik A.b., jer je iskazima
svjedoka oštećenog Z. S., Z. R. i B. D., utvrđeno da je okrivljeni predmetnog
dana dolazio kod kuće oštećenog sam bez prisustva bilo koga od predstavnika A.
b. Sud nije prihvatio iskaz svjedoka B. V.da je predmetnog dana, otišao
zajedno sa okrivljenim, kod kuće oštećenog, iz razloga što mjenica za
predmetni kredit nije bila potpisana od strane Z.S., kao žiranta, da bi istu
potpisao, kao i da je prilikom potpisivanja dokumentacije, oštećeni bio
upoznat sa iznosom koji je okrivljeni htio da podigne, jer je njegov iskaz
osporen kako iskazima svjedoka oštećenog Z. S., Z. R. i B. D., tako i mjenicom
serijski broj AA ..., potpisanom od strane oštećenog, na kojoj je utrđeno da
ne postoji naznačen iznos na koji treba da glasi predmetni kredit, te koja je
takva, nepotpuna potpisana od strane oštećenog. Djelujući na opisani način
okrivljeni je postupao sa umišljajem, svjestan da je obmanuo oštećenog Z. S.o
sadržaju isprava – mjenice, izjave žiranta i administrativne zabrane, na način
što mu je prikazao da će realizovati kredit kog MFI A. b. na iznos od 1.000,00
eura, a kredit je realizovao po Ugovoru o zajmu br. LD... od ....godine, na
iznos od 7.000,00 erua, pa je na taj način oštećenog doveo u zabludu da na
njih stavi svoj potpis i izvršio krivično djelo posebni slučajevi
falsifikovanja isprave iz čl. 413. st.1. tač.2. u vezi čl. 412. st.2. u vezi
st.1 KZ .
Prilikom izbora vrste i visine krivične sankcije koju u konkretnom slučaju
treba primijeniti prema okrivljenom za naprijed navedeno krivično djelo, sud
je imao u vidu sve okolnosti u smislu čl.42. KZ CG. Tako je od olakšavajućih
okolnosti sud okrivljenom V. M. cijenio i uzeo u obzir da je oženjen, da je
otac troje djece, a od otežavajućih okolnosti na strani okrivljenog sud
cijenio i uzeo u obzir njegovu raniju osuđivanost, te i činjenicu da je od
zadnjeg izvršenja krivičnog djela proteklo i više od 20.godina, a što je
utvrđeno iz izvoda iz KE U. p.-PJ B.-I. A. broj .../...-.../... od ....godine.
Sud je navedene olakšavajuće okolnosti cijenio kao osobito olakšavajućeg
karaktere i shodno čl.45. i 46. KZ, ublažio kazni i izrekao mu kaznu zatvora u
trajanju od 45 dana, a inače propisana je kazna za ovo krivično djelo od 3
mjeseca do 5 godina. Po mišljenju suda izrečena kazna je srazmjerna težini
izvršenog krivičnog djela i stepenu krivične odgovornosti okrivljenog, te će
se ovom vrstom i visinom kazne u okviru opšte svrhe izricanja krivičnih
sankcija predviđenih čl.4. st.2. KZ CG postići svrha kažnjavanja propisana
čl.32. istog Zakona. Osnovano se može očekivati da će izrečena kazna pozitivno
djelovati na prevaspitavanje okrivljenog, te da će ista u buduće na njega
uticati da više ne vrši krivična djela.
Odluka o troškovima krivičnog postupka u iznosu od 30,00 eura, na ime paušala,
donešena je s obzirom na složenost i trajanje krivičnog postupka, te imovno
stanje okrivljenog, shodno čl. 199. st.9.ZKP-a.
Oštećeni Z. S., iz B., se radi ostvarivanja imovinsko-pravnog zahtjeva upućuje
na parnicu shodno čl. 212. st.2. ZKP-a.
Sa iznijetih razloga odlučeno je kao u izreci ove presude.
OSNOVNI SUD U BERANAMA
Dana 11.06.2013. godine
ZAPISNIČAR, S U D I J A
Momirka Fatić  Milovan Spasović
PRAVNA POUKA
Protiv ove presude nezadovoljna stranka ima
pravo žalbe u roku od 8 dana od dana prijema
iste i to Višem sudu u B.Polju, a preko ovog suda.