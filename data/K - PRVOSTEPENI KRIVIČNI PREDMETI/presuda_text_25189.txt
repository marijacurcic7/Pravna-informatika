K.br. 81/13
U IME CRNE GORE
OSNOVNI SUD U BERANAMA, po sudiji pojedincu Aleksandru Ćulafiću, uz učešće
namještenika suda Milice Milanović, kao zapisničara, u krivičnom predmetu
protiv optuženog P. M., iz B., zbog krivičnog djela teška krađa iz čl. 240 st.
1 tač. 1 Krivičnog zakonika, po optužnici Osnovnog državnog tužioca u Beranama
Kt.br. 63/2012 od 25.04.2013. godine, nakon održanog glavnog i javnog
pretresa, u prisustvu zamjenika ODT-a u Beranama Amre Sujković, oštećenog P.
M. i optuženog P. M., dana 03.06.2013. godine, donio je i javno objavio
P R E S U D U
Optuženi P.M., od oca V. i majke B., rođene Đ., rođen .... godine, u B.,
stalno nastanjen u naselju D., opština B., državljanin C. g., pismen, sa
završenom SSS, po zanimanju elektroenergetičar, nezaposlen, neoženjen, lošeg
imovnog stanja, osuđivan presudom osnovnog suda u Beranama K.br. 135/11 od
21.04.2011. godine, po čl. 239 st. 1 Krivičnog zakonika, na kaznu zatvora u
trajanju od 60 dana.
K r i v j e:
Što je:
- U vremenskom periodu od 24.11. do 01.12.2012. godine, u naselju D., opština
B., obio kuću, vlasništvo oštećenog P. M., na način što je sa sjeverne stane
kuće, sa prozora od špaiza, uklonio mrežu, a zatim djelujući fizičkom snagom
tijela - rukama razvalio prozor, koji je bio zatvoren, kroz tako otvoren ušao
i iz dnevne sobe oduzeo televizor marke "G." LCD crne boje i sivo crni
daljinski upravljač, u ukupnoj vrijednosti od 100,00 €, a onda kroz prozor od
dnevne sobe, koji je prethodno otvorio, iznio oduzete stvari, vratio se u
dnevnu sobu, zatvorio prozor i izašao kroz prozor od špaiza, uzeo navedene
stvari i odnio ih sa sobom, a sve u namjeri da njihovim prisvajanjem sebi
pribavi protivpravnu imovinsku korist u navedenom iznosu,
- čime je izvršio krivično djelo teška krađa iz čl. 240 st. 1 tač. 1
Krivičnog zakonika.
- pa ga sud na osnovu citiranih zakonskih propisa, te čl. 2, 4, 5, 13, 15,
32, 36, 42, 45 i 46 Krivičnog zakonika i čl. 226, 229 i 374 Zakonika o
krivičnom postupku Crne Gore
O S U Đ U J E
Na kaznu zatvora u trajanju od 4 (četiri) mjeseca.
Optuženi se obavezuje da plati ovom sudu na ime paušala iznos od 50,00 €, kao
i na ime troškova krivičnog postupka iznos od 27,50 €, na žiro račun državnog
trezora C. G. br. ... – ... – ..., u roku od 15 dana po pravosnažnosti presude
pod prijetnjom posledica prinudnog izršenja.
Imovinsko pravnog zahtjeva nije bilo.
O b r a z l o ž e n j e
Optužnicom ODT-a u Beranama Kt.br. 63/2013 od 25.04.2013. godine, optužen je
P. M., zbog krivičnog djela teška krađa iz čl. 240 st. 1 tač. 1 Krivičnog
zakonika.
Glavni pretres je održan i zaključen u prisustvu zamjenika ODT-a u Beranama
Amre Sujković, oštećenog P. M. i optuženog P.M..
Zamjenik ODT-a u Beranama Amra Sujković u završnoj riječi je istakla da ostaje
u svemu pri podnijetoj optužnici, jer je dokazima izvedenim na glavnom
pretresu i to kako na osnovu iskaza svjedoka oštećenog P. M. i B. S., tako i
na osnovu potvrde UP PJ B. br. .../... - ... od .... godine, o vraćanju
privremeno oduzetih predmeta, nesporno utvrđeno da je optuženi P. M.izvršio
krivično djelo koje mu je optužnim aktom stavljeno na teret u vrijeme, mjesto
i na način kako je to opisano dispozitivom optužnice. Predložila je da sud
P.M. oglasi krivim i osudi na kaznu zatvora u trajanju od 6 mjeseci.
Oštećeni P. M. u završnoj riječi nije se pridružio krivičnom gonjenju, niti je
postavio imovinsko pravni zahtjev.
Okrivljeni P. M. je u svojoj odbrani kod ODT-a Beranama istakao da se ne sjeća
tačno, ali misli da je bilo otprilike prije 3-4 mjeseca, kada je u podzemnom
bunkeru, koji se nalazi kod kafane ''V.'' u naselju D., ušao stepenicama, a
isti prostor je neobezbijeđen. Tom prilikom je pronašao jedan televizor marke
''G.'' LCD, crne boje, srednje veličine i daljinski upravljač sive boje.
Televizor sa daljinskim upravljačem je istog dana ponio B. S., koji živi kod
restorana ''N.'', u naselju D.. Sa S. se prethodno čuo telefonom, a on ga je
pitao odakle mu taj televizor, na šta mu je odgovorio da je televizior njegov
i da će mu ga prodati po cijeni od 100,00 €. Nakon razgovora ponio mu je
televizor i daljinski upravljač do kuće, a B. S. mu je dao 100,00 €, kako su
se bili dogovorili. U bunkeru su se nalazila još dva akumulatora koja nije
uzeo. P. M. poznaje jer su prve komšije i rođaci, a poznato mu je da u svojoj
kući živi sa suprugom i sinom. Nije izvršio krivično djelo koje mu se prijavom
stavlja na teret, jer je televizor koji je prodao B. S. našao u podzemnom
bunkeru.
Na glavnom pretresu je ponovio odbranu datu pred ODT –om u Beranama i dodao da
nije odmah iz bunkera B. S. odnio televizior, da ga komšije ne bi gledale, jer
je smatrao da televizor ne treba da nosi danju, da ne bi izazvao sumnju, zato
je isti odnio uveče. Ne zna o čijem televizoru se radi i ko ga je ostavio u
bunkeru, a radi se o vojnom bunkeru koji je otvore i može svako da uđe u svako
doba, jer nije zaključan.
U završnoj riječi je istakao da se ne osjećam se krivim za krivično djelo
stavljeno mu na teret i tražio je da ga sud oslobodi odgovornosti, jer je
televizor našao u bunkeru i nije izvršio obijanje kuće oštećenog P. M..
Provjeravajući navode optužnog akta i odbranu optuženog, sud je u dokaznom
postupku u svojstvu svjedoka saslušao oštećenog P. M., saslušao svjedoka B.
S.; pročitao potvrdu UP PJ B. br. .../... – ... od .... godine, o vraćanju
privremeno oduzetih predmeta P. M.; pročitao nalaz i mišljenje vještaka
ekonomske struke A. S. dipl.ecc. iz B., dat u predmetu Kt.br. 63/13 od
23.04.2013. godine, te pribavio i izvršio uvid u izvod iz KE na ime optuženog
Cijeneći odbranu optuženog i dokaze pojedinačno i u međusobnoj vezi, shodno
čl. 370 st. 2 ZKP-a, sud je utvrdio činjenično stanje i na osnovu istog
zaključio da je optuženi izvršio krivično djelo stavljeno mu na teret, za koje
je kriv.
Naime, ovakvo činjenično stanje sud je utvrdio prvenstveno kroz iskaze
saslušanih svjedoka i kroz sadržinu pisanih dokaza izvedenih tokom postupka, a
dovedeno u vezu sa odbranom optuženog. Tako, iz iskaza svjedoka P. M. sud je
utvrdio da je dana 20.11.2012. godine otišao u P. kod djece. U naselju D.,
opština B., ima porodičnu kuću od 1952. godine, a koju je naslijedio od svog
pokojnog oca. Kuća se sastoji od prizemlja i sprata, a istu je zaključao kad
je pošao u P.. Sa sjeverne strane prizemlja kuće nalazi se prozor dimenzija 50
x 60 cm na kojem je sa spoljne strane bila postavljena zelena mreža. Ovaj
prozor je drveni i nalazi se na visini od 1 m, a isti je sa unutrašnje strane
bio zatvoren savijenim ekserom. Vrata na kući su metalna i ista je zaključao
kad je pošao u P.. U kući nije bilo nikoga. Dana 01.12.2012. godine, telefonom
ga je pozvala P. B., majka P.M. i saopštila mu da je kuća njegovog brata P.M.,
koji živi u B., a čiji je ulaz sa suprotne strane od njegove kuće, obijena. O
tome je obavijestio svog brata i istog dana su došli u B.. Vrata na njegovoj
kući nijesu bila obijena. Ušao je u kuću i primijetio da mu nedostaje
televizor marke ''G.'' LCD, crne boje i sivo-crni daljinski upravljač. Ovaj
televizor je kupio prije četiri godine u prodavnici ''E.'' u B., za iznos od
550,00 €. Izašao je iz kuće i primijetio da je mreža na prozoru od špaiza bila
pocijepana i da je prozor otvoren. Pretpostavio je da je neko pocijepao tu
mrežu, jer je prozor bio obezbijeđen mrežom sa spoljašnje strane, a sa
unutrašnje strane je bio zatvoren rajberom, koji je napravio od eksera i bila
je potrebna jača fizička snaga da se gurne da bi se prozor otvorio i da bi se
ušlo u unutrašnjost kuće, nakon čega je ušao u unutrašnjost kuće i iz iste
iznio televizor, najvjerovatnije na način što je otvorio prozor od dnevnog
boravka, iznio televizor, a zatim se ponovo vratio, zatvorio prozor sa
unutrašnje strane i izašao kroz prozor od špaiza. Na kauču u dnevnom boravku,
pored stola gdje se nalazio televizor, bili su vidljivi tragovi obuće. Tom
prilikom iz kuće su otuđena i sva luksuzna pića koja je imao: 5 flaša viskija,
1 flaša albanskog Skenderbega, nekoliko flaša vina i loze. Prozor bio
obezbijeđen mrežom sa spoljašnje strane, a sa unutrašnje strane je bio
zatvoren rajberom koji je on napravio od eksera i bila je potrebna jača
fizička snaga da se gurne, da bi se prozor otvorio i da bi se ušlo u
unutrašnjost kuće. Dana 14.02.2013. godine, telefonom su ga pozvali iz PJ B. i
tražili od da dođe u njihove prostorije jer su pronašli televizor i daljinski
upravljač, koji bi po opisu koji je ranije dao, odgovarao otuđenim predmetima.
Dana 19.02.2013. godine, u prostorijama PJ B. gdje mu je pokazan televizor
marke ''G.“ LCD i daljinski upravljač izjavio je da se radi o predmetima
otuđenim u krađi koju je prijavio u decembru mjesecu 2012. godine. Na
televizoru su postojale specifične ogrebotine, koje su bile lako uočljive kao
i na daljinskom upravljaču, pa je na taj način i prepoznao predmete koje su mu
tom prilikom pokazani, kao svoje. Televizor i daljinski upravljač su mu uz
potvrdu U. p.- PJ B. vraćeni dana 19.02.2013. godine. Sud je u potpunosti
prihvatio iskaz oštećenog saslušanog u svojstvu svjedoka, cijeneći ga kao
objektivan, jasan i ničim doveden u pitanje.
Svjedok B. S., u svom iskazu kod ODT –a je naveo da se ne sjeća tačno datuma,
ali misli da je bilo krajem novembra i početkom decembra 2012. godine, u
večernjim časovima ga je pozvao telefonom P. M., koji živi u naselju D..
Ponudio mu je da mu proda televizor marke ''G.'' LCD sa daljinskim upravljačem
za iznos od 100,00 €. Razmišljao je da li da kupi televizor i ptiao ga čiji
je, da nije ukraden, a on mu je odgovorio da je televizor lično njegov i da ga
prodaje jer mu je potreban novac, pa je pristao. Uveče mu je donio televizor i
daljinski upravljač, a on mu je dao 100,00 €. Televizor je koristio sve do
februara mjeseca 2013. godine, kada je po pozivu OPS PJ B. obaviješten da isti
donese u prostorije PJ što je i učinio, kojom prilikom mu je izdata potvrda o
privremenom oduzimanju predmeta. Sud je u potpunosti prihvatio iskaz ovog
svjedoka, cijeneći ga kao jasan, objektivan, a u saglasnosti je sa iskazom
optuženog.
Iz potvrde o U. p. PJ B. o privremenom vrćanju predmeta br. .../...-... od
.... godine, sud je utvrdio da su policijski službenici vratili oštećenom P.
M. LCD televizor marke „G.“, crne boje i daljinski uprvljač sive boje marke
„G.“.
Iz nalaza i mišljenja vještaka dipl.ecc. S. A., sud je utvrdio da je
vrijednost polovnog LCD televizora marke „G.“ i daljinskog upravljača iste
marke na dan 01.12.2012. godine 100,00 €.
Analizirajući odbranu optuženog P. M., sud je imao u vidu da isti nije negirao
da je decembra mjeseca 2012. godine televizor marke „G.“ LCD, crne boje, sa
daljinskim upravljačem prodao B. S., za iznos od 100,00 €. Citirni navodi
odbrane optuženog ocijenjeni su kao jasni, potpuni i saglasni izvedenim
dokazima.
Sud nije prihvatio navode odbrane optuženog da je televizor LCD i daljinski
upravljač našao u bunkeru, a koje je nakon toga prodao B. S. te da nije
izvršio obijanje kuće P. M. i oduzeo isti televizor. U tom dijelu sud je
odbranu optuženog ocijenio kao sračunatu na izbjegavanje krivične
odgovornosti, jer je ista nelogična i kao takva usmjerena na izbjegavanje
sopstvene krivice. Pri tome je sud imao u vidu da optuženi daje nelogična
objašnjenja da je našao televizor u bunkeru, da ga odmah nije odnio iz bunkera
B. S. da ga komšije ne bi vidjele da nosi televizor po danu, kako ne bi
izazivao sumnju na sebe, pa je isti odnio uveče, što zapravo ukazuje na
činjenicu da je televizor sa daljinskim oduzeo iz kuće oštećenog, te da sa tih
razloga nije želio da ga vide komšije.
Dakle, imajući u vidu sve izvedene dokaze, sud je utvrdio činjenično stanje da
je optuženi u vremenskom periodu od 24.11.2012. godine do 01.12.2012. godine,
obio kuću oštećenog P. M. na način što je sa prozora špaiza uklonio mrežu, a
zatim djelujući fizičkom snagom tijela rukama razvalio prozor koji je bio
zatvoren i kroz tako otvoren ušao u unutrašnjost kuće i oduzeo televizor „G.“
LCD i daljinski upravljač u ukupnoj vrijednosti od 100,00 €, a sve u namjeri
da njihovim prisvajanjem sebi pribavi protivpravnu imovinsku korist.
Postupajući na opisani način optuženi je u svojim radnjama ostvario elemente
krivičnog djela teška krađa iz čl. 240 st. 1 tač. 1 Krivičnog zakonika.
Optuženi je krivično djelo izvršio s direktnim umišljajem, jer je bio svjestan
da se radi o tuđim stvarima i da obijanje tuđe kuće i oduzimanje stvari iz
iste predstavlja krivično djelo, ali je htio njegovo izvršenje, bio je
svjestan djela i posledica istog.
Za izvršenje krivičnog djela teška krađa iz čl. 240 st. 1 tač. 1 Krivičnog
zakonika predviđena je kazna zatvora od jedne do osam godina.
Odlučujući u pogledu vrste i visine kazne, a cijeneći sve okolnosti iz čl. 42
Krivičnog zakonika, sud je kod optuženog od olakšavajućih okolnosti našao: da
se radi o mladoj osobi, siromašnog imovnog stanja, nezaposenoj da se oštećeni
nije pridružio krivičnom gonjenju i činjenicu da su u pitanju prve komšije i
bliski srodnici, dok je od otežavajućih okolnosti cijenio da je ranije
kažnjavan, pa je sud mišljenja da sve olakšavajuće okolnosti na strani
optuženog predstavljaju osobito olakšavajuće okolnosti koje mogu dovesti do
ublažavanja zakonom predviđene kazne, te ocijenio da će se ublaženom kaznom od
4 mjeseca zatvora u odnosu na zakonom predviđenu, postići svrha kažnjavanja i
na taj način ostvariti ciljevi specijalne i generalne prevencije iz čl. 32
Krivičnog zakonika, te da će ista po ocjeni suda, uticati na optuženog da
ubuduće ne vrši ova i slična krivična djela.
Shodno čl. 226 st. 2 ZKP-a, odlučeno je da optuženi plati sudu na ime troškova
krivičnog postupka iznos od 27,50 €, koji troškovi se odnose za nalaz vještaka
dipl. ing. ecc A. S., a koji troškovi su isplaćeni iz predračunskih sredstava,
kao i da plati na ime paušala iznos od 50,00 €, pri tome imajući u vidu
složenost i trajanje krivičnog postupka, kao i imovinske prilike optuženog.
Sa iznijetih razloga shodno čl. 374 Zakonika o krivičnom postupku Crne Gore
odlučeno je kao u izreci.
OSNOVNI SUD U BERANAMA
Dana, 03.06.2013. godine
Zapisničar S U D I J A
Milica Milanović Aleksandar Ćulafić
PRAVNA POUKA:
Protiv ove presude nezadovoljna stranka
ima pravo žalbe u roku od 15 (petnaest)
dana od dana prijema iste, preko ovog suda
za Viši sud u Bijelom Polju.