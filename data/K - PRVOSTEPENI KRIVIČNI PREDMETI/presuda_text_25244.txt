K.br. 103/12
U IME CRNE GORE
OSNOVNI SUD U BERANAMA, kao prvostepeni krivični, po sudiji pojedincu
Aleksandru Ćulafiću, uz sudjelovanje namješteniika suda Milice Milanović, kao
zapisničara, u krivičnom predmetu protiv optuženog S.A., iz B., zbog krivičnog
djela teška krađa u podstrekavanju iz čl. 240 st. 1 tač. 1 u vezi čl. 24
Krivičnog zakonika, po Optužnici Osnovnog državnog tužilaštva u Beranama
Kt.br. 374/10 od 25.11.2010. godine, nakon održanog glavnog i javnog pretresa,
u prisustvu zamjenika ODT-a u Beranama Dragoljuba Popovića i optuženog, a u
odsustvu oštećenog S. Ć., dana 11.02.2013. godine, donio je i javno objavio
P R E S U D U
Optuženi S. A., JMBG ..., od oca R. i majke Š., rođene T., rođen .... godine,
u B., gdje je i stalno nastanjen, u selu G. V., državljanin CG, oženjen, otac
jednog djeteta, pismen, završio OŠ, siromašnog imovnog stanja, osuđivan
presudama Opštinskog suda u Ivangradu K.br.43/88 od 14.02.1989. godine, zbog
krivičnog djela iz čl. 143 st. 2 KZ SRCG, na kaznu zatvora u trajanju od 30
dana, osuda brisana, Opštinskog suda Domžale K.br.220/89 od 13.12.1989.
godine, zbog krivičnog djela iz čl.165/1 KZ SRS, na kaznu zatvora u trajanju
od 10 mjeseci uslovno za 5 godina, Opštinskog suda Ljubljana K.br. 317/91 od
31.07.1991. godine, zbog krivičnog djela iz čl. 165/ I KZ RS, čl.171/II i čl.
54/II KZ SFRJ, na kaznu zatvora u trajanju od 2 godine i 4 mjeseca, osuda
brisana, Osnovnog suda u Beranama K.br.107/97 od 15.05.1997. godine, zbog
krivičnog djela iz čl. 136 st. 1 KZ RCG, na kaznu zatvora u trajanju od 30
dana uslovno za jednu godinu, K.br.16/98 od 16.02.1998. godine, zbog krivičnog
djela iz čl. 136 st. 1 KZ RCG, na novčanu kaznu u iznosu od 400 dinara, osuda
brisana i K.br. 189/99 od 14.09.1999. godine, zbog krivičnog djela iz čl. 136
st. 1 KZ RCG, na novčanu kaznu u iznosu od 1.000,00 dinara, osuda brisana,
K r i v j e
- što je:
- neutvrđenog dana, u decembru mjesecu 2009. godine, u selu G. V., opština
B., sa umišljajem podstrekao maloljetne E. H. i J. A., na izvršenje krivičnog
djela teška krađa, na način što im je dao 50,00 € (pedeset eura), da provale
kuću S. Ć. i iz iste oduzmu srebrne antikvitete i druge dragocjenosti, da mu
ih donesu nakon krađe, a obećao im je da će im nakon izvršenja krivičnog djela
dati još po 100,00 € (sto eura),
- čime je izvršio krivično djelo teška krađa u podstrekavanju iz čl. 240 st.
1 tač. 1 u vezi čl. 24 Krivičnog zakonika.
- pa ga sud, primjenom citiranog zakonskog propisa i čl. 2, 4, 5, 13, 15, 32,
36, 42, 45 i 46 Krivičnog zakonika i čl. 226, 229 i 374 Zakonika o krivičnom
postupku CG,
O S U Đ U J E
Na kaznu zatvora u trajanju od 3 (tri) mjeseca.
Okrivljeni se obavezuje da na ime paušala plati sudu iznos od 50,00 €, kao i
na ime troškova krivičnog postupka iznos od 66,00 €, koje iznose će uplatiti
na žiro račun Državnog trezora C. G. br. ...- ...-..., u roku od 15 dana po
pravnosnažnosti presude, pod prijetnjom prinudnog izvršenja.
Imovinsko - pravnog zahtjeva nije bilo.
O b r a z l o ž e nj e
Optužnicom Osnovnog državog tužilaštva u Beranama Kt.br. 374/2010 od
25.11.2010. godine, optužen je A. S., iz B., zbog krivičnog djela teška krađa
u podstrekavanju iz čl. 240 st. 1 tač. 1 u vezi čl. 24 Krivičnog zakonika.
Glavni pretres je održan i zaključen u prisustvu zamjenika ODT-a u Beranama
Dragoljuba Popovića i optuženog A. S., a u odsustvu uredno pozvanog oštećenog
Ć. S., koji se tokom prethodnog postupka nije pridružio krivičnom gonjenju
protiv optuženog, niti je postavio imovinsko - pravni zahtjev.
Zastupnik javne optužbe u završnoj riječi ostao je pri optužnici, s obzirom da
je izvedenim dokazima na glavnom pretresu utvrđeno da je optuženi izvršio
krivično djelo stavljeno mu na teret i predložio je sudu da optuženog oglasi
krivim i osudi na kaznu zatvora u trajanju od 4 (četiri) mjeseca.
Optuženi S. A., u svojoj odbrani datoj tokom postupka negirao je da je izvršio
krivično djelo, te da nije podstrekao E. H. i J. A. da izvrše krivično djelo
teška krađa u kući oštećenog. Njemu je E.H. prodao mašinu za oštrenje noževa
za 20,00 € i zlatni privezak za 15,00 €. Mjesec ili dva nakon toga, E. H. i J.
A. donijeli su mu i neki kofer, u kojem su se nalazila dokumenta S. Ć.: prevod
zemlje, diploma, aparat za utvrđivanje šećera i jedan džepni sat. Posumnjao je
da su oni izvršili ovu krađu, ali ih nije prijavio sa razloga jer su mu samo
pokazali ove stvari, pa su ih uzeli i sakrili. Ove stvari je pronašao u
vodenici pored rijeke, u blizini kuće E. H. i predao ih inspektoru Uprave
policije J. Ć., koji je komšija pok. S. Ć.. Kuća oštećenog je od njegove kuće
udaljena kilometar i po. E.H. i J. A. su prijatelji i nikada ih nije nagovarao
da izvrše krađu. Bio je prijatelj sa S. Ć., zajedno su obilazili pijace, gdje
su kupovali antikvitete. Žao mu je što su H. i A. obili kuću oštećenog i ne
želi da više sa njima i njihovim porodicama bude u bilo kakvim odnosima.
Maloljetni E. H. i J. A. su mu nudili kofer sa dokumentima S.Ć., jer su znali
da on kupuje stare stvari, ali je on odbio da ih kupi. Maloljetnog E. H. nije
viđao i ne zna kada su oni išli u kuću Ć., a imali su vremena da se dogovore
oko ove krađe i šta će da ispričaju. Nije ih nagovarao, a da je htio da
pokrade, otišao bi sam da to uradi. Kod E. H. i J. A. nije kupio ništa od
stvari koje su nestale iz kuće Ć.. Jednu mašinu za oštrenje noževa kupio je od
E. H. za 20,00 €. Nju je pokazao inspektoru J. Ć., koji je zvao oštećenog S. i
on mu je kazao da to nije njegova mašina. J. A. je ukrao od svoje majke zlatni
privezak i dao ga E. H. da mu proda. Prepoznao je da je to privezak njegove
snahe, J. majke, pa ga je kupio za 15,00 € i sjutradan zvao nju da uzme taj
privezak. Inače, J. A. je sin njegovog rođenog brata i nije želio da prijavi
da je on majci ukrao taj privezak, da ga ne bi bili, već ga je kupio od H., a
nakon toga H. mu nije vratio 15,00 €, niti mu ih je on tražio. Staru novčanicu
koju je dao H. A., nije kupio kod J. A. i mal. E. H., već je tu novčanicu i
još nekoliko kupio na buvljoj pijaci u B., plaćao ih je po 0,50 € ili po 1,00
€, kupovao ih je da ih preprodaje, za iznos od 10,00 € do 15,00 €, jer ima
kolekcionara, koji to skupljaju. Sa J. A. i njegovom porodicom, s obzirom da
je to porodica njegovog brata, bio je u dobrim odnosima, kao i sa porodicom E.
H., ali od ovog događaja više ne govore.
U završnoj riječi je istakao da se ne osjeća krivim i da nije izvršio krivično
djelo koje mu je stavljeno na teret, niti je to urađeno po njegovom nagovoru i
žali što je do svega ovoga došlo, jer je oštećeni sakupljao pomoć kada su mu
djeca u kući izgorela.
Provjeravajući navode optužnice i odbranu optuženog sud je u dokaznom postupku
izveo dokaze: saslušao u svojstvu svjedoka A. J. i H. E.; pročitao iskaz
oštećenog S. Ć.; pročitao iskaze svjedoka S. O., S. Ć., J. Ć. i H. A.;
pročitao potvrdu o privremeno oduzetim predmetima MUP CG CB B., br.
...-.../...-...-sl od .... godine, na ime S. A.; pročitao potvrdu o privremeno
oduzetim predmetima CB B. br. .../...-Sl od .... godine, na ime optuženog;
izvršio uvid u novčanicu od 100 dinara ser br. ...-..., novčanicu od 100
dinara ser br. ...-...-..., novčanicu od 100 dinara ser broja ...-...,
novčanicu od 100 dinara ser. br. ...-..., novčanicu od 10 dinara ser. br.
A...-...; pročitao potvrdu izdatu na ime S. Ć. o vraćenim predmetima UP PJ B.;
pročitao izvod iz matične knjige rođenih na ime J. A., br. ... upisan pod br.
... od .... godine MUP i javne uprave P.; pročitao izvod iz MKR izdat na ime
E. H., pod tek. brojem ... za .... godinu od .... godine; pročitao nalaz i
mišljenje vještaka S. O., dat u predmetu Ki.br. 74/10 od 24.11.2010. godine;
izvršio uvid u foto dokumentaciju br. .../..-sl od .... godine UP PJ B. i br.
.../...- ...od .... godine, pročitao rješenje Osnovnog suda u Beranama Km.br.
19/2010 od 10.12.2010. godine i pročitao izvod iz KE za optuženog.
Cijeneći odbranu optuženog i dokaze pojedinačno i u međusobnoj vezi, a shodno
čl. 370 st. 2 Zakonika o krivičnom posupku CG, sud je utvrdio činjenično
stanje kao u dispozitivu presude i zaključio da je optuženi izvršio krivično
djelo stavljeno mu na teret, za koje je kriv.
Činjenično stanje sud je utvrdio prevashodno na osnovu iskaza svjedoka A. J. i
Ć. S. dovedeno u vezu sa odbranom optuženog, kao i na osnovu pisanih dokaza
izvednih tokom postupka.
Tako iz iskaza svjedoka svjedok J. A., sud je utvrdio da je negdje desetak
dana prije predmetnog događaja, optuženi svakodnevno nagovarao njega i H. E.
da izvrše provalu u kući pok. S. Ć. i da mu donesu dva srebrna tanjira, koji
se, kako im je kazao nalaze na vitrini, te da će im za to dati 300,00 €.
Kritične večeri dogovorio se sa A. S. u njegovoj kući da uzmu tanjire iz kuće
Ć. S.. Te večeri A. S. mu je dao 100,00 €, a nakon uzimanja tanjira trebalo je
da im da još 200,00 €. Iz kuće A. S. je pošao sam, jer se prethodno dogovorio
sa H. E. da se nađu kod potoka kako bi obili kuću Ć. S.. Sa A. S. je dogovorio
da ih čeka kod potoka kada se vrate od kuće Ć. S.. Te večeri usput su pronašli
neke drvene stube - merdevine kod kuće H. Đ. ponijeli ih i naslonili na
spoljni zid kuće pored prozora, nakon čega se E. H. popeo, otklonio eksere sa
malog prozora, skinuo staklo, a nakon toga provukao ruku i otvorio prozor, pa
su obojica su ušli u unutrašnost kuće. Na vitrini nijesu pronašli srebrne
tanjire, ali su uzeli kofer koji su odnijeli sa sobom i dali optuženom, koji
ih je čekao po prethodnom dogovoru kod potoka - rijeke. Kada su otvorili kofer
optuženi A. S. je pregledao stvari koje se nalaze u njemu i iz istog uzeo
aparat za mjerenje šećera u krvi, a zatim su kofer zamotali u nailon i stavili
u pekaru od šporeta, koji je bio bačen pored potoka - rijeke. U koferu su bila
dokumenta, pa su računali da mogu trebati oštećenima, te ih sa tih razloga
nisu uništavali. Kako mu je A. S. kritične večeri dao 100,00 €, on je od tog
iznosa 50,00 € dao H., prije nego što su obili kuću, a 50,00 € je zadržao za
sebe. Nakon donošenja srebrnih tanjira A. S. je trebalo da im da još 200,00 €,
ali kako nijesu našli srebrne tanjire, to mu taj novac nisu tražili. Zbog
ovoga je odgovarao kod suda i izrečena mu je vaspitana mjera pojačanog nadzora
Centra za socijalni rad opštine B. i A. u trajanju od 6 mjeseci, a najviše
dvije godine. Sud je u cjelosti prihvatio iskaz ovog svjedoka, jer je isti dat
u ubjedljivom i jasnom izlaganju, tim prije što je njegov iskaz potvrđen kroz
iskaz svjedoka H. E., te po ocjeni suda nije usmjeren na otežavanje krivičnog
položaja optuženog. Tako iz iskaza svjedoka E. H., sud je utvrdio da je neko
vrijeme prije predmetnog događaja njega i J. A. optuženi A. S. nagovarao da
izvrše obijanje kuće pok. S. Ć., te da iz kuće uzmu dva srebrna tanjira, a da
će im za to platiti, o čemu su se dogovorili par dana prije nego što je
izvršeno obijanje. Kritične večeri A. J. je došao na dogovreno mjesto kod
rijeke. Usput su pronašli neke stube - merdevine, koje su prislonili na zid
kuće oštećenog u blizini prozora. On se popeo, povadio eksere od drvenih
kalpaka, koji su se nalazili na prozoru, a nakon toga i eksere koji su držali
stakleni prozor, provukao je ruku i otvorio prozor, pa su njih dvojica zajedno
ušli u kuću. Kada su ušli u kuću tanjire nijesu pronašli, pa su iz kuće uzeli
neki drveni kofer. Ovaj kofer su bez otvaranja nakon krađe predali optuženom
koji ih je čekao kod rijeke po prethodnom dogovoru da bi mu predali stvari.
Otvorili su kofer sva trojica zajedno i u istom su bili uglavnom papiri, pa su
kofer sakrili u jednom starom šporetu. Te večeri J. mu je dao 25,00 € kada su
krenuli da uzimu tanjire, a rekao mu je da je A. S. dao 50,00 €, a da će im
preostali dio novca dati kad uzmu tanjire. Protiv njega je zbog ovog krivičnog
djela vođen postupak i izrečena mu je mjera vaspitnog nadzora od strane Centra
za socijalni rad u trajanju od šest mjeseci do dvije godine. Sud je ovakve
navode cijenio kao potvrdu navoda iskaza svjedoka A. J., a različito kazivanje
ovih svjedoka u odnosu na količinu novca koju su dobili od optuženog ne može
predstavljati razlog za ocjenu vjerodostojnosti iskaza ovih svjedoka, tim
prije kada se ima u vidu njihovo identično i uvjerljivo predstavljanje drugih
činjenica vezano za njihovo postupanje po traženju optuženog i samo postupanje
optuženog prije nego što su izvršili provaljivanje kuće Ć. S., kao i nakon
toga.
Iz iskaza oštećenog S. Ć., sud je utvrdio da živi u L. i u vrijeme izvršenja
krivičnog djela nije bio tu, pa je umjesto njega izjavu dao njegov rođak S.Ć..
Ne zna tačno šta mu je nestalo iz kuće, zna da je nestao jedan drveni kofer i
od svih nestalih stvari, jedino ga je taj kofer interesovao. Njegovom rođaku
S. Ć. su vraćene stvari, koje su pronađene i iste je preuzeo. Njegov otac je
skupljao stare novčanice i kovani novac. Novčanice koje se nalaze u spisima
predmeta su starojugoslovenske i iste njegov otac nije imao u posjedu. Tih 5
novčanica u apoenima od 100 dinara i to četiri komada i jedna od 10 dinara,
nijesu oduzete iz kuće njegovog oca. Poznato mu je da se optuženi bavi
skupljanjem metalnih kovanica i papirnih novčanica koje su stare i čak mu je
nudio stari novac. Tačno je da je H. A., koji mu je pokazao jednu metalnu
novčanicu, kazao da je ukradena iz njegove kuće. Kada mu je pokazao metalnu
novčanicu na autobuskoj stanici, u julu mjesecu 2010. godine, provjerio je
kuću i tada otkrio da mu nedostaje kofer, koji je prethodno pomenuo, gdje je
stajala razna dokumentacija, pa je H.kazao da je novčanica nestala iz njegove
kuće. S obzirom da se optuženi bavi sakupljanjem starog novca, vrlo je moguće
da je ta novčanica ustvari bila lično optuženog i da nije nestala iz njegove
kuće, jer radi se o metalnom kovanom novcu, a on nije imao popisane brojeve,
pa je velika mogućnost da ona nije bila iz njegove kuće. Ova novčanica ga je
asocirala da otkrije da mu nedostaje iz kuće kofer. H. A., kada se vratio
ponovo u C. G., platio je za tu novčanicu 40,00 €, a ustvari nije kupio
novčanicu, nego njega častio, zato što je zbog te novčanice, otkrio da mu
nedostaje kofer. Optuženi je kod njega kući dolazio, odnosno kod njegovog
pokojnog oca i oni su zajedno kupovali kovani novac i novčanice. Sud je u
potpunosti prihvatio iskaz oštećenog cijeneći ga kao jasan, objektivan i ničim
doveden u pitanje.
Iz iskaza svjedoka J. Ć., sud je utvrdio da je radnik UP PJ B., da živi u selu
G. V. i da se njegova kuća nalazi u blizini kuće oštećenog. Izlazio je na lice
mjesta kada je vršen uviđaj i kada je konstatovano da je izvršena premetačina
u kući oštećenog. Kontaktirali su putem telefona oštećenog, koji ih je
obavijestio koje stvari mu iz kuće nedostaju. Tokom 2010. godine, sreo ga je
optuženi i kazao mu da je u jednoj vodenici, kod rijeke pronašao stvari iz
kuće oštećenog i ponudio da mu, kao radniku Uprave policije da donese te
stvari, sa ciljem da ih vrati S. Ć., sinu pok. S. Ć., vlasnika kuće. On je to
prihvatio i optuženi mu je donio stvari u jednoj kartonskoj kutiji. Nakon što
mu je optuženi dao predmetne stvari, kazao mu je da pođe u Upravu policije i
da izjavu. Objasnio je svojoj koleginici o kome se radi i potrebno je bilo da
se sačini potvrda da su stvari oduzete od optuženog. Ovi predmeti su stajali u
Upravi policije nekih mjesec dana, a nakon toga S. Ć. mu je kazao da može da
preuzme te stvari, da ih čuva dok on ne dođe iz L., kada će ih preuzeti. Ove
stvari je uzeo i nalaze se i dalje kod njega, a radi se o digotalnom aparatu
za mjerenje šećera u krvi, dokumentaciji i to posjedovnim listovima, diplomama
o završenim školama, starim pasošima, nevažećim zdravstvenim knjižicima,
izvodima iz MK, tu se nalazi jedan novčanik kao i džepni sat, neke naočare i
još neki predmeti. Ni kovanog, ni metalnog novca nije bilo. Sud je prihvatio
iskaz ovog svjedoka cijeneći ga kao objektivan i saglasan izvedenim dokazima i
to potvrdi o privremenom oduzimanju predmeta i potvrdi o vraćanju predmeta.
Iz iskaza svjedoka Ć. S. sud nije mogao utvrditi pravno relevantne činjenice
vezane za razvoj kritičnih dešavanja, ali je u svom iskazu svjedok potvrdio da
kada je obijena je kuća njegovog brata od strica S. Ć., on je obavijestio
policiju o ovom događaju. U ovoj kući je živio S. otac, koji je preminuo i ne
zna tačno šta je sve iz kuće oduzeto, a to ne zna ni S., s obzirom da je
njegov otac živio u kući, a on živi u inostranstvu. Nešto od stvari je vraćeno
S., a nešto nije, ali ne zna šta mu nije vraćeno, niti on može da zna.
Iz iskaza svjedoka H. A., sud nije mogao utvrditi pravno relevantne činjenice
vezane za kritična dešavanja, ali je svojim iskazom potvrdio da radi kao vozač
i kondukter u preduzeću "S. V.", na relaciji B. - V.. Optuženom je prodao
polovni mobilni telefon marke "S.E.", za iznos od 10,00 €, ali mu optuženi
nije dao novac. Jednog dana kada se autobusom okretao pored njegove kuće i
tražio mu novac, optuženi je u rukama držao dvije metalne novčanice stare
izrade, a radilo se o srebrnom kovanom novcu. Uzeo je da pogleda ove novčanice
i jedna je bila izrađena 1941. godine i pitao ga je odakle mu ove novčanice, a
on je kazao da ih je kupio u B., na buvljoj pijaci, da ih prodaje i da
novčanica vrijedi 10,00 €. Uzeo je tu metalnu novčanicu i prebio za telefon,
koji je optuženom prodao. Negdje u julu mjesecu 2010. godine, sjedio je na
autobuskoj stanici sa S. Ć., sinom S. Ć. i tom prilikom mu je pokazao ovu
novčanicu, a on je istu pogledao i vratio mu. Ujutru ga je pozvao telefonom i
kazao da je novčanica ukradena iz njegove kuće i došao kod njega kući i uzeo
je. Papirni stari novac kod optuženog nije vidio, već samo ova dva metalna
novčića. Nakon toga, poslije par mjeseci, kada je ponovo dolazio u C. G., za
tu metalnu novčanicu, S. mu je dao 40,00 €.
Iz iskaza svjedoka S. O., sud nije mogao utvrditi pravno relevantne činjenice
vezane za kritična dešavanja, ali je svojim iskazom potvrdio da radi u Upravi
policije i pokriva rejon B. P.. Vrlo često patrolira, obično subotom.
Primijetio je optuženog da kupuje stari novac na buvljoj pijaci, kao i novac
koji je izdavan za vrijeme inflacije i koji se kupuje na kilo. Lica romske
nacionalnosti prodaju ovaj novac na pijaci, izložen na šatorskim krilima i u
par navrata je vidio da optuženi kupuje, kako kovani, tako i papirni. Novac za
vrijeme inflacije se kupuje vrlo jeftino i to 30 do 40 novčanica za manje od
1,00 €. Optuženog zna možda nekih godinu dana i istog je upoznao na buvljoj
pijaci.
Iz potvrde o oduzimanju predmeta MUP CG CB B. br. ...-.../...-...-Sl od ....
godine, na ime S. A., sud je utvrdio da su od istog oduzeti aparat za mjerenje
šećera sa crnom futrolom nepoznate marke, radna knjižica i zdravstvene
knjižice, štedna knjižica na ime S. Ć. i S. Ć., muški novčanik braon boje,
diploma srednje škole na ime S. Ć., muške naočare nepoznate marke, izvodi iz
matične knjige rođenih, veći broj uplatnica i priznanica, lična dokumenta na
ime S. Ć., džepni sat boje srebra.
Iz potvrde na ime S. Ć. UP PJ B., sud je utvrdio da su vraćene stvari Ć. J. za
Ć. S. i to aparat za mjerenje šećera, radna knjižica, zdavstvena knjižica,
štedna knjižica na ime Ć. S. i Ć. S., novčanik muški, diploma srednje škole na
ime Ć. S., muške naočare, izvodi iz MK, veći broj uplatinca i priznanica na
ime Ć. S. i džepni sat.
Iz foto dokumentacije UP PJ B. br. .../...-... od .... godine ustanovljeno je
kako izgleda porodična kuća Ć. S. i izgled unutrašnjosti kuće.
Iz foto dokumentacije UP PJ B. br. .../...-sl od .... godine čiju
vjerodostojnost je potvrdio optužni, ustanovljen je izgled vraćenih stvari
diplome, aparata za mjerenje šećera, radne knjižice, đačke knjižice i
priznanice.
Iz nalaza i mišljenja vještaka finansijske struke S. O., sud je utvrdio da na
dan izvršenja krivičnog djela sadašnja neamortizovana vrijednost oduzete robe
i to aparata za mjerenje šećera, muških naočara, džepnog sata i muškog
novčanika iznosi 38,50 €, što je sud prihvatio.
Iz izvoda iz Matične knjige rođenih na ime J. A. i E. H., utvrđeno je da je J.
A., rođen ... godine, a E. H. .... . godine, što je sud prihvatio, iz čega
proizilazi da su isti u vrijeme izvršenja krivičnog djela bili maloljetni.
Iz rješenja Osnovnog suda u Beranama Km.br. 19/10 od 10.12.2010. godine, sud
je utvrdio da je vođen krivični postupak prema mal. E. H. i J. A. i da im je
izrečena vaspitna mjera pojačanog nazora od Centra za socijalni rad B. i A.,
zbog krivičnog djela teške krađe iz čl. 240 st. 1 tač. 1 Krivičnog zakonika.
Analizirajući odbranu optuženog A. S., sud je imao u vidu da optuženi nije
negirao da je predao policiji stvari koje pripadaju oštećenom i to aparat za
mjerenje šećera, radnu knjižicu, zdavstvenu knjižicu, štednu knjižicu na ime
Ć. S. i Ć. S., novčanik muški, diplomu srednje škole na ime Ć. S., muške
naočare, izvode iz MK, veći broj uplatnica i priznanica na ime Ć. S. i džepni
sat i da mu je Uprava policije o tome izdala potvrdu o privremenom oduzimanju
predmeta. Citirani navodi odbrane optuženog ocijenjeni su kao jasni, potpuni,
logični, neprotivurječni i saglasni izvedenim dokazima - potvrdi o oduzimanju
predmeta na ime optuženog.
Sud nije prihvatio navode odbrane optuženog da nije podstrekavao A. J. i H. E.
na izvršenje krivičnog djela teške krađe, da im nije dao novac da provale kuću
Ć. S., kako bi iz nje oduzeli srebrne antikvitete i donijeli mu ih nakon
krađe, te da im nije obećao da će im nakon toga dati još po 100,00 €. U ovom
dijelu sud je odbranu optuženog ocijenio kao sračunatu na izbjegavanje
krivične odgovornosti, s obzirom da su ovakvi navodi obezvrijeđeni iskazom
svjedoka E. H. i J. A., koje je sud u potpunosti prihvatio, a koji su
identično i uvjerljivo predstavili njihovo postupanje po traženju A. S., te
njegovo postupanje prije izvršenja krvičnog djela i nakon toga. Za sud su
takođe bili neprihvatljivi navodi odbrane optuženog da su mu E. H. i J. A.,
donijeli kofer u kojem su se nalazila dokumenta H. S. i dr, jer su znali da on
kupuje stare stvari koje su mu pokazali, ali je odbio da kupi te stvari s
obzirom da je posumnjao da su oni izvršili ovu krađu, ali ih nije prijavio, pa
su ih uzeli i sakrili, te da je on ove stvari pronašao u vodenici pored rijeke
i predao ih policiji, sa razloga što su ovakvi navodi obezvrijeđeni iskazima
svjedoka E. H. i J. A., koje je sud prihvatio, a koji su istakli da su predali
kofer sa stvarima optuženom nakon krađe. Kako je optuženi predao stvari
policiji tek kada je saslušan u svojstvu osumnjičenog 22.09.2010. godine, to
ukazuje na to da su tačni navodi istih svjedoka, te da su navodi optuženog da
je on pronašao ove stvari u vodenici pored rijeke sračunati na izbjegavanje
krivične odgovornosti.
Dakle, imajući u vidu sve izvedene dokaze, a posebno iskaz svjedoka H. E. i A.
J., sud je utvrdio činjenično stanje da je optuženi neutvrđenog dana, u
decembru mjesecu 2009. godine, sa umišljajem podstrekao maloljetne E. H. i J.
A., na izvršenje krivičnog djela teška krađa, na način što im je dao 50,00 €
da provale kuću S. Ć. i iz iste oduzmu srebrne tanjire i druge dragocjenosti,
koje će mu donijeti nakon krađe, a da će im nakon izvršenja krivičnog djela
dati još po 100,00 €, te da je H. E. i A. J. rješenjem Osnovnog suda u
Beranama K.br. 19/2010 godine od 10.12.2010. godine izrečena vaspitna mjera
pojačanog nadzora od strane Centra za socijalni rad opštine B. i A. u trajanju
od najmanje šest mjeseci, a najviše dvije godine, zbog krivičnog djela teška
krađa iz čl. 240 st. 1 tač. 1 Krivičnog zakonika. Postupajući na opisani način
optuženi je u svojim radnjama ostvario elemente krivičnog djela teška krađa u
podstrekavanju iz čl. 240 st. 1 tač. 1 u vezi čl. 24 Krivičnog zakonika.
Članom 24 Krivičnog zakonika je propisano ko drugoga umišljajno podstrekne da
učini krivično djelo, kazniće se kao da ga je sam izvršio. Optuženi je
krivično djelo učinio sa umišljajem. Umišljaj optuženog se kreće u dva pravca
i to u odnosu na samo podstrekavanje i u odnosu na krivično djelo teške krađe
na koje se podstrekuje. Optuženi je bio svjesan da svojom djelatnošću kod
maloljetnih A. J. i H. E. utiče na to da izvrše krivično djelo teške krađe i
to je htio i na to pristao.
Za izvršenje krivičnog djela teška krađa iz čl. 240 st. 1 tač. 1 Krivičnog
zakonika predviđena je kazna zatvora od jedne do osam godina.
Odlučujući u pogledu vrste i visine kazne, sud je kod optuženog od
olakšavajućih okolnosti utvrdio da se radi o porodičnoj osobi, ocu jednog
djeteta, lošeg imovnog stanja, dok je od posebno olakšavajućih okolnosti sud
cijenio činjenicu da se oštećeni nije pridružio krivičnom gonjenju, niti je
postavio imovinsko - pravni zahtjev, pa je mišljenja je da sve olakšavajuće
okolnosti na strani optuženog, predstavljaju osnov za ublažavanje kazne, te da
će se i sa ublaženom kaznom zatvora u trajanju od 3 mjeseca, postići svrha
kažnjavanja predviđena čl. 32 Krivičnog zakonika, smatrajući da će ista
dovoljno uticati na optuženog da ubuduće ne vrši ova i slična krivična djela.
Shodno čl. 226 st. 2 i 229 ZKP CG, optuženi je obavezan da plati ovom sudu na
ime paušala iznos od 50,00 €, pri čemu je sud imao u vidu složenost i trajanje
krivičnog postupka, te imovinske prilike optuženog, a u pogledu troškova
krivičnog postupka optuženi je obavezan da plati iznos od 66,00 €, koji se
odnosi na angažovanje vještaka dip. ecc S. O., a koji znos je isplaćen iz
budžetskih sredstava suda.
Imovinsko - pravnog zahtjeva nije bilo.
Iz iznijetog je odlučeno kao u izreci presude, shodno čl. 374 ZKP CG.
OSNOVNI SUD U BERANAMA
Dana 11.02.2013. godine
Zapisničar, S U D I J A,
Milica Milanović Aleksandar Ćulafić
PRAVNA POUKA:
Protiv ove presude nezadovoljna stranka
ima pravo žalbe u roku od 15 (petnaest) dana
od dana prijema presude, preko ovog suda za
Viši sud u Bijelom Polju.