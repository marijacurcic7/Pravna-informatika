HYPERLINK
"http://sr.wikipedia.org/wiki/%D0%A1%D0%BB%D0%B8%D0%BA%D0%B0:Coat_of_arms_of_Montenegro.svg"
K.br. 83/13
U IME CRNE GORE
OSNOVNI SUD U CETINJU, kao prvostepeni, krivični, po sudiji Jovović Željki, uz
učešće Lipovina Olge, kao zapisničara, u krivičnom predmetu protiv okrivljenog
O. Z., zbog krivičnog djela laka tjelesna povreda iz čl. 152 st. 2 u vezi st.
1 Krivičnog zakonika, rješavajući po optužnom predlogu Osnovnog državnog
tužioca Cetinje Kt. br. 58/13 od 17. 05. 2013. godine, nakon glavnog i javnog
pretresa održanog dana 11. 06. 2013. godine, u prisustvu zastupnika optužbe R.
S. i okrivljenog O. Z., donio je i istog dana javno objavio
P R E S U D U
Okrivljeni
O. Z., JMB .........., od oca P. i majke S., rođene P., rođen ............
godine, u B. sa prebivalištem u C., ul. Nj. br. 6, državljanin Crne Gore,
oženjen, penzioner, pismen, sa završenom Višom ugostiteljskom školom, srednjeg
imovnog stanje, osuđivan presudom Osnovnog suda u Cetinju posl. br. K. 21/95
od 13. 08. 1997. godine, zbog krivičnog djela iz čl. 153 st. 1 KZ RCG na kaznu
zatvora u trajanju od tri mjeseca i presudom Osnovnog suda u Podgorici posl.
br. K. 08/8792 od 28. 06. 2000. godine, zbog krivičnog djela teško djelo
protiv bezbjednosti javnog saobraćaja iz čl. 177 st. 1 u vezi čl. 172 st. 2 KZ
RCG, na kaznu zatvora u trajanju od jedne godine i dva mjeseca
K r i v j e
Što je:
Dana 08. aprila 2013. godine, oko 15:00 časova u blizini seoskog groblja u
mjestu zv. „Donji Ulići“, opština Cetinja, iako svjestan da zadavanjem udaraca
u predjelu glave oštećenoj D. S. iz C., svežnjem ključeva kao sredstvom
podobnim da tijelo teško povrijedi i zdravlje teško naruši, istoj može
nanijeti tjelesne povrede, nakon kraće prepirke sa oštećenom upućujući joj
riječi prijeteće sadržine „prebit ću te, pička ti materina", voljno fizički
napao oštećenu, na način što joj je svežnjem ključeva, koje je držao u ruci
zadao udarac u predjelu glave - nosa i tom prilikom joj nanio laku tjelesnu
povredu u vidu oguljotine nosa.
- čime je izvršio krivično djelo laka tjelesna povreda iz čl. 152 st. 2 u
vezi st. 1 Krivičnog zakonika.
Pa ga Sud na osnovu citirane zakonske odredbe te čl. 4 st.2, 32, 39, 42, 45
st. 1 tač. 3 i čl. 46 st. 1 tač. 6 Krivičnog zakonika, te čl. 226, 229, 239 i
374 Zakonika o krivičnom postupku,
O S U Đ U J E
Na novčanu kaznu u iznosu od 1.200,00 € (hiljadudvijestotine eura) koju je
dužan platiti u roku od 3 (tri) mjeseca po pravosnažnosti presude, a ako
izrečenu novčanu kaznu ne plati u određenom roku sud će novčanu kaznu
zamijeniti kaznom zatvora, tako što će za svakih započetih 25,00 €
(dvadesetpet eura) novčane kazne odrediti jedan dan kazne zatvora, s tim da
kazna zatvora ne može biti duža od 6 (šest) mjeseci
Obavezuje se okrivljeni da plati na ime troškova krivičnog postupka iznos od
68,50 €, u roku od 15 dana po pravosnažnosti presude, pod prijetnjom prinudnog
izvršenja.
Oštećena D. S.se radi ostvarivanja imovinskopravnog zahtjeva upućuje na
parnični postupak.
O b r a z l o ž e nj e
Optužnim predlogom Osnovnog državnog tužioca u Cetinju Kt.br. 58/13 od 17. 05.
2013. godine stavljeno je na teret okrivljenom O. Z. izvršenje krivičnog djela
laka tjelesna povreda iz čl. 152 st.2 u vezi st.1 Krivičnog zakonika, pa je
zastupnik optužbe ostajući pri istom, u završnoj riječi naveo, da je dokazima
provedenim na glavnom pretresu nesumnjivo dokazano da je okrivljeni izvršio
krivično djelo stavljeno mu na teret i konačno predložio da sud okrivljenog
oglasi krivim i osudi po zakonu.
Okrivljeni O. Z. je u svojoj odbrani u prethodnom postupku na zapisniku o
saslušanju osumnjičenog od 09. 05. 2013. naveo da je dana 08. 04. 2013. godine
oko 15,00 časova došao u mjesto Donji Ulići da nahrani pčele i u jednom
momentu je naišao na D. S. koja mu je uputila riječi „đe si pičko jedna,
sperma ti udarila u glavu, znaš li ti da sam ja bila u legiji stranaca, ti
mene još ne poznaješ, ko je dao moj broj telefona G. sestri, ti si ga dao
pizdo jedna, fukaro“, na šta joj je on odgovorio da se makne od njega, međutim
ona je nastavila da ga vrijeđa istim i gorim riječima od navedenih. Potom ga
je gađala papučom i tom prilikom ga pogodila u predjelu noge, unijela u lice i
pljunula, nakon čega je odgurnuo rukom u kojoj je držao ključeve od vozila sa
malo većim priveskom, u predjelu glave, tačnije nosa. S. je potom uzela tanju
drvenu palicu od 1 metar i krenula u njegovom pravcu, ali je bila spriječena
od strane prisutnog R. N., koji joj je oteo palicu i razdvojio ih, a potom je
sa policijom otišao u Ispostavu Cetinje. Ističe da je moguće da je kritičnom
prilikom u predjelu lica udario oštećenu ključevima koje je imao u ruci. U
završnoj riječi je naveo da se ne osjeća krivim i da je oštećena sve izazvala.
Sud je u dokaznom postupku saslušao svjedoka - oštećenu D. S., svjedoke J. D.
i R. N., po saglasnom predlogu stranaka pročitao nalaz i mišljenje sudskog
vještaka medicinske struke dr R.S. od 16. 05. 2013. godine, izvršio uvid u
medicinsku dokumentaciju na ime oštećene i pročitao Izvještaj Uprave policije
PJ .B iz kaznene evidencije na ime okrivljenog O. Z. od 22. 04. 2013. godine i
10. 06. 2013. godine.
Ocjenom provedenih dokaza pojedinačno i u njihovoj međusobnoj vezi i dovodeći
ih u vezu sa odbranom okrivljenog, sud je na nesumnjiv način utvrdio, da je
okrivljeni O. Z. izvršio krivično djelo laka tjelesna povreda iz čl. 152 st.2
u vezi st.1 Krivičnog zakonika, na način, u vrijeme i na mjestu, kako je to
predstavljeno izrekom ove presude, pa ga je sud oglasio krivim i izrekao mu
sankciju kao u izreci presude, iz sledećih razloga:
Svjedok oštećena D. S. je u svom iskazu u bitnom navela da se dana 08. 04.
2013. godine nalazila na Crkvenom imanju sa R.N.i J. D., kada je srela O. Z..
Normalnim tonom mu je rekla „ Z. nije ti fino što si rekao sestri pokojnog G.
u B., da sam pustila konjeD.J. u njihovo imanje“ i „zašto to radiš, zašto da
me žena vrijeđa, da mi govori da sam kučka od kučke“ na šta joj je on
odgovorio da je neko prošpijao u selu, da je sama kriva za takvu situaciju i
da je trebala prethodno da pita da li može zavezati konje na njihovom imanju.
Pojašnjava da je konje zavezala na imanju pokojnog G. S. kome je mnogo puta za
života pomogla i za kojeg je sigurna da joj isto ne bi zabranio. Nakon toga je
rekla O.u „kako bi tebi bilo da ti neko kaže da sklanjaš pčele“ na šta joj je
isti uputio riječi „ubiću te, prebiću te i opsovao joj mater“, a zatim je
rukom u kojoj je držao svežanj ključeva u stisnutoj pesnici, udario u predjelu
lica, tačnije nosa, a kako svi u selu znaju da je bolesna okrivljeni je ponovo
pesnicom udario u glavu, ovaj put bez ključeva. Dalji fizički napad je
spriječio R. N.. Navodi da je tačno da je u samoodbrani pokušala nogom da
udari O. Z., ali u tome nije uspjela. Ističe da nije tačno da je tom prilikom
uputila O. Z. bilo koje riječi uvredljive sadržine, niti da ima bilo kakve
veze sa Legijom stranaca. Pridružila se krivičnom gonjenju i postavila
imovinskopravni zahtjev
Svjedok J. D. je u svom iskazu u bitnom naveo da se dana 08. 04. 2013. godine,
negdje oko 15,00 časova, nalazio sa R.N.u selu Donji Ulići, gdje su
istjerivali drva za ogrijev u neposrednoj blizini seoske crkve. Nakon što im
je D. S. donijela kafu, došao je O. Z., koji je sa S. započeo razgovor u vezi
nekog broja mobilnog telefona u smislu da je on dao S. broj, obraćajući mu se
riječima „što imaš da daješ moj broj telefona ikome“, na šta joj je O. Z.
držeći neke ključeve u ruci zadao udarac u predjelu glave, upućujući joj
riječi „jebem ti mater“, nakon čega ih je razdvojio R. N.. Dalje navodi, da je
vidio da je S. krvava u predjelu nosa, da se zanijela i da joj je spala
papuča, ali da nije zamahivala sa istom put O. Z.. S. je uzela palicu koju joj
je R. istrgao iz ruke i tada su prestali da se svađaju. Ističe da se on nije
miješao i da D. S. tom prilikom nije uputila ni jednu uvredljivu riječ O. Z.
kojom bi ga izazvala. Na kraju je S. pozvala policiju, a O. Z. sjeo u svoje
vozilo i napustio lice mjesta.
Svjedok R. N. u svom iskazu u bitnom navodi da se dana 08. 04. 2013. godine
oko 15,00 časova nalazio u selu Donji Ulići, gdje je zajedno sa J.D.
istjerivao drva za ogrijev po nalogu D. S.. Nakon što im je D. S. donijela
kafu, došao je O. Z., koji je započeo sa S. razgovor u vezi nekog broja
telefona, kada mu je S. rekla „što imaš da daješ moj broj telefona ikome“ , na
šta joj je O. Z. rekao da će je izudarati ili glavu slomiti, a kako nije
pretpostavio da će to uraditi nije obraćao pažnju na njihov razgovor, jer je
mislio da će se sve na riječima završiti. Međutim, u jednom momentu O. Z. je,
držeći u ruci svežanj ključeva, udario S. u predjelu glave, nakon čega je
uspio da ih razdvoji. Dalje navodi da je S. potom uzela palicu, ali joj je
istu uzeo iz ruke. Ističe da mu je žao što je spriječio S. da zada O. Z.
udarac palicom, jer nije smio da udara ženu, kao i da je njegova sreća što ga
zna od ranije i da je sramota to što je napravio.
Iz medicinske dokumentacije izdate na ime D. S. i nalaza i mišljenja vještaka
medicinske struke dr. R. S. od 16. 05. 2013. godine je utvrđeno da se oštećena
zajedno sa policijom javila u JZU Zavod za hitnu medicinsku pomoć P., gdje su
joj konstatovane povrede i postavljena dijagnoza Excoriatio nasi (oguljotina
nosa). Prema nalazu i mišljenju vještaka medicinske struke R. S. povreda je
nastala udarcem zamahnute tupe sile, i predstavlja laku tjelesnu povredu.
Na osnovu naprijed izloženog, a prije svega iskaza svjedoka oštećene D. S.,
koji je potvrđen iskazom svjedoka R. N. i J. D., te medicinskom dokumentacijom
i nalazom i mišljenjem vještaka medicinske struke, sud je na nesumnjiv način
utvrdio da je okrivljeni dana 08. aprila 2013. godine, oko 15:00 časova u
blizini seoskog groblja u mjestu zv. „Donji Ulići“, opština Cetinja, iako
svjestan da zadavanjem udaraca u predjelu glave oštećenoj D. S., svežnjem
ključeva kao sredstvom podobnim da tijelo teško povrijedi i zdravlje teško
naruši, istoj može nanijeti tjelesne povrede, nakon kraće prepirke sa
oštećenom, voljno fizički napao oštećenu, na način što joj je svežnjem
ključeva, koje je držao u ruci zadao udarac u predjelu glave – nosa i tom
prilikom joj nanio laku tjelesnu povredu u vidu oguljotine nosa, koje povrede
je sud utvrdio iz medicinske dokumentacije izdate na ime oštećene D. S. i
nalaza i mišljenja vještaka medicinske struke, koji nalaz je sud u potpunosti
prihvatio kao stručan, jasan, objektivan i zasnovan na pravilima medicinske
struke.
Navode okrivljenog da ga je S. izazvala uputivši mu riječi „đe si pičko jedna,
sperma ti udarila u glavu, znaš li ti da sam ja bila u legiji stranaca, ti
mene još ne poznaješ, ko je dao moj broj telefona G. sestri, ti si ga dao
pizdo jedna, fukaro“, te da ga je pljunula i udarila papučom, sud nije
prihvatio, jer su isti opovrgnuti jasnim i određenim iskazom svjedoka oštećene
D. S., a koji iskaz je potvrđen iskazom svjedoka R. N. i J. D., koji su
saglasni da je nakon kraćeg razgovora O. Z. udario S. rukom držeći svežanj
ključeva, u predjelu nosa, te konačno potvrđen nalazom i mišljenjem vještaka
medicinske struke dr. R. S., koji je na osnovu medicinske dokumentacije jasno
i decidno naveo da je povreda nastala udarcem zamahnute sile. Pored svega
navedenog, i sam okrivljeni u svojoj odbrani navodi da je moguće da je
kritičnom prilikom oštećenu udario u predjelu lica, ključevima koje je imao u
ruci.
Imajući u vidu predhodno utvrđeno činjenično stanje, sud nalazi da su se u
radnjama okrivljenog O. Z. stekli svi bitni elementi bića krivičnog djela laka
tjelesna povreda iz čl. 152 st.2 u vezi st.1 Krivičnog zakonika, jer je
okrivljeni, postupajući na naprijed navedeni način, udarivši oštećenu svežnjem
ključeva u predjelu glave i nanijevši joj laku tjelesnu povredu u vidu
oguljotine nosa, nesumnjivo povrijedio tjelesni integritet oštećene. Cijeneći
subjektivni odnos okrivljenog prema izvršenom krivičnom djelu, sud je
mišljenja da je isti bio svjestan da svojim radnjama čini zabranjenu
djelatnost, da djeluje na tjelesni integritet oštećene, te da to čini
sredstvom podobnim da tijelo teško povrijedi ili zdravlje teško naruši, a što
je u konkretnom slučaju iz samog utvrđenog činjeničnog stanja nesumnjivo i
htio, postupajući sa direktnim umišljajem kao oblikom vinosti, usled čega je
oštećena zadobila laku tjelesnu povredu, pa su se u njegovim radnjama, pored
prethodno navedenih objektivnih, stekli i svi subjektivni elementi bića
krivičnog djela stavljenog mu na teret.
Prilikom odlučivanja o kazni koju će izreći okrivljenom, sud je imajući u vidu
svrhu
kažnjavanja i uzimajući u obzir sve okolnosti koje utiču da kazna bude manja
ili veća u smislu čl. 42 Krivičnog zakonika, od olakšavajućih okolnosti na
strani okrivljenog cijenio lične prilike, da je oženjen, otac troje djece, kao
i zrelu životnu dob (65 godina života), a od otežavajućih okolnosti cijenio je
raniju osuđivanost okrivljenog, što je sud utvrdio iz izvoda iz kaznene
evidencije na ime okrivljenog, pri čemu je sud imao u vidu da je od posljednje
osude protekao period od trinaest godina u kome okrivljeni nije ispoljio
kriminalnu aktivnost, pa je cijeneći olakšavajuće okolnosti kao naročite,
primjenom čl. 45 st.1 tač.3 i 46 st.1 tač.6 Krivičnog zakonika, okrivljenom
ublažio kaznu i umjesto kazne zatvora izrekao novčanu kaznu, pri čemu je,
cijeneći predhodno navedeno i vodeći računa o materijalnim prilikama
okrivljenog koje su po nalaženju suda srednje, a i sam tako predstavlja svoje
imovno stanje, te činjenicu da posjeduje kuću u Cetinju i imanje u Beranama,
sud okrivljenog osudio na novčanu kaznu u iznosu od 1.200,00 eura. Sud je
uvjerenja da će ovako izrečenom kaznom u dovoljnoj mjeri uticati na
okrivljenog da u buduće ne vrši krivična djela, te da će se u cijelosti
ostvariti svrha kažnjavanja iz čl. 32 Krivičnog zakonika, u okviru opšte svrhe
izricanja krivičnih sankcija iz čl. 4 st. 2 Krivičnog zakonika.
Shodno čl. 39 st. 5 Krivičnog zakonika sud je okrivljenom za plaćanje novčane
kazne odredio rok od 3 (tri) mjeseca po pravosnažnosti presude, s tim što je
shodno čl. 39 st. 6 Krivičnog zakonika odredio da ukoliko okrivljeni ne plati
novčanu kaznu u navedenom roku ista će se zamjeniti kaznom zatvora, tako što
će se za svakih započetih 25,00 (dvadesetpet) eura novčane kazne odrediti 1
(jedan) dan kazne zatvora, određujući da kazna zatvora ne može biti duža od 6
(šest) mjeseci.
Za ostvarivanje imovinskopravnog zahtjeva oštećena D. S. je upućena na
parnični postupak, shodno čl. 239 Zakonika o krivičnom postupku.
Shodno čl. 226 i 229. Zakonika o krivičnom postupku, sud je okrivljenog
obavezao da na ime troškova krivičnog postupka uplati ukupan iznos od 68,50
eura, a isti se odnose na troškove nastale povodom medicinskog vještačenja u
iznosu od 38,50 eura, dok je paušal u iznosu od 30,00 eura, odmjeren shodno
dužini trajanja postupka, složenosti predmeta i imovinskim prilikama
okrivljenog.
Na osnovu izloženog u smislu čl. 374 Zakonika o krivičnom postupku, odlučeno
je kao u izreci presude.
OSNOVNI SUD U CETINJU, dana 11. 06. 2013. godine
ZAPISNIČAR:
|
S U D I J A:  
---|---  
Lipovina Olga,s.r.
|
Željka Jovović,s.r.  
|  
---|---  
PRAVNA POUKA:
|
Protiv ove presude dozvoljena je žalba u roku od 15 dana od dana prijema
pismenog otpravka iste, preko ovog suda Višem sudu u Podgorici.  
|
ZTO Lipovina Olga  
ZAPISNIČAR:
|
S U D I J A:  
---|---  
Lipovina Olga
|
Željka Jovović