Posl.br. K. 170/12
U I M E C R N E G O R E
OSNOVNI SUD U CETINJU, kao prvostepeni krivični, po sudiji Mariji Ćupić, kao
sudiji pojedincu uz učešće sudskog namještenika Martinović Aleksndre, kao
zapisničara, u krivičnom predmetu protiv okr. M. M. iz Cetinja, zbog krivičnog
djela falsifikovanje isprave iz čl. 412. st. 2 u vezi st. 1. Krivičnog
zakonika, po Optužnom predlogu Osnovnog državnog tužilaštva u Cetinju Kt.br.
158/10 od 24.07.2012. godine, nakon održanog glavnog i javnog pretresa dana
29.04.2013.godine u prisustvu savjetnika ODT-a u Cetinju, Đ. M. a u odsustvu
okrivljene M. M. donio je dana 07.05.2013.godine javno objavio
P R E S U D U
Okr. M. M. JMBG: ...... od oca B. i majke R. rođene M. rođena ......godine u
Cetinju, sa poslednjom dostavljenom adresom - državljanka Crne Gore po
zanimanju radnica, razvedena, pismena sa završenom srednjom školom,
neosudjivana,
K r i v a j e:
Zato što je:
Neutvrdjenog dana, početkom marta mjeseca 2009.godine, u Cetinju, svjesno i
voljno nabavila radi upotrebe lažne javne isprave i to: obrasce izjava za
žirante, obrasne ovjere podataka za žirante i obrasce administrativnih zabrana
za žirante MFI«Alter Modus« d.o.o. Podgorica, koji su od strane nepoznatog
lica lažno napravljeni, tako što su na istima lažno upisana imena i potpisi
navodnih žiranata – ošt. M. M. i S. F. zdravstvenih radnica JZU »Dom zdravlja«
Cetinje, a koji obrasci su takodje od strane nepoznatog lica ovjereni
neovlašćenom upotrebom službenog pečata i štambilja JZU »Dom zdravlja«
Cetinje, nakon čega je ovako napravljene lažne javne isprave svjesno i voljno
upotrijebila kao pravu predajući ih ovlašćenom službeniku MFI »Alter Modus« -
filijale Cetinje, radi dodjele kredita, po osnovu kojih joj je dana 28.marta
2009.godine od strane navedene banke odobren namjenski kredit br. .... u
iznosu od 1.800,00 eura,
-čime je izvršila krivično djelo falsifikovanje isprave iz čl. 412. st. 2 u vezi st. 1.Krivičnog zakonika,
- pa joj Sud primjenom citiranog zakonskog propisa, te primjenom članova 5,
13, 15, 42, 52, 53, 54, KZ-a i čl. 226-229 i 374 ZKP-a, izriče
USLOVNU OSUDU
Kojom okrivljenoj utvrđuje kaznu zatvora u trajanju od 3 (tri) mjeseca i
istovremeno određuje da se navedena kazna neće izvršiti ukoliko okrivljena u
vremenskom periodu od 1 (jedne) godine od dana pravosnažnosti presude, ne
počini novo krivično djelo.
Dužna je okrivljena da na ime troškova krivičnog postupka u korist budžeta CG
uplati iznos od 561,00 eura, te na ime paušala iznos od 30,00 €, a u roku od
15. dana po pravosnažnosti presude, pod prijetnjom prinudnog izvršenja.
O b r a z l o ž e nj e
Osnovno državno tužilaštvo u Cetinju podnijetim opt. predlogom Kt.br.158/10 od
24.07.2012.godine., okr. M. M. stavilo je na teret izvršenje krivičnog djela
falsifikovanje isprave iz čl. 412. st. 2 u vezi st. 1. Krivičnog zakonika. U
završnoj riječi na glavnom pretresu savjetnik ODT-a u Cetinju ostao je pri
podnijetom Optužnom predlogu i predložio sudu da okr. M. M. oglasi krivom za
predmetno krivično djelo i osudi po zakonu.
Okr. M. M. u svojoj odbrani je istakla da je u martu mjesecu 2009.godine, kod
„Alter modus“ banke podigla kredit u iznosu od 1.800,00 eura, na period od
dvije godine. Kredit je izmirila u potpunosti. Što se tiče krivičnog djela
koje joj je stavljeno na teret, prvi put je sa tim upoznata u Ispostavi
Cetinje, kada su je sredinom maja pozvali da da izjavu. U policiji su joj
rekli da joj se stavlja na teret falsifikovanje potpisa za predmetni kredit S.
F. i M. M. O tome nezna ništa. Radila je u kazinu „Osmica“ u kojem je bila
velika frekvencija ljudi i svako od njih zna nekoga, pa im je davala
dokumentaciju i sve te formulare i vratili su joj ih ovjerene i ispunjene. Par
puta su je iz banke vraćali jer joj na osnovu tih papira nije mogao biti
odobren kredit. Nakon nekih mjesec, dva otprilike je ponovo sa prikupljenim
formularima otišla u „Alter modus“ banku – Filijala Cetinje i uz zahtjev za
dobijanje kredita lično predala predmet službeniku – agentu navedene banke. U
jednom slučaju to je bio agent Ivan koji je uputio na agenta I. i ista joj je
rekla da će biti pozvana telefonskim putem nakon odobrenja kredita. Nakon
nekoliko dana ista je pozvala i saopštila joj da joj je kredit odobren ,te da
može doći u prostorije „Alter modusa“ da podigne ček, nakon čega je i otišla u
CKB banku, i podigla novac po navedenom kreditu. Agent I. P. je dolazila kod
njenog brata od strica P. M. koji živi u Donjem kraju, a njena kuća se nalazi
odmah pored njegove u cilju utvrdjivanja djelatnosti. Ponovila je da je svoja
dokumenta davala mnogim ljudima, kako bi joj bili žiranti, te da je ta
dokumenta, tj., formulare iz više navrata predavala „Alter modusu“ kako bi joj
odobrili kredit, ali većina od tih formulara nije ispunjavala uslove kako bi
postala korisnik tog kredita. O falsifikatu nije ništa znala, niti joj je bila
namjera da ikoga prevari. Taj kredit je izmiren, kao i kredit koji je prije
toga podigla u istoj banci. Oštećene nezna ko su i tek ih je prvi put vidjela
u policiji.
Radi razrješenja ove krivičnopravne stvari, Sud je u dokaznom postupku na
glavnom pretresu proveo dokaze: saslušao svjedoke-ošt. M. M. i S. F. saslušao
ovlašćenog predstavnika oštećene MFI „Alter Modus“ DOO Podgorica M. D.
svjedoke I. M. D.S. pročitao ugovor o kreditu br. 0135535709 od
28.03.2009.godine sa izjavama žiranata, ovjerenim podacima za žirante i
administrativnim zabranama za žirante – M. M. i S. F. pročitao nalaz i
mišljenje sud.vještaka graofološke struke J. Z. br. 151/11, 152/11, 153/11,
154/11, 155/11, 156/11, 157/11, 158/11 svi od 02.04.2011.godine, te nalaz i
mišljenje br. 224/12, 225/12, 226/12, 227/12, 228/23 i br. 229/12 svi od
12.06.2012.godine, pročitao izvještaj Uprave policije Ispostave Cetinje br.
02-245/2065 od 30.06.2010.godine iz kaznene evidencije za okrivljenu M. M.
Ošt. M. M. u svom iskazu je navela da je 22.02.2010.godine, podnijela krivičnu
prijavu protiv M. M. i J. M. jer su u svojstvu korisnika kredita podizale
novčane kredite kod „Alter modus“ banke Filijale Cetinje, i na taj način
počinile krivično djelo falsifikovane javnih isprava na načlin što su bez
njenog znanja navele da je ona njihov žirant, falsifikovale njen potpis, i
upotrijebile službeni pečat uz zahtjev za dobijanje kredita. Telefonskim putem
je kontaktirala „Alter modus „ banku i od istih zatražila da na bazi njenog
matičnog broja izvrše uvid u njihovom terminalu da li ima kreditnih zaduženja.
Tom prilikom joj je saopšteno da je navodno bila žirant M. M. i J. M. Od 1.
oktobra 2008. godine do 1.aprila 2010.godine, je bila na bolovanju, zbog
zdravstvene situacije i nalazila se van Cetinja, tako da im ni po kojem osnovu
nije mogla biti žirant. Fotokopija njene lične karte se jedino nalazi u upravi
Doma zdravlja i jedino se do nje moglo doći u upravi. Pod punom moralnom i
materijalnom odgovornošću tvrdi da nikada nije žirirala , niti je ikad u
životu podigla kredit.Nije se pridružila krivičnom gonjenju protiv okrivljene
niti je postavila imovinskopravni zahtjev.
Ošt. S. F. u svom iskazu je navela da je dana 16.02.2010.godine, podnijela
krivičnu prijavu br. 32/2010 protiv M. M. zato što je u neutvrdjenom vremenu u
svojstvu korisnika kretidta podizala novčani kredit kod „Altermodus“ banke,
filijale Cetinje i na taj način počinila krivično djelo falsifikovanje javne
isprave na način što je bez njenog znanja navodila da joj je žirant,
falsifikovala njen potpis i upotrijebila službeni pečat uz zahtjev za
dobijanje kredita. Početkom februara mjeseca došla je do saznanja od strane
svojih koleginica da postoje nepravilnosti u Domu zdravlja za podizanje
kredita „Altermodus“ banke filijale Cetinje, da su falsifikovani potpisi za
žirante kod „Altermodus“ banke i da je na taj način više lica podiglo kredite.
U cilju provjere dana 10.02.2010.godine, otišla je u prostorije „Altermodus „
banke Filijala Cetinje od kojih je tražila da se izvrši provjera da li je
banka filijala Cetinje od kojih je tražila da se izvrši provjera registrovana
kao žirant po osnovu bilo kog kredita. Nakon izvršene provjere službenik banke
je upoznao da je žirant po osnovu dva kredita broj ..... čiji je korisnik M.
M. Zatečena je bila tom situacijom i informacijom i pošla je u Ispostavu
Cetinje, podnijela prijavu protiv M. M. M. M. ne poznaje samim tim nije joj
mogla biti ni žirant na njenom kreditu.
Prije dvije godine tražili su joj iz Doma zdravlja da dostavi fotokopiju lične
karte kako bi bila zadužena službenom karticom i telefonom u cilju umrežavanja
Doma zdravlja. Obzirom da je u tom vremenskom periodu bila u Podgorici,
fotokopiju lične karte je poslala faksom. Nezna da li je neko od službenika
mogao da izvrši zloupotrebu njenog imena i podataka.
Pridružila se krivičnom gonjenju protiv okrivljene, odštetni zahtjev nije
postavila obzirom da nije imala problema zabrane na njena lična primanja, a
ukoliko bude imala postaviće odštetni zahtjev.
Svjedok adv. M. D. ovl.predstavnik MFI „Alter Modus“ D.O.O. – Podgorica u svom
iskazu je naveo da je M. M. podigla kredit kod „Alter modus“ banke Filijale
Cetinje po redovnoj proceduri, a da li je ista falsifikovala potpise to nezna,
to će utvrditi sud. Ista nema nikakvih dugovanja prema „Alter modus „ banci.
Kredit je izmiren.
Svjedok I. M. ovl.pred.JZU „Dom zdravlja“ Cetinje, u svom iskazu je navela da
se ne može konkretno izjasniti na okolnosti vezane za kredit M. M. obzirom da
nema saznanja za krivični predmet. Istakla je da nezna na koji je način M. M.
došla u posjed navedenih pečata. Ono što zna kada je 01.avgusta 2007.godine
stupila u radni odnos u Dom zdravlja je to da niko ponaosob nije bio zadužen
za čuvanje pečata i štambilja i da su se oni tada nalazili u prostoriji
računovodstva gdje je radilo više njenih kolega zajednički. Kako je posao
zahtijevao pečatirani su papiri od svih kolega, to je nekako bila uobičajena
praksa i nakon što je pošla na porodiljsko odsustvo došlo je do
sistematizacije radnih mjesta samim tim i do podjele kancelarije
računovodstva, te se nije mogla više izjasniti gdje su od tada pečati stojali.
Po povratku sa bolovanja pečati su se nalazili kod blagajnice V. M. jer je ona
bila zadužena za kreditnu dokumentaciju i administrativne zabrane i slično.
Prateća dokumentacija bilo za kredit, bilo za što drugo je prvo potpisivana od
strane šefa računovodstva D. S. i direktora Doma zdravlja P. D. a tek nakon
toga je blagajnica pečatirala navedene spise. Nakon što su podnešene krivične
prijave protiv odredjenih lica iz njihove ustanove i van nje oni su na zahtjev
policije provjerili imena nekih lica i eventualno zabrane i žirante koji su
njima žirirali i u djelovodnoj knjihi JZU Doma zdravlja Cetinje nigdje nije
bilo upisano imena tih lica kao korisnika kredita ili pak žiranta.
Svjedok D. S. u svom iskazu je navela da je od decembra mjeseca 2006.godine
zaposlena u Domu zdravlja kao šef računovodstva . Nakon toga uslijedila je
reforma primarne zdravstvene zaštite i nova sistematizacija radnih mjesta i po
toj novoj sistematizaciji njeno radno mjesto je šef službe za ekonomsko
finansijske poslove Doma zdravlja. Kada je u pitanju ovjera podataka za
korisnika ili žiranta kredita, u redovnoj proceduri koja je tekla, navela je
da zavisno od banke je bila ovlašćena da potpiše kreditnu dokumentaciju u
koliko bi banka zahtijevala potpis finansijskog direktora ili šefa
računovodstva. Sistematizacijom radnih mjesta ne postoji radno mjesto
finansijskog direktora JZU Dom zdravlja, nego kako je navela zavisno je od
obrasca banke da li traže potpis finansijskog direktora ili šefa
računovodstva, a u oba slučaja je potpisivala papirologiju. Uobičajena je
procedura bila da njihov zaposleni koji je korisnik kredita ili žirant
korisniku kredita dodje kod njihovog obračunkog radnika – blagajnika koji
popunjava formulare za kredit. Nakon toga donosi ih njoj na potpis ,a nakon
nje potpisuje direktor Doma zdravlja P. D. Ostala je pri tvrdnji da joj
navedene sporna dokumenta za M. M. i S. F. niko nije donosio na potpis, niti
je ona to potpisala. Takodje je odgovorno ostala pri tvrdnji da nije potpisala
ovjere podataka za žirane M. M. i S. F. i da je to neko drugi potpisao.
Iz ugovora o kreditu br. ....... od 28.03.2009.godine, sa izjavama žiranata,
ovjernim podacima za žirante i administrativnim zabranama za žirante – M. M. i
S. F. proizilazi da sporne potpise koji glase na ime M. M. konstatovane kako
na orginal spornom formularu Izjave žiranta „Alter modus“ d.o.o. kojom M. M.
izjavljuje da je saglasna da bude žirant korisniku kredita M. M. (rubrika:
„potpis davaoca izjavi“) te na original spornom formularu ovjere podatka za
žiranta „Alter modus“ d.o.o. kojom M. M. izjavljuje da je saglasna da bude
žirant korisniku kredita M. M. (rubrika: „Svojeručni pun potpis žiranta) kao i
na original spornom formularu Administrativne zabrane „Alter modus“ d.o.o.
kojom S. F. izjavljuje da je saglasna da bude žirant korisniku kredita M. M.
(rubrika: „potpis radnika – žiranta“) nije ispisala S. F.
Iz nalaza i mišljenja sudskog vještaka grafološke struke J. Z. br. 151/11, br.
152/11, br.153/11, br.154/11, br.155/11, br.156/11 br.157/11 i br. 158/11 svi
od 02.04.2011.godine, te nalazi i mišljenja br. 224/12, br. 225/12, br.
226/12, br. 227/12, br. 228/12 i br. 229/12 svi od 12.06.2012.godine,
proizilazi da potpisi na predmetnoj kreditnoj dokumentaciji -obrascima izjava
za žirante,obrascima ovjere podataka za žirante i obrasce administrativnih
zabrana za žirante " MFI Alter Modus " d.o.o.Podgorica nijesu potpisani od
strane žiranata ,niti od okrivljene,kao ni od saslušanih svjedoka.
Iz izvještaja UP Ispostave Cetinje , br. 02-245/2065 od 30.06.2010. godine iz
KE za okr. M. M. utvrdjuje se da ista nije osudjivana.
Analizirajući rezultate dokaznog postupka te na osnovu savjesne i brižljive
ocjene svih provedenih dokaza pojedinačno i u svojoj ukupnosti sud je
nesumnjivo utvrdio da je okr. M. M. počinila krivično djelo falsifikovanje
isprave iz čl. 412. st. 2 u vezi st. 1. Krivičnog zakonika.
Utvrđujući činjenice radi pravilnog određenja materijalnog pravnog odnosa u
ovoj krivično pravnoj stvari sud je nesumnjivo utvrdio da je okrivljena M. M.
neutvrdjenog dana, početkom marta mjeseca 2009.godine, u Cetinju, svjesno i
voljno nabavila radi upotrebe lažne javne isprave i to: obrasce izjava za
žirante, obrasne ovjere podataka za žirante i obrasce administrativnih zabrana
za žirante MFI«Alter Modus« d.o.o. Podgorica, koji su od strane nepoznatog
lica lažno napravljeni, tako što su na istima lažno upisana imena i potpisi
navodnih žiranata – ošt. M. M. i S. F. zdravstvenih radnica JZU »Dom zdravlja«
Cetinje, a koji obrasci su takodje od strane nepoznato lica ovjereni
neovlašćenom upotrebom službenog pečata i štambilja JZU »Dom zdravlja«
Cetinje, nakon čega je ovako napravljene lažne javne isprave sjvsno i voljno
upotrijebila kao pravu predajući oh ovlašćenom službeniku MFI »Alter Modus« -
filijale Cetinje, radi dodjele kredita, p osnovu kojih joj je dana 28.marta
2009.godine od strane navedene banke odobren namjenski kredit br. ...... u
iznosuz od 1.800,00 eura.
Ovakvo činjenično stanje sud je utvrdio na osnovu iskaza oštećenih M. M. i S.
F. iskaza svjedoka ,te nalaza i mišljenja vještaka grafologa J. Z.
Za sud je bila neprihvatljiva i odbrana okrivljene u kojoj je tvrdila da nije
počinila krivično djelo koje joj je stavljeno na teret, jer je takva njena
odbrana sračunata na izbjegavanje krivice i krivično pravne odgovornosti i kao
takva je u suprotnosti sa svim provedenim dokazima.
Naime, okrivljena je istakla da je radila u kazinu „Osmica“ u kojem je bila
velika frekvencija ljudi gdje svako od njih zna po nekoga, pa im je davala
dokumentaciju i sve formulare i isti su joj vraćeni ovjereni i ispunjeni. Nije
poznavala oštećene, a što se tiče podizanja kredita kod „Alter Modus“ banke u
više navrata je predavala dokumentaciju, tj. formulare jer većina od tih
formulara nije ispunjavala uslove kako bi ista postala korisnik kredita.
Ovakvi navodi odbrane za sud su posve neprihvatljivi i nelogični pa ih je kao
takve i odbacio cjeneći ih pritom kao usmjerene na izbjegavanje krivičnopravne
odgovornosti za počinjeno djelo,samim tim što je nelogično da nezna kome je
dala formulare ,a koji su joj vraćeni potpisani i ovjereni ,tim prije što kako
je navela u ranijem periodu zbog nepotpunosti dokumentacije joj je ista
vraćana ,odn.nelogično je da bi se nekom okrivljena mogla obratiti kog nezna
da joj obezbjedi žirante.
Okrivljena doista ne spori da joj je odobren kredit kod navedene banke što se
potvrđuje i iz samog ugovora o kreditu br. .... kao i iskazom svjedoka adv. M.
D. koji je i saslušan u svojstvu predstavnika „Alter Modus“ banke ,a iz čijeg
iskaza proizilazi da je kredit odobren po redovnoj proceduri.Sva kreditna
dokumetacija koju je okrivljena pribavila i upotrijebila glasila je na ime
oštećenih – M. M. i S. F.
Da iste nijesu potpisale kreditnu dokumentaciju potvrđuje se i iz samih izjava
oštećenih koje je sud u potpunosti prihvatio. Oštećene u svom kazivanju na
jasan i decidan način saglasno navode da nikada nijesu bile žiranti po
navedenom kreditu, čak šta više oštećena M. M. ističe da se nalazila na
bolovanju zbog zdrastvene situacije i van Cetinja, dok ošt. S. F. je navela da
su joj u tom periodu u Domu zdravlja gdje je i bila zaposlena tražili
fotokopiju lične karte ,a sve u cilju umrežavanja telefona pa je moguće da je
neko od službenika mogao da zloupotrijebi njene podatke. Vjerodostojnost
njihovih izjava potvrđena je i nalazom i mišljenjem vještaka grafološke struke
J. Z. čiji nalaz je sud u potpunosti prihvatio kao jasan, stručan i dat na
osnovu pravila nauke i struke.
Takođe iskaz svjedoka D. S. je u saglasnosti sa iskazima oštećenih, a koja u
bitnom je i izjavila da navedena dokumenta za M. M. i S. F. niko joj nije
donosio na potpis, niti ih je ona i potpisala, što je nesporno i utvrđeno i iz
nalaza i mišljenja vještaka grafologa.
Sud je takođe cijenio i iskaz svjedoka I. M. koja je na jasan i detaljan način
opisala kako i šta je bilo potrebno da bi se ispoštovala procedura ovjeravanja
kreditne dokumentacije. Međutim, ovaj svjedok nema neposredna saznanja vezana
za kredit M. M. pa se bliže nije ni mogla izjasniti na te okolnosti iz kojih
razloga njen iskaz nije u bitnom uticao na rasvetljenje ove krivično pravne
stvari.
Dakle, imajući u vidu prednje za sud je nesporno da je okrivljena M. M. imala
interes za podizanje kredita kod Alter Modus“ banke pa samim tim što je
nabavila radi upotrebe predmetne lažne javne isprave da bi i postala korisnik
kredita,a koje kako je proisteklo nijesu potekli od osoba koje su u njima
označeni kao izdavaoci,već da su lažno napravljeni od strane nepoznatog lica.
Predavanjem kreditne dokumentacije, odnosno lažnih javnih isprava i to izjava
za žirante, obrazaca ovjere podataka za žirante i obrazaca administrativnih
zabrana za žirante – M. M. i S. F. koje su od strane nepoznatog lica lažno
napravljeni ,tako što su na istim lažno upisana imena i potpisi navodnih
žiranata M. M. i S. F. a koji su obrasci takođe od nepoznatog lica ovjereni
neovlašćenom upotrebom službenog pečata i štambilja JZU "Dom zdravlja "
Cetinje rezultiralo je i odobravanjem namjenskog kredita br....... u iznosu od
1800,00 eura.
Sve prednje ukazuje da su se u radnjama okrivljene ostvarila sva bitna
obilježja bića krivičnog djela falsifikovanje isprave iz čl.412.st.2.u vezi
st.1.KZ-a,te da je postupala umišljajno jer je bila svjesna da njene radnje
predstavljaju radnje krivičnog djela, čije izvršenje je htjela.
Prilikom odmjeravanja vrste i visine krivične sankcije koju će sud izreći
okrivljenoj, cijenjenje su sve okolnosti iz člana 42. KZ, pa je sud, od
olakšavajućih okolnosti, na strani okrivljene, našao da se radi o osobi ranije
neporočnog načina života-neosuđivana, da se oštećene nijesu pridružile
krivičnom gonjenju i da nijesu postavile imovinskopravni zahtjev,dok
otežavajućih okolnosti van bitnih elemenata bića krivičnog djela na njenoj
strani nije bilo. Cijeneći tako utvrđene okolnosti, a imajući u vidu svrhu
kažnjavanja, Sud je okrivljenoj utvrdio kaznu zatvora u trajanju od 3 mjeseca,
pa je istovremeno našao da su ispunjeni uslovi za izricanje uslovne osude
propisani članom 54. KZ-a, određujući da se izrečena kazna neće izvršiti
ukoliko okrivljena u vremenskom periodu od 1 (jedne) godine od dana
pravosnažnosti ove presude ne počini novo krivično djelo, uz uvjerenje suda da
će se u konkretnom slučaju, a uzimajući u obzir ličnost počinioca, i sa tako
utvrđenom kaznom postići svrha njenog izricanja predviđena članom 52.KZ-a.
Okrivljena je shodno čl. 226 – 229 ZKP-a obavezana da na ime troškova
krivičnog postupka uplati iznos od 561,00 eura, na ime angažovanja vještaka
grafološke struke J. Z. te na ime paušala iznosa od 30,00 eura, koji iznos je
Sud odredio uzimajući u obzir konkretan slučaj, trajanje postupka i imovne
prilike okrivljene,sve prednje u roku od 15 dana po pravosnažnosti presude pod
prijetnjom prinudnog izvršenja ,u korist budžeta Crne Gore.
Sa svega izloženog a na osnovu čl. 374. ZKP-a, odlučeno je kao u izreci.
OSNOVNI SUD U CETINJU
Dana 07.05.2013.godine
Zapisničar, S u d i j a
Aleksandra Martinović Marija Ćupić
PRAVNA POUKA:
Protiv ove presude može se izjaviti žalba u
roku od 8 dana od dana prijema Višem sudu
u Podgorici ,a preko ovog Suda.