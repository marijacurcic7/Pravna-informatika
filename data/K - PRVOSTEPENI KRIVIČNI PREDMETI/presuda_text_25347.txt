K. 168/2012
U IME CRNE GORE
OSNOVNI SUD U CETINJU, kao krivični, po sudiji Srđanu Vujoviću, kao pojedincu,
uz sudjelovanje namještenika suda Adžić Natalije, kao zapisničara, u krivičnom
predmetu protiv okrivljene S. N. Opština Cetinje, zbog krivičnog djela
ugrožavanje opasnim orudjem pri tuči i svadji iz člana 154. Krivičnog
zakonika, odlučujući o optužnom predlogu Osnovnog Državnog Tužilaštva u
Cetinju Kt.br. 117/12 od 23.07.2012. godine, koji je na glavnom pretresu
zastupala S. R. zamjenik ODT-a u Cetinju, nakon održanog glavnog i javnog
pretresa dana 30.05.2012. godine, u prisustvu zastupnika optužbe, oštećene i
branioca okrivljene, donio je i istog dana javno objavio,
P R E S U D U
Okrivljena S. N. JMB ........ od oca L. i majke M. rođene R. rođena ....
godine u Đ. K. sa prebivalištem u .... opština Cetinje, državljanka Crne Gore,
penzionerka, udovica, ranije neosuđivana, protiv nje se ne vodi drugi krivični
postupak
Kriva je
Što je:
Dana 13. oktobra 2010. godine, u vremenskom periodu između 19,00 i 20,00
časova, u selu ....opština Cetinje, pri svađi sa oštećenom D. S. iz Cetinja,
voljno se mašila drvenog štapa, iako svjesna da se radi o sredstvu podobnom da
tijelo teško povrijedi i zdravlje teško naruši te istim uzmahnula u pravcu
oštećene, pri tom joj govoreći: "Makni se sa mog imanja".
- čime je izvršila krivično djelo ugrožavanje opasnim oruđem pri tuči i svađi
iz člana 154. Krivičnog zakonika.
Sud okrivljenoj primjenom navedenog zakonskog propisa te člana 4. stav 2, 42,
52, 53. i 54. Krivičnog zakonika i člana 374. Zakonika o krivičnom postupku,
izriče
USLOVNU OSUDU
Kojom joj utvrđuje kaznu zatvora u trajanju od 30 (trideset) dana i
istovremeno određuje da se ista neće izvršiti ako okrivljena u roku od 1
(jedne) godine po pravosnažnosti presude ne učini neko novo krivično djelo.
Oštećena D. S. se radi ostvarivanja imovinsko pravnog zahtjeva upućuje na
redovnu građansku parnicu.
Okrivljena se obavezuje da na ime troškova sudskog paušala u korist Budžeta
Crne Gore plati iznos od 30,00 eura a u roku od 15 dana od dana pravosnažnosti
presude pod prijetnjom prinudnog izvršenja.
O b r a z l o ž e nj e
Osnovno Državno Tužilaštvo u Cetinju podnijelo je ovom sudu optužni predlog
Kt.br. 117/12 od 23.07.2012. godine protiv okrivljene S. N. zbog krivičnog
djela ugrožavanje opasnim orudjem pri tuči i svadji. Zastupnik optužbe je u
završnom izlaganju precizirao činjenični opis krivičnog djela koje se
okrivljenoj stavlja na teret te istakao da su provedenim dokazima dokazani
navodi optužnog predloga pa je predložio da se okrivljena oglasi kriviom i
osudi po zakonu.
Okrivljena S. N. nije priznala da je izvršila krivično djelo koje joj je
stavljeno na teret. Povodom kritičnog dogadjaja navodi da je bio kišnji
jesenji dan i da je već počelo da se smrkava. Prvobitno je bila u svojoj kući
sa S D.j. gdje je čula da se izvode neki radovi. Pošla je da vidi o čemu se
radi i sa sobom ponijela kišobran koji je otvorila. Došla je do granice njenog
i imanja oštećene gdje je primijetila da se na njenom imanju nalaze radnici
koji uklanjaju šut - gradjevinski materijal koji je prethodno tu istovaren od
izgradnje betonske ograde koju je radila oštećena. Oštećena se nalazila u svom
imanju a ona u svom. Tada je ušla u žučnu raspravu i svadju sa njom. Govorila
joj je dokle je njeno imanje i sve to pokazivala otvorenim kišobranom. Navodi
da je moguće da joj je u toj svadji zaprijetila kišobranom ali odgovorno tvrdi
da u rukama nije nosila nikakav drveni štap. Potom je oštećena prešla okolo i
ušla u njeno imanje i uporno je pozivala riječima "udri me, udri me". Nije je
udarila već je samo prošla pored nje da bi potom došla i njena zaova S. Dj. sa
jednim štapom pomouću kojega se kreće pa je i ona ušla u raspravu sa S. S. i
njenim radnicima. Nakon ovoga je došao jedan milicioner kome je S. S. pokazala
neki papir nakon čega joj je omogućeno da sa njihovog placa istovara šut.
Branilac okrivljene smatra da navodi optužnog predloga ni u jednom elementu
nijesu dokazani jer nije dokazana volja okrivljene za preduzimanje radnje
izvršenja djela niti da se okrivljena mašila drvenog štapa a nije dokazano ni
da je štap koji pominje oštećena oružje podobno da se tijelo teško povrijedi i
zdravlje teško naruši. Izkaz oštećene smatra nekonzistentnim i nejasnim.
Konačno je predlažio da se okrivljena oslobodi od optužbe.
Sud je u dokaznom postupku saslušao oštećenu D. S. i svjedoke S. G. i S. Dj.
dok je odustao od saslušanja u svojstvu svjedoka I. M. te odbio predlog
odbrane da se pribavljaju dokazi o broju postupaka koje pred sudom ima
oštećena kao i predlog da se od MUP-a R Srbije pribave podaci za svjedoka I.
M.
Oštećena je u izkazu navela da je pred Osnovnim sudom u Cetinju u toku
postupak protiv nje kao tužene u kome je donijeta privremena mjera kojom joj
je naloženo da ukoloni nekoliko većih i manjih kamena sa zemljišta koje je
predmet spora. Privremenom mjerom joj je ostavljen rok od 48 sati za izvršenje
te radnje pa je pred sam istek roka našla dva radnika da tu radnju izvrše.
Radnici su pristupili radovima i ona nije prilazila mjestu gdje se kamenje
nalazi ali je čula da je okrivljena došla i počela da prijeti radnicima.
Istovremeno sa okrivljenom je došla i S. Dj. koja se otimala o kolica sa
jednim od radnika. Ona je potom sišla i stala uz samu medju na dijelu imanja
za koji smatra da je njen. Okrivljena joj je potom prišla, u rukama je držala
drveni štap dužine oko 1,5 metar, koji je na udaljenosti od pola metra od nje
podigla i zaprijetila joj riječima "Makni se sa mog imanja". Rekla joj je da
je može slobodno udarati jer se ona neće pomjeriti. Nije se radilo o štapu
koji je nosila S. Dj. već drugom, tanjem i dužem štapu, koji se nalazi kao
neka vrsta ograde na granici imanja. Od te prijetnje je osjetila strah a inače
je slabog zdravstvenog stanja. Dodala je da duže vremena izmedju nje i
okrivljene i sina okrivljene postoje netrpeljivost i svadje te da je kritičnog
dana samo htjela da postupi po sudskoj odluci.
Svjedok .S. G. navodi da mu nije poznato ništa u vezi spornog dogadjaja.
Komšija je sa okrivljenom i oštećenom i kuća mu se nalazi nekih 100 metara
iznad njihovih kuća. Jedino se sjeća da je jedne noći dok je bio u kući čuo
viku i svadju i da se radilo o ženskim glasovima, te da mu je poznato da su
okrivljena i oštećena u svadji.
Svjedok S. Dj. je istakla da su okrivljena i cijela njihova porodica bili u
dobrim odnosima sa oštećenom kada se doselila u Donje Uliće. Oštećena je
radila nešto oko svog imanja i pravila medje a čak joj je i S. B. sin
okrivljene rekao da spornu medju može ispraviti i na štetu njegovog imanja
kako bi to ljepše izgledalo. Medjutim, kasnije je došlo do sukoba pa je S. B.
odlučio da pred sudom pokrene spor u pogledu jednog dijela imanja. Kritične
večeri se sjeća da je padala kiša ali ne nešto prejako. Snaha - okrivljena S.
N. joj je rekla da čuje da se nešto dešava i da neko nešto radi na spornom
dijelu imanja te da mora da ide da vidi što se to dešava. Okrivljena je izašla
iz kuće i uzela kišobran a ona je odmah krenula za njom. U ruke je uzela jedan
štap koji nače nosi kada ide po selu. Njih dvije su došle do spornog dijela
imanja gdje su zatekle dva radnika koji uklanjaju kamenje. Oštećena im je
preko tarabe pokazivala neki dokumet i govorila da je dobila sudski nalog da
kamenje ukloni ali one zbog mraka nijesu ništa vidjele. Ona i okrivljena su
joj rekle da ništa ne smije raditi dok se to ne provjeri. Potom je došao jedan
službenik policije koji je pod baterijskom lampom pročitao dokument i potom su
oštećenoj dozvolili da nastavi sa radovima. Odgovorno tvrdi da okrivljena u
rukama osim kišobrana nije imala ništa. Okrivljenu poznaje odavno i tvrdi da
mačku prutom ne bi otjerala. Ni ona nije prijetila oštećenoj a obije su joj
govorile da se makne sa njihovog imanja. Ističe i da okrivljena, dok je ona
bila prisutna, nije zamahivala kišobranom u pravcu oštećene. Štap koji pominje
nosi svakodnevno i to kroz selo, nije joj ispadao iz ruka i okrivljena joj ga
nijednom nije uzela.
Okrivljena nije osudjivana što se utvrdjuje uvidom u izvod iz kaznene
evidencije UP Ispostava Cetinje br. 02-245/12-4466 od 14.11.2012. godine.
Sud je odustao od saslušanja svjedoka I. M. iako je isti očevidac kritičnog
dogadjaja budući da njegovo prisustvo na glavnom pretresu nije moglo biti
obezbijedjeno zbog nepoznatog boravišta pa bi preduzimanje radnji pored onih
koje su preduzete vodilo nepotrebnom oduglovlačenju krivičnog postupka.
Predloge odbrane sud nije prihvatio jer smatra da ne bi doveli do drugačije
ocjene činjeničnog stanja kao ni drugačije ocjene izkaza oštećene.
Na osnovu prethodno utvrdjenog činjeničnog stanja sud je zaključio da su se u
radnjama okrivljene stekla sva bitna obilježja bića krivičnog djela
ugrožavanje opasnim orudjem pri tuči i svadji iz člana 154. Krivičnog zakonika
a ovo jer je nesumnjivo utvrdjeno da se okrivljena dana 13. oktobra 2010.
godine, u vremenskom periodu između 19,00 i 20,00 časova, u selu Donji Ulići
bb, opština Cetinje, pri svađi sa oštećenom D. S. iz Cetinja, voljno mašila
drvenog štapa, iako svjesna da se radi o sredstvu podobnom da tijelo teško
povrijedi i zdravlje teško naruši te da je istim uzmahnula u pravcu oštećene,
pri tom joj govoreći: "Makni se sa mog imanja".
Prednje činjenično stanje sud utvrdjuje dijelom iz odbrane okrivljene i izkaza
svjedoka S. Dj. te izkazom oštećene D. S. Okrivljena pojašnjava da je čula da
se nešto dešava na spornom dijelu imanja te da je morala sići da vidi što se
to radi. Okrivljena i svjedok S. Đ. saglasno izjavljuju da oštećenoj nijesu
htjeli dozvoliti da sprovodi radove dok se ne potvrdi to što im oštećena
predočava. Kad se odbrana okrivljene dovede u vezu sa izkazom oštećene D. S.
sud smatra da se izkaz oštećene u dijelu bitnom za odluku u ovoj pravnoj
stvari može prihvatiti kao vjerodostojan. Odbranom okrivljene, izkazom
oštećene i izkazom svjedoka S. Dj. se utvrdjuje da su kritičnom prilikom
okrivljena i oštećena bile u žučnoj svadji. Oštećena jasno predstavlja
kritični dogadjaj navodeći da joj je okrivljena u toku svadje zaprijetila
štapom pri tom joj govoreći da se makne sa njenog imanja dok i okrivljena
dozvoljava da je oštećenoj prijetila kišobranom. Imajući prednje u vidu sud ne
prihvata odbranu okrivljene u dijelu da u rukama nije imala štap i da nije
prijetila oštećenoj već da je držala samo kišobran jer je isti u suprotnosti
sa izkazom oštećene a i medjusobno je kontradiktoran pa ga je sud cijenio
sračunatim na izbjegavanje krivice. Izkaz svjedoka S. Dj. je sud cijenio ali
ga nije prihvatio u dijelu da okrivljena u rukama nije imala štap i da nije
prijetila oštećenoj smatrajući ga sračunatim na pomaganje okrivljenoj zbog
bliskih rodbinskih veza a i suprotnosti je sa iskazom oštećene. Iskaz oštećene
je nasuprot stavu odbrane jasan i dosljedan te je upravo kada je bilo riječi o
štapu negirala da se radi o štapu kojim se svjedok S. Đ. a ne okrivljena,
poštapa, već o drugom tanjem i dužem štapu koji je služio kao neka vrsta
ograde, pa je sud njen iskaz privatio kao objektivan. Izkaz oštećene u ovom
dijelu ne bi mogao biti doveden u pitanje brojem postupaka koje oštećena pred
ovim sudom ima.
Volja okrivljene da izvrši djelo ogleda se u tome što je odmah pošto je čula
da se nešto dešava na spornom dijelu imanja sišla te da sama potvrdjuje da
nije htjela dozvoliti oštećenoj da se izvode radovi dok se sve ne provjeri. U
tom pravcu je i preduzela radnju zamahivanja štapom čime je oštećenoj ukazala
da je spremna i da upotrijebi isti ako se radovi nastave. Predmetni štap nije
izuzet ali sud smatra da to nije relevantno za odluku o krivici okrivljene jer
postoje različiti načini na koje se tijelo može teško povrijediti štapom koji
je i kraći od 1,5 metra. Tokom postupka je dokazano da se okrivljena voljno
mašila drvenog štapa a bila je svjesna da je to orudje sredstvo podobno da se
tijelo teško povrijedi i zdravlje teško naruši, čime je bila svjesna svog
djela i htjela je njegovo izvršenje.
Sud je prilikom odlučivanja o vrsti i visini krivične sankcije koju će izreći
okrivljenoj, imao u vidu sve okolnosti koje su od značaja za njen izbor i
visinu u smislu čl. 42 KZ, pa je od olakšavajućih okolnosti na strani
okrivljene cijenio da je ranije neosudjivana, da su okolnosti pod kojima je
krivično djelo učinjeno takve da je okrivljena i njena porodica bila pod
sudskim sporom sa oštećenom upravo u odnosu na sporni dio imanja gdje je
krivično djelo izvršeno te da okrivljena nije mogla biti upoznata da je sud
odredio privremenu mjeru kojom je naložio oštećenoj da preduzima radnje, kao i
da po ocjeni ovog suda zaštićeno dobro nije značajno ugroženo. Zbog prednjeg,
sud je okrivljenoj izrekao uslovnu osudu kojom joj je utvrdio kaznu zatvora u
visini zakonskog minimuma od 30 (trideset) dana i istovremeno odredio da se
utvrdjena kazna neće izvršiti ako okrivljena za vrijeme od 1 godine po
pravosnažnosti presude ne izvrši novo krivično djelo. Sud je našao da u
konkretnom slučaju nije nužno da se radi krivično-pravne zaštite primijeni
efektivna kazna zatvora a zbog navedenih olakšavajućih okolnosti već da se
može očekivati da će se i upozorenjem uz prijetnju kaznom dovoljno uticati na
okrivljenu da ubuduće ne vrši krivična djela i da će se uslovnom osudom iz
izreke ove presude u potpunosti ostvariti svrha izricanja ove krivične
sankcije iz čl. 52 Krivičnog zakonika u okviru opšte svrhe propisivanja i
izricanja krivičnih sankcija iz čl. 4 st. 2 Krivičnog zakonika.
Obzirom da oštećena tokom postupka nije obrazložila svoj imovinsko pravni
zahtjev i jer bi utvrdjivanje činjenica od kojih zavisi odluka o istom vodilo
znatnom odugovlačenju postupka sud je oštećenu uputio da imovinsko pravni
zahtjev u cjelini ostvari u parničnom postupku a u smislu člana 239. stav 2.
Zakonika o krivičnom postupku.
Troškova krivičnog postupka nije bilo pa je sud okrivljenu obavezao da na ime
sudskog paušala plati iznos od 30,00 eura koji je odmjeren shodno dužini
trajanja krivičnog postupka i imovnom stanju okrivljene.
Na osnovu svega navedenog, a primjenom čl. 374 ZKP-a, odlučeno je kao u izreci
ove presude.
OSNOVNI SUD U CETINJU
Dana 30.05.2013. godine
ZAPISNIČAR S U D I J A
Natalija Adžić Srđan Vujović