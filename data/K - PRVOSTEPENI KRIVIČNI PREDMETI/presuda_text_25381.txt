K.br. 367/11
U IME CRNE GORE
OSNOVNI SUD U BERANAMA, po sudiji pojedincu Milovanu Spasoviću, uz učešće
namještenika suda Momirke Fatić kao zapisničara, u krivičnom predmetu protiv
okrivljenog Ć. M., iz B., zbog krivičnog djela teška tjelesna povreda iz
čl.151. st.1. Krivičnog zakonika, po optužnom predlogu ODT-a u Beranama
Kt.br.289/2011 od 23.novembra 2011.godine, nakon održanog glavnog i javnog
pretresa, u prisustvu Zamjenika ODT-a u Beranama Amre Sujković, okrivljenog Ć.
M. i punomoćnika oštećenog V. R., adv. D. L., a u odsustvu uredno pozvanog
oštećenog i branioca okrivljenog adv. A. A., donio je dana 18.04.2013.godine,
a javno objavio dana 19.04.2013.godine,
P R E S U D U
Okrivljeni Ć. M., zv.M., JMBG ..., od oca S. i majke Z., rođene R., rođenog
... .godine, u B., sa prebivalištem u ul."V. M." br.... H., državljanin C. G.,
pismen, završio SSS, po zanimanju vozač, oženjen otac troje djece, srednjeg
imovnog stanja, osuđivan presudom Osnovnog suda Ivangrad K.br.103/91 od
08.04.1991.godine, čl.185. st.3. u vezi st.1. KZ RCG, na 30 dana zatvora
uslovno za 1 godinu, presudom Osnovnog suda Plav K.br.124/93 od
11.02.1994.godine, čl.221/3 KZ RCG, na 150 dana zatvora uslovno za 1 godinu.
K r i v j e
Što je:
Dana 20.10.2011.godine, oko 17,50 časova, u krugu benzinske pumpe "A. P.", u
mjestu R., opština B., teško tjelesno povrijedio oštećenog V. R., na način što
ga je stisnutom pesnicom udario u predjelu nosa, nanijevši mu povrede u vidu
preloma nosnih kostiju sa pomjeranjem, piramidom nosa iskrivljenom u desno,
oguljotine na dorsumu nosa i krvnih podliva ispod oba oka.
-Čime je izvršio krivično djelo teška tjelesna povreda iz čl.151. st.1. Krivičnog zakonika.
- Pa ga sud za izvršeno krivično djelo na osnovu navedenog zakonskog propisa,
te čl. 32. 36. 42. 45. i 46. Krivičnog zakonika, kao i primjenom čl. 374.
ZKP-a,
O S U Đ U J E
Na kaznu zatvora u trajanju od 90 /devedeset/ dana.
Okrivljeni se obavezuje da u korist budžeta C. G. na žiro račun broj
...-...-... plati troškove krivičnog postupka u iznosu od 360,25 /
tristotinešezdeset eura i dvadesetpet centi/, kao i da plati paušal u iznosu
od 30,00 /trideset/ eura, u roku od 15 dana od dana pravosnažnosti presude pod
prijetnjom prinudnog izvršenja.
Oštećeni V. R., iz B., se radi ostvarivanja imovinsko-pravnog zahtjeva za
naknadu štete upućuje na parnicu shodno čl. 239. st.2. ZKP-a.
O b r a z l o ž e nj e
Osnovno državno tužilaštvo u Beranama je optužnim predlogom Kt.br. 289/2011 od
23.novembra 2011.godine, optužilo Ć. M., iz B., da je izvršio krivično djelo
teška tjelesna povreda iz čl.151. st.1. Krivičnog zakonika.
Na glavnom pretresu od 18.04.2013.godine, Zamjenik ODT-a u Beranama Amra
Sujković, u završnoj riječi je izjavila, da ostaje pri podnijetom optužnom
predlogu ODT-a u Beranama Kt.br. 289/2011 od 23.11.2011.godine, jer je
izvedenim dokazima na glavnom pretresu i to kako na osnovu iskaza oštećenog V.
R., tako i na osnovu nalaza i mišljenja prof.dr.sc.med.D. Č., specijaliste za
sudsku medicinu od 17.03.2013.godine, utvrđeno da je okrivljeni izvršio
krivično djelo stavljeno mu na teret, pa je predložila sudu da ga oglasi
krivim i osudi na kaznu zatvora u trajanju od 7 mjeseci.
Punomoćnik oštećenog V. R., adv. D. L., u završnoj riječi je izjavio, da se u
ime svog punomoćnika pridružuje krivičnom gonjenju protiv okrivljenog i da
postavlja imovinsko pravni zahtjev za naknadu štete koji će ostvariti u
parnici.
Izjašnjavajući se o navodima iz optužbe Osnovnog državnog tužilaštva iz
Berana, okrivljeni Ć. M., je tokom postupka u svoju odbranu naveo da ne
priznaje krivicu i istakao da je oštećenom dugovao novac za tri metra drva u
iznosu od 66,00 eura. Oštećeni ga je pozvao telefonom i pitao kada će da plati
iznos, odgovorio mu je da će plati i kada mu je predmetnog dana oštećeni
poslao poruku, istog je pozvao da dođe na benzinsku stanicu A. p., da se
dogovore, a ina benzinskoj stanici A. p. se nalazio sa A. M. kada mu je A. M.
kazao da mu oštećeni duguje novac, pa mu je predložio da taj dug prebiju.
Dalje je naveo, da je oštećeni došao vozilom i da nije prišao stolu gdje je
sjedio zajedno sa A. M., ni nakon što ga je pozvao, pa je zajedno sa A. M.
pošao do vozila u kom je sjedio oštećeni, pitao ga zašto ne dođe da sjedne, a
zatim mu kazao "evo ga čovjek", misleći na A. M.. Oštećeni mu je tada kazao,
"sad ćete vidjeti", upalio vozilo i odvezao se sa lica mjesta, da bi zatim
brzo došla policija. Ističe, da oštećenog poznaje nekoliko mjeseci i da mu je
poznato da isti ima kriv nos, da je razgovor sa istim trajao kratko i da ga za
to vrijeme niko nije udario, niti mu nanio povrede, te smatra da je povreda
kod oštećenog stara povreda. U završnoj riječi je izjavio da nije kriv i da ne
priznaje krivicu i zamolio sud da ga oslobodi od optužbe.
Radi pravilnog i zakonitog presuđenja ove krivične stvari, sud je na glavnom
pretresu u dokaznom postupku izveo sledeće dokaze: saslušao u svojstvu
svjedoka oštećenog V. R., pročitao izvještaj ljekara specijaliste JZU Opšte
bolnice B. br.... od ....godine, na ime oštećenog, pročitao uput za radiološku
dijagnostiku JZU Opšte bolnice B. br.... od ....godine, pročitao izvještaj
ljekara specijaliste JZU opšte bolnice B. br.... od ....godine, na ime
oštećenog, pročitao izvještaj ljekara specijaliste JZU Opšte bolnice B. br....
od ....godine, na ime oštećenog, pročitao iskaz svjedoka A. M. sa zapisnika sa
glavnog pretresa od 31.01.2012.godine, pročitao nalaz i mišljenje vještaka
dr.T. J. otorinolaringologa iz B.P. iz predmeta Kt.br.289/11 od
22.11.2011.godine i sa glavnog pretresa od 29.02.2012.godine, dopunu nalaza
dostavljenu ovom sudu od 29.03.2012.godine, kao i nalaz i mišljenje sa glavnog
pretresa od 27.06.2012.godine,
pročitao nalaz i mišljenje vještaka B. L. sa zapisnika sa glavnog pretresa od
06.03.2012.godine i sa zapisnika sa glavnog pretresa 07.12.2012.godine,
izvršio uvid u fotografiju UP PJ B. iz fotokopije kartona lične karte
oštećenog, izvršio uvid u fotografiju oštećenog dostavljenu od UP PJ B.
br..../...-.../..., saslušao svjedoka dr. R. A., pročitao nalaz i mišljenje
vještaka sudske medicine dr. D. Č. dostavljen ovom sudu dana 20.03.2013.godine
i pročitao izvod iz kaznene evidencije za okrivljenog.
Nakon sprovedenog dokaznog postupka cijeneći navode optužbe, odbranu
okrivljenog, te izvedene pobrojane dokaze, cijeneći ih u smislu čl.16. i 370.
ZKP-a, a dovodeći ih u vezu jedne sa drugim, sud je stao na stanovište da su
činjenice iz činjeničnog opisa izreke presude u svemu dokazane da je
okrivljeni Ć. M. izvršio krivično djelo teška tjelesna povreda iz čl.151.
st.1. Krivičnog zakonika, pa ga je oglasio krivim i krivično odgovornim jer
nije bilo osnova koji bi isključivali postojanje krivičnog djela i krivice
okrivljenog. Pri tom sud nije prihvatio odbranu okrivljenog jer ista nije u
skladu sa ostalim izvedenim dokazima tokom postupka.
Iz iskaza svjedoka-oštećenog V. R., je utvrđeno, da mu je okrivljeni Ć. M.
dugovao 70,00 eura za drva, te kada mu je poslao poruku i pitao ga kada će da
mu plati 70,00 eura, okrivljeni mu je odgovorio da je novac dao A. M., našta
mu je ponovo poslao poruku i pitao ga kako može njegove pare da daje A. M., da
bi ga okrivljeni Ć. M. potom pozvao i kazao mu da dođe na benzinsku stanicu
A.p.. Nakon toga, je svojim vozilom pošao do benzinske stanice A. P. i kada mu
je okrivljeni prišao sam do auta, do prozora od vozača, koji je bio otvoren,
počeli su da razgovaraju. Ističe, da je okrivljenom ponovo kazao da nije mogao
novac da daje drugome, već je trebalo da ga da njemu i u tom momentu
okrivljeni je počeo da viče, a zatim ga je jednom udario stisnutom pesnicom u
predjelu nosa. Dalje je naveo, obzirom da mu je auto radilo, ubacio u brzinu i
udaljio se sa lica mjesta. Istakao je da je vidio A. M. da sjedi u lokalu na
benzinskoj stanici, na udaljenosti na oko 30 metara, a kako je okrivljeni bio
okrenut ledjima prema A. M., isti nije mogao da vidi šta se dogodilo ida osim
A. M. nikog drugog nije primijetio. Istakao je, da je tačno da mu je A. M.
dugovao neki novac, a kojem je bio dužan 15 metara drva, koje nije mogao
obezbijediti jer je bio u zatvoru. Naveo je, da nikada ranije nije imao
povredu, da se odmah nakon događaja javio ljekaru, tj. da su ga iz policije
poveli, zašta posjeduje rentgenske snimke, da je trebao da ide na operaciju,
iz razloga jer je imao probleme sa disanjem preko nosa, ali je morao da podje
na izdržavanje kazne.
Iz izvještaja ljekara specijaliste JZU Opšte bolnice B. br.... od ....godine,
na ime oštećenog, uputa za radiološku dijagnostiku JZU Opšte bolnice B. br....
od ....godine, izvještaja ljekara specijaliste JZU opšte bolnice B. br.... od
....godine, na ime oštećenog, izvještaja ljekara specijaliste JZU Opšte
bolnice B. br.... od ....godine, te nalaza i mišljenja vještaka T. J., je
utvrđeno, da je oštećeni kritične prilike zadobio povredu prelom nosnih
kostiju sa pomjeranjem piramide nosa iskrivljene udesno, oguljotinu na dorsumu
nosa i krvne podlive ispod oba oka, a koja povreda je nanesena dejstvom tupo-
tvrde sile, pesnice, tvrdog predmeta i koja može otežati disanje na nos, te da
se radi o teškoj tjelesnoj povredi. Radi se o svježem prelomu sa dislokacijom,
te da repozicija nosnih kostiju nije urađena, a koja se vrši zavisno od
stavova otorinolaringologa specijaliste, da odmah urade ručnu, odnosno
instrumentalnu repoziciju nosnih kostiju ili nakon pošto se sanira otok u
hirurškoj sali u opštoj anesteziji. Dalje iz nalaza i mišljenja pomenutog
vještak a je utvrđeno, da je neposrednim pregledom oštećenog V. R.
konstatovana iskrivljenost piramide nosa udesno, u gornjoj polovini i da su
smetenje disanja kod istog lakog stepena. U pogledu estetskih deformiteta
postoji deformitet manjeg stepena u gornjoj polovini nosa, koji je
najvjerovatnije posledica od povreda koje su nanešene u tuči, dok minimalna
iskrivljenost udesno sa perforacijom hrskavičavog dijela nosne pregrade
veličine 1 x 0,8 cm, sa krustoznim promjenama, nije posledica povrede u tuči,
a do iste može doći zbog autoimunih oboljenja, usled diranja nosne pregrade,
alergije i slično i ista je nezavisna od povrede iskrivljenosti nosa udesno
nanešene kritične prilike. Dok je iz nalaza i mišljenja vještaka radiologa dr.
B. L., je utvrđeno, da starost frakture distalnog okrajka nosne kosti sa
diskretnom dislokacijom može odgovarati periodu kada se desio inkriminisani
događaj, a koji podaci iz snimaka odgovaraju podacima iz medicinske
dokumentacije. Na osnovu snimaka fraktura nosnih kostiju se može utvrditi
starost frakture, ali ne i strarost iskrivljenosti piramide nosa. Oštećeni je
imao frakturu nosnih kostiju bez značajne dislokacije, a koja dislokacija se
razlikuje po stepenu, koji utiče na eventualne smetnje u disanju ili u
mijenjanju fizičkog izgleda oštećenog, a u konkretnom slučaju su kosti
polomljene, ali se iste nijesu mimoišle, već su dislocirane po uzdužnoj
osnovi.
Iz iskaza svjedoka M. A., sa glavnog pretresa od 31.01.2012.godine, a čiji
iskaz je sud pročitao, se vidi, da ga je predmetnog dana pozvao M. Ć. da bude
prisutan, jer je trebalo da se vidi sa oštećenim, kome duguje novac, a iz
razloga jer je i njemu oštećeni R. V. dugovao novac, pa da bi posredovao radi
međusobnih potraživanja. Kada su se nalazili na benzinskoj stanici A. p.,
došao je oštećeni koji nije izlazio iz vozila, pa je zajedno sa Ć. M. prišao
do vozila oštećenog, gdje su oštećeni i okrivljeni počeli da se raspravljaju i
tada mu je oštećeni kazao "nemam ja ništa sa A.", i u tom momentu se udaljio
vozilom, da bi kasnije došla policija. Istakao je, da je bio prisutan dok su
okrivljeni i oštećeni razgovarali i da okrivljeni nije udario stisnutom
pesnicom oštećenog, jer bi to vidio. Dalje je naveo, da kada je oštećeni
parkirao vozilo u blizini zgrade A. p., niko nije bio prisutan i kada je sa
okrivljenim prišao do oštećenog i na oštećenom nije primijetio nikakve
povrede, a sa istim ne govori mjesec- dva prije predmetnog događaja.
Iz iskaza svjedoka A. R., je utvrđeno, da je kao ljekar ORL Opšte bolnice B.
dana .....godine, pregledala V. R., a po uputu Urgentnog centra dr. M. M. od
....godine, i kada je pregledan istog dana konstatovala je: da se radi o
frakturi nosnih kostiju sa dislokacijom, da je pri pregledu uočen otok i
deformitet nosne piramide koja je pomjerena udesno, oguljotina veličine 1 x 1
cm, u predjelu dorsuma (tijela) nosa, da su obostrano infraorbitalno prisutni
hematomi i da su pri unutrašnjem pregledu nosa prisutni koaglumi.
Iz nalaza i mišljenja vještaka sudske medicine dr. D. Č., je utvrđeno, da je
oštećeni u predmetnom događaju zadobio sledeće povrede i to: prelom nosnih
kostiju sa dislokacijom- pomjeranjem prelomljenih okrajaka koji je lokalizovan
u donjem dijelu nosnih kostiju; otok i krvni podliv nosne piramide promjera 3
x 3 cm sa krvnim ugrušcima u nosnim hodnicima, oguljotinu na grebenu nosa
promjera 1 x 1 cm i krvni podlivi ispod oba oka, a koje povrede su nastale
djelovanjem tupinom mehaničkog oruđa jednim udarcem pesnicom u predio nosa,
dok su krvni podlivi ispod oba oka nastali na indirektan način širenjem krvnog
podliva iz predjela nosa na predio ispod očiju gdje se nalazi rastresito
tkivo. Do pomjeranja nosne piramide udesno je došlo u predmetnom događaju,
koji prelom nosnih kostiju sa dislokacijom se kvalifikuje kao teška tjelesna
povreda, jer je zbog posledičnog krvnog podliva i otoka u vrijeme nanošenja
otežavala disanje na nos, te da je iskrivljenost nosne piramide postojala i
prije predmetnog događaja ne bi promijenila kvalifikaciju povreda nosa u
predmetnom događaju.
Pravnom analizom naprijed utvrđenog činjeničnog stanja, sud je našao da su se
u opisanim radnjama okrivljenog Ć. M., stekla sva bitna obilježja bića
krivičnog djela teška tjelesna povreda iz čl. 151. st.1. Krivičnog zakonika.
Naime, svim izvedenim dokazima tokom postupka je utvrđeno da je okrivljeni
dana 20.10.2011.godine, oko 17,50 časova, u krugu benzinske pumpe "A. P.", u
mjestu R., opština B., teško tjelesno povrijedio oštećenog V. R., na način što
ga je stisnutom pesnicom udario u predjelu nosa, nanijevši mu povrede u vidu
preloma nosnih kostiju sa pomjeranjem, piramidom nosa iskrivljenom u desno,
oguljotine na dorsumu nosa i krvne podlive ispod oba oka, a što je utvrđeno,
kako iz iskaza oštećenog V. R., koji je detaljno opisao predmetni događaj, a
čiji iskaz je sud u potpunosti prihvatio, jer je u skladu sa ostalim izvedenim
dokazima, prvenstveno sa medicinskom dokumentacijom, kao i sa nalazom i
mišljenjem vještaka medicinske struke dr. J. T., iz koga je utvrđeno da su
povrede kod oštećenog mogle nastati udarom stisnute pesnice, te da je kod
istog nastupila dislokacija nosne piramide i da se radi o teškoj tjelesnoj
povredi, a što je potvrđeno nalazom i mišljenjem vještka radiologa dr.B. L.,
da povreda kod oštećenog je mogla nastati kritičnog događaja, kao i nalazom i
mišljenjem vještaka sudske medicine prof.dr. D. Č., da se prelom nosnih
kostiju sa dislokacijom kvalifikuje kao teška tjelesna povreda koja je u
konkretnom slučaju nastala dejstvom tupinom mehaničkog oruđa najvjerovatnije
jednim udarcem pesnicom u predjelu nosa, dok su krvni podlivi ispod oba oka
nastali na indirektan način širenjem krvnog podliva iz predjela nosa na predio
ispod očiju gdje se nalazi rastresito tkivo, a koje nalaze i mišljenje je sud
u potpunosti prihvatio. Sud je prihvatio i iskaz svjedoka dr. A. R. koja je
pregledala oštećenog po uputu hirurga dr. M. M. i konstatovala o kakvim
povredama se kod oštećenog radi, a što je utvrđenoiz izvještaja ljekara
specijaliste broj protokola ... od ...godine, uputa za radiološku dijagnostiku
... od ....godine i izvještaja ljekara specijaliste broj protokla .... Sud
nije prihvatio iskaz svjedoka A. M., jer je u suprotnosti sa iskazom svjedoka-
oštećenog, kao i sa ostalim izvedenim dokazima tokom postupka, Uvidom u
fotografiju UP PJ B. iz fotokopije kartona lične karte oštećenog i fotografiju
oštećenog dostavljenu od UP PJ B. broj .../...-.../..., sud nije prihvatio
odbranu okrivljenog ni u tom dijelu da je povreda kod oštećenog postojala od
ranije, jer se iz nalaza i mišljenja vještaka medicinske struke Dr. T. J.,
vještaka radiologa dr. B. L., te nalaza i mišljenja vještaka sudske medicine
D. Č., vidi da je povreda kod oštećenog nastala kritičnog događaja. Djelujući
na opisani način okrivljeni je postupao sa umišljajem, svjestan da stisnutom
pesnicom može povrijediti oštećenog, pa je i pored takve svijesti htio
postizanje zabranjene posledice.
Prilikom odlučivanja o izboru vrste i visine krivične sankcije koju u
konkretnom slučaju treba primijeniti prema okrivljenom Ć. M. za naprijed
navedeno krivično djelo, sud je imao u vidu sve okolnosti u smislu čl.42. KZ.
Tako je od olakšavajućih okolnosti na strani okrivljenog sud cijenio i uzeo u
obzir da je otac troje djece, a od otežavajućih okolnosti cijenio njegovu
raniju osuđivanost, a što je utvrđeno iz izvoda iz KE Uprave policije PJ B..
Međutim, kako je od ranije osuđivanosti okrivljenog prošlo više i od
17.godina, sud je našao da u konkretnom slučaju, iako je za predmetno krivično
djelo Zakonom propisana kazna zatvora u trajanju od 6 mjeseci do 5 godina, ima
mjesta primjeni odredaba čl.45. i 46. KZ, te ga je osudio na kaznu zatvora u
trajanju od 90 /devedeset/ dana. Sud je uvjerenja da je navedena kazna
srazmjerna težini izvršenog krivičnog djela i stepenu krivice okrivljenog i da
predstavlja onu mjeru koja je nužno neophodna za postizanje u okviru opšte
svrhe izricanja krivičnih sankcija propisane čl.4. st.2. CG, svrhe kažnjavanja
propisana čl.32. istog Zakona. Osnovano se može očekivati da će izrečena kazna
pozitivno djelovati na prevaspitanje okrivljenog, te da će ista na njega
uticati da ubuduće ne vrši krivična djela.
Odluka o troškovima krivičnog postupka u iznosu od 360,25 eura, zasnovana je
na odrebi čl. 229. st.1. ZKP-a i predstavlja izdatke koje je sud imao za
naknadu i nagradu vještaku medicinske struke dr. T. J. u iznosu od 55,00 eura
i vještaku sudske medicine prof.dr. D. Č. u iznosu od 305,15 eura, dok je
paušal u iznosu od 30,00 eura, odmjeren s obzirom na trajanje i složenost
krivičnog postupka, te imovnog stanja okrivljenog na osnovu čl. 226. st.3.
ZKP-a.
Oštećeni V. R., iz B., se radi ostvarivanja imovinsko pravnog zahtjeva za
naknadu štete upućuje na parnicu na osnovu čl. 239. st.2. ZKP-a.
S iznijetih razloga odlučeno je kao u izreci presude.
OSNOVNI SUD U BERANAMA,
Dana, 19.04.2013. godine
Zapisničar, S U D I J A,
Momirka Fatić MILOVAN SPASOVIĆ
PRAVNA POUKA:
Protiv ove presude može se izjaviti žalba
Višem sudu u Bijelom Polju, u roku od 8
/ osam / dana od dana prijema pismenog
otpravka, a preko ovog suda.