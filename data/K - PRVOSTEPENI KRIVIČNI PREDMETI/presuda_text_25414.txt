K.br. 222/12
U IME CRNE GORE
OSNOVNI SUD U BERANAMA, po sudiji pojedincu Aleksandru Ćulafiću, uz učešće
namještenika suda Mirosave Lekić, kao zapisničara, u krivičnom predmetu protiv
okrivljenog K. R., iz B., zbog krivičnog djela ugrožavanje javnog saobraćaja
iz čl. 339 st. 1 Krivičnog zakonika, po optužnom predlogu Osnovnog državnog
tužilaštva u Beranama Kt.br. 218/12 od 20.12.2012. godine, nakon održanog
glavnog i javnog pretresa, u prisustvu zamjenika ODT-a u Beranama Amre
Sujković, oštećenog M. J. i njegovog punomoćnika adv. S. M. i branioca
okrivljenog adv. M. R., a u odsustvu okrivljenog, dana 18.03.2013. godine,
donio je i javno objavio
P R E S U D U
Okrivljeni K. R., JMBG ..., od oca P. i majke D., rođene V., Rođen ....
godine, u B., sa prebivalištem u selu Š., opština B., državljanin C. G.,
udovac, otac dvoje djece, lošeg imovnog stanja, završio srednju mašinsku
školu, osuđivan presudom Osnovnog suda u Bijelom Polju K.br. 668/95 od
17.05.1996. godine, po čl. 37 st. 2 KZ CG, na kaznu zatvora u trajanju od 30
dana, osuda brisana.
K r i v j e
Što je:
- Dana 31.08.2012. godine oko 17,40 časova, na regionalnom putu M. - A., u
mjestu S., opština A., ne pridržavajući se saobraćajnih propisa, postupajući
suprotno odredbama čl. 28 st. 3 i čl. 200 st. 1 Zakona o bezbjednosti
saobraćaja na putevima, ugrozio javni saobraćaj i doveo u opasnost život i
tijelo oštećenog M. J., na način što je upravljajući putničkim motornim
vozilom marke "VW P." reg. oznaka BA ... - ... u alkoholisanom stanju pri
koncentraciji od 1,95 % (promila) apsolutnog alkohola u krvi, iz pravca M. u
pravcu A., dolaskom u mjestu S., na dijelu puta na kom su kolovozne trake
fizički odvojene punom bezbjedonosnom linijom i pored svijesti da takvom
svojom radnjom može prouzrokovati zabranjene posledice, pristao na njihovo
nastupanje i prilikom savlađivanja horizontalnog zavoja udesno, vozilom prešao
na kolovoznu traku namijenjenu za saobraćaj vozila iz suprotnog smjera i to
baš u trenutku kada je ovom trakom na svom motociklu marke "H." reg. oznaka BA
... – ... nailazio oštećeni M. J., stvorivši na taj način na njegovoj putanji
blisku i pokretnu prepreku, koju prepreku i kontakt sa njom je oštećeni
pokušao izbjeći skretanjem udesno i skakanjem sa motocikla, kojom prilikom je
zadobio laku tjelesnu povredu u vidu otoka desnog ramena,
- čime je izvršio krivično djelo ugrožavanje javnog saobraćaja iz čl. 339 st.
1 Krivičnog zakonika,
- pa mu sud primjenom citiranih zakonskih propisa te čl. 4, 42, 52, 53 i 54
Krivičnog zakonika i čl. 229, 239 i 374 ZKP-a, izriče
USLOVNU OSUDU
Kojom mu utvrđuje kaznu zatvora u trajanju od 3 (tri) mjeseca i istovremeno
određuje da se ista neće izvršiti ako okrivljeni u roku od jedne godine ne
učini novo krivično djelo.
Okrivljeni je dužan da plati sudu na ime paušala iznos od 50,00 €, kao i na
ime troškova krivičnog postupka iznos od 126,50 €, na žiro račun Državnog
trezora C. G. br. ...-...-..., u roku od 15 dana po pravosnažnosti presude pod
prijetnjom posledica prinudnog izvršenja.
Oštećeni M. J., iz B., upućuje se na parnicu radi ostvarivanja imovinsko
pravnog zahtjeva.
O b r a z l o ž e nj e
Optužnim predlogom Osnovnog državnog tužioca u Bernama Kt.br. 218/2012 od
20.12.2012. godine, okrivljen je K. R., iz Š., opština B., da je izvršio
krivično djelo ugrožavanje javnog saobraćaja iz čl. 339 st. 1 Krivičnog
zakonika.
Glavni pretres je održan i zaključen u prisustvu zamjenika ODT-a u Beranama
Amre Sujković, oštećenog M. J. i njegovog punomoćnika adv. S. M. i branioca
okrivljenog adv. M. R., a u odsustvu uredno pozvanog okrivljenog K. R., koji
je ranije saslušan shodno čl. 457 ZKP-a.
Zamjenik ODT-a u Beranama Amra Sujković, u završnoj riječi izjavila je da
ostaje u svemu pri podnijetom optužnom predlogu, jer je dokazima izvedenim na
glavnom pretresu i to kako na osnovu iskaza oštećenog M. J. i svjedoka R. M.,
tako i na osnovu nalaza i mišljenja vještaka saobraćajne struke N. M.,
utvrđeno da je okrivljeni K. R. izvršio krivično djelo koje mu je optužnim
aktom stavljeno na teret. Predložila je sudu da K. R. oglasi krivim i izrekne
mu kaznu zatvora u trajanju od 6 mjeseci i istovremeno odredi da se ista neće
izvršiti ako okrivljeni u roku od godinu dana po pravosnažnosti presude ne
učini novo krivično djelo.
Oštećeni M. J. i njegov punomoćnik u završnoj riječi su izjavili da se
pridružuju krivičnom gonjenju protiv okrivljenog i postavljaju je imovinsko
pravni zahtjev, koji će ostvariti u parničnom postupku.
Okrivljeni K. R. u svojoj odbrani u bitnom je istako je da je dana 31.08.2012.
godine, upravljao svojim vozilom “P.“ reg. oznaka BA ... ..., iz pravca M. u
pravcu A.. Sa njim u vozilu su bili njegova majka D. i policajac L. B., koji
je sjedio na zadnjem sjedištu auta. Kritičnog dana mimoišao se sa tri motora
koja su se kretala svojom kolovoznom trakom iz pravca A. u pravcu P.. Isti su
dosta brzo prošli pored njega. Tom prilikom niko od vozača sa motora nije pao.
Motori su išli jedan za drugim i sva tri su nastavila sa vožnjom kada su se
mimoišli. Nakon mimoilaska sa motorima, na udaljenosti od oko 2 km od tačke
gdje su se mioišli, za njim je naišao jedan motor. Kada je krenuo da ga
pretiče dao mu je znak da se zaustavi što sam je i uradio. Tada je vozač
motora M. R., došao kod njega i rekao mu: „Budalo, udario si čovjeka i
pobjegao sa lica mjesta“. On mu na to nije ništa rekao, ali je pitao majku i
kolegu da li su vidjeli nekog pored puta, a oni su mu saopštili da nijesu
vidjeli nikog i da nikog nije udario. Tada se zajedno sa M. R., vratio na lice
mjesta da vidi o čemu se radi. U jednoj preglednoj krivini je zatekao motor
koji je udario u potporni zid. Tu je bio vozač motora, kao i svjedok S..
Obratio se tada M. R. riječima: „Zašto ovo radiš, znaš li gdje smo se
razminuli“, misleći da se nijesu razminuli na tom mjestu već oko 200 m prije.
Na to ništa nije odgovorio, već su zvali policiju koja je došla i obavila
uviđaj. Imao je 1,95 promila alkohola u organizmu. Nije vidio da je M. J.
povrijeđen konkretnom prilikom.
Završne riječi okrivljenog nije bilo, s obzirom da je glavni pretres održan i
zaključen u odsustvu istog, a njegov branilac je istakao da smatra da
okrivljeni nije izvršio djelo koje mu je optužnim predlogom stavljeno na
teret. Prema opisu radnje iz optužnog akta proizilazi da se okrivljeni
kritičnom prilikom kretao kolovoznom trakom koja je namijenjena za saobraćaj
vozila iz suprotnog smjera, te da je putničkim motornim vozilom upravljao u
alkoholisanom stanju. Dakle, po optužnom aktu okrivljeni je izvršio dvije
nedozvoljene radnje. Međutim, upravljanjem PMV u alkoholisanom stanju ne može
predstavljati obilježje krivičnog djela ugrožavanje javnog saobraćaja iz čl.
339 st. 1 Krivičnog zakonika, jer takva radnja prema odredbi čl. 305 st. 1
tač. 38 Zakona o bezbjednosti saobraćaja na putevima predstavlja prekršaj, za
koji je okrivljeni odgovarao pred nadležnim organom. Postavlja se pitanje da
li je okrivljeni u vrijeme i na mjesto opisano u optužnom predlogu sa svojim
vozilom prešao na kolovoznu traku namijenjenu za saobraćaj vozila iz suprotnog
smjera i to kako piše u optužnom predlogu baš u trenutku kada je ovom trakom
na svom motociklu naišao oštećeni. Iz zapisnika o uviđaju vidi se da nije bilo
ma kakvog kontakta između pmv i motocikla kojim je upravljao oštećeni.
Mišljenje vještaka sabraćajne struke nema nikakvog značaja, s obzirom da isto
polazi samo od pretpostavke. Kako nije dokazano da je okrivljeni izvršio
krivično djelo koje mu je stavljeno na teret, predložio je da ga sud oslobodi
od odgovornosti.
Provjeravajući navode optužnog akta i odbranu okrivljenog sud je na glavnom
pretresu izveo dokaze: saslušao u svojstvu svjedoka oštećenog M. J., saslušao
svjedoke: K. D., L. B. i R. M., pročitao nalaz i mišljenje vještaka
saobraćajne struke dipl. ing N. M., dat u predmetu Kt.br. 218/12 od
16.11.2012. godine, pročitao izvještaj ljekara specijaliste br. ... od ...
godine, pročitao zapisnik o ispitivanju vozača da li ima alkohola u organizmu
UP Ispostava A. od .... godine na ime K. R. i M. J., izvršio uvid u skicu lica
mjesta i pročitao zapisnik o uviđaju saobraćajne nezgode UP Ispostava A., te
pribavio i izvršio uvid u izvod iz KE na ime okrivljenog.
Cijeneći odbranu okrivljenog i dokaze pojedinačno i u međusobnoj vezi, shodno
čl. 370 ZKP-a CG, sud je utvrdio činjenično stanje i na osnovu takvog
utvrđenog činjeničnog stanja zaključio da je okrivljeni izvršio krivično djelo
stavljeno mu na teret, za koje je kriv.
Činjenično stanje sud je utvrdio prevashodno iz pismenih dokaza izvedenih
tokom postupka, kao i iskaza oštećenog saslušanog u svojstvu svjedoka i
svjedoka R. M., a dvoedeno u vezu sa odbranom okrivljenog. Tako, iz nalaza
vještaka saobraćajne struke dipl. ing. saobraćaja N. M., sud je utvrdio, da
raspoloživi materijalni dokazi o ovoj nezgodi ne daju elemente za pouzdano
davanje nalaza i mišljenja. Naime, prije nezgode VW "P." vožen je regionalnim
putem iz pravca M. u pravcu A.. Njemu iz suprotnog pravca nailazio je na
motociklu M. J.. Prema subjektivnim pokazateljima iz spisa, do nezgode je
došlo kada je vozač motocikla, krećući se iz pomenutog pravca prilikom
savlađivanja horizontalnog zavoja u lijevo, u saobraćajnoj situaciji koja je
predstojala mimoilaženju „P.“ i motocikla, kako bi izbjegao direktan sudar sa
nailazećim „P.“, koji je u tom trenutku, prilikom savladavanja desnog zavoja
angažovao za kretanje u lijevu kolovoznu traku, napustio motocikl, odvojio se
od njega i pao na tlo. U daljem toku događaja, odvojen od vozača, motocikl je
po inerciji prešao određeni put i udario u početak betonskog potpornog zida,
postavljenog duž desne strane kolovoza, gdje se i zaustavio, dok je VW "P."
bez zaustavljanja nastavio sa daljim kretanjem u smjeru ka A.. Fizičkog
kontakta između „P.“ i motocikla, kao i sa motociklistom nije bilo, a iza VW
„P.“ po kolovozu puta nijesu evidentirani bilo kakvi materijalni tragovi. Nije
poznato ni mjesto na kome je zatečen motociklista u krajnjem zaustavnom
položaju. Zbog nedostataka takvih dokaza o nezgodi, nije bilo moguće tačno i
pouzdano utvrditi putanju kretanja VW „P.“, koji je prolazio u trenucima koji
su prethodili nezgodi, niti odnos vozila i motocikliste u tom trenutku. Prije
nalijetanja na betonski potporni zid, motocikl je iza sebe ostavio vidljiv
trag kočenja brzine od 1,40 m blago usmjeren u lijevo do desne ivice prema
središnjem dijelu kolovoza. Sa priložene uviđajne skice vidi se da početak
ovog traga počinje iz rigole i to središnjeg dijela, a završava se na kolovozu
puta, čiji završetak, odnosno rastojanje od desne ivice kolovoza takođe nije
moguće izvršiti, jer uviđajna skica nije urađena u razmjeri. Ovakav trag
motocikla mogao je nastati usled prethodnog bočnog izmicanja motocikla u svoju
desnu stranu sve do trenutka kada je motociklista naglim zaokretom točka
upravljača u svoju lijevu stranu destabilizovao motocikl u kretanju, a zadnji
kraj motocikla je po inerciji rotirao u smjeru suprotnom kretanju kazaljke na
satu, kada je motociklista iza sebe najvjerovatnije ostavio vidljiv trag
zanošenja zadnjeg točka, na skici označen brojem 4. Tačan razlog za ovakvo
ponašanje motocikliste u datoj saobraćajnoj situaciji (bočno izmicanje
motocikla u desnu stranu) na osnovu razpoloživih materijalnih dokaza o
nezgodi, nije bilo moguće tačno i pouzdano utvrditi, ali moguće je biti
posledica: nepažnje, pogrešne procjene, greške u upravljanju motocikom, ne
sleđenje zakrivljenosti puta, ili su bili u pitanju drugi subjektivni razlozi
motocikliste, pokušaj motocikliste da izbjegne kontakt sa susretnim VW „P.“,
koji je za kretanje angažovao dvije kolovozne trake kojim je iz pravca A.
vožen motocikl, kako to u svojem iskazu navodi vozač motocikla M. J., kao i
drugi vozači motocikla koji su se za njim kretali na kolovozu. Dakle, ukoliko
se prihvati iskaz vozača motocikliste M. J., kao i drugih očevidaca događaja,
koji su se za njim kretali u koloni kao vjerodostojan u tom slučaju, opasnu
situaciju stvorio je vozač VW „P.“ koji je u saobraćajnoj situaciji kada je
predstojalo mimoilaženje vozila, vožnjom vozila po zoni suprotne - lijeve
kolovozne trake, na potezu puta gdje je sredinom kolovoza bila izvučena puna
bijela linija, stvorio opasnu, blisku i pokretnu prepreku na putanji kretanja
vozača motocikla, koju vozač motocikla u opisanim okolnostima nije uspio da
izbjegne. Takav propust vozača VW „P.“, a koji je mogao biti posledica
nepažnje, greške u upravljanju vozilom, sječenje krivine i propuštanje
mogućnosti da se blagovremeno vrati na svoju desnu kolovoznu traku ili drugih
subjektivnih razloga vozača, smatra se osnovnim razlogom uzročno vezanim za
stvaranje opasne situacije i nastanka ove nezgode. U ovom slučaju na nastalu
opasnost od sudara, prema subjektivnim pokazateljima vozač motocikla M. J.
napustio je motocikl i odvojio se od njega. Kako u daljem kontaktu do
zaustavljanja nije bilo fizičkog kontakta između napuštenog motocikla i „P.“
zaključuje se da su postojale tehničke mogućnosti za bezbjedno mimoilaženje
motocikla i „P.“ izborom bezbjedne putanje vozača motocikla, za slučaj da je
prije nastale opasnosti od sudara sa „P.“ vozač motocikla preuzeo radnju
kočenja i postepenog bočnog izmicanja motocikla u svoju desnu stranu. Posebno
ako se ima u vidu iskaz vozača motocikliste koji je u svom iskazu naveo da je
VW "P." za kretanje angažovao središnji dio kolovoza tj. jedan dio suprotne
kolovozne trake. U svakom drugom slučaju vozač motocikla, zbog nepažnje,
pogrešne procjene, ne slijeđenjem zakrivljenosti puta, greške upravljanja
motociklom, ili iz drugih subjektivnih razloga, prouzrokovao je ovu nezgodu.
Eventualim zalaženjem jednim dijelom „P.“ u prostor suprotne kolovozne trake
vozač VW „P.“ doprinio je nastavku ove nezgode. Sud je u potpunosti prihvatio
nalaz datog vještaka, jer je isti dat po osnovu pravila struke i nauke i po
osnovu zapisnika o uviđaju lica mjesta saobraćajne nezgode i skice lica
mjesta, kao objektivnih pokazatelja stanja zatečenog neposredno nakon
saobraćajne nezgode. Imajući u vidu dati nalaz koji ostavlja alternativne
mogućnosti u pogledu doprinosa vozača – oštećenog nastanku saobraćajne
nezgode, sud je iz navoda iskaza oštećenog i svjedoka R.M. utvrdio da je
opasnu situaciju stvorio je vozač VW „P.“ koji je u saobraćajnoj situaciji
kada je predstojalo mimoilaženje vozila, vožnjom vozila po zoni suprotne -
lijeve kolovozne trake, na potezu puta gdje je sredinom kolovoza bila izvučena
puna bijela linija, stvorio opasnu, blisku i pokretnu prepreku na putanji
kretanja vozača motocikla, koju vozač motocikla u opisanim okolnostima nije
uspio da izbjegne, pa je u tom dijelu prihvatio nalaz istog vještaka.
U kontekstu sa utvrđenim su i navodi iz iskaza oštećenog, saslušanog u
svojstvu svjedoka M. J., koji je istakao da je toga dana zajedno sa svojim
drugovima R. M. i S. E. sa tri motora krenuo do P. da prošetaju. Išao je
ispred svojih drugova, za njim je bio na motoru M. R., a iza njega S. E.. Tom
prilikom su vozili oko 70 km/h. Dolaskom u jednu krivinu gdje se skreće za G.,
iz suprotnog pravca prešlo je motorno vozilo „P.“ na njegovu kolovoznu traku,
pa kako je vozio sredinom svoje trake, to je prešao na desnu stranu kako bi
izbjegao kontakt sa istim vozilom, pa je zbog toga izgubio kontrolu i skočio
sa motora, kojom prilikom je zadobio lake tjelesne povrede. Očekivao je da se
okrivljeni vrati na svoju kolovoznu traku, ali on to nije uradio, te sa tog
razloga nije istog trenutka počeo da koči kada je vidio da je prešao na
njegovu kolovoznu traku. U tom trenutku da nije skrenuo sa kolovozne trake,
direktno bi udario u vozilo kojim je upravljao okrivljeni. Vozilo kojim je
upravljao okrivljeni je nastavilo sa vožnjom. R. M., koji je bio zaustavio
svoj motor, pošao je za okrivljenim da ga vrati na lice mjesta da vidi šta je
uradio. Kada se okrivljeni vratio u vozilu pored njega je bila njegova majka,
a pozadi njegov kolega. Okrivljeni je bio vidno pijan i počeo je da se svađa
sa M. R.. Nije priznavao da je prešao na suprotnu kolovoznu traku i da je zbog
toga on pao. Kada je skočio sa motora, motor je udario u potporni zid. Sud je
u potpunosti prihvatio iskaz oštećenog saslušanog u svojstvu svjedoka, jer je
isti dat u ubjedljivom i jasnom izlaganju, a radi se o očevicu i učesniku
predmetne saobraćajne nezgode, tim prije što je njegov iskaz potvrđen kroz
iskaz saslušanog svjedoka R. M., te po ocjeni suda nije usmjeren na otežavanje
krivičnog položaja okrivljenog.
Iz iskaza svjedoka M. R., sud je utvrdio da je kritičnom prilikom išao u
pravcu P., a sa njim u društvu su bili i oštećeni M. J. i S. E.. Kretali su se
sa tri motora. Dolaskom u mjestu S. prvi je motorom išao M. J., za njim on, a
za njima S. E.. Dolaskom u desnu preglednu krivinu iz suprotnog pravca je
naišao okrivljeni sa svojim vozilom „P.“. Tada je prešao na njihovu kolovoznu
traku i skoro cijelo vrijeme išao njihovom kolovoznom trakom. Na taj način je
M. J. i njima stvorio prepreku na putu, pa je M. svojim motorom pošao što više
ka desnoj strani kolovoza u pravcu kretanja motora, kako bi izbjegao kontakt
sa vozilom koje je išlo svom širinom njihovom kolovoznom trakom, pa je zbog
skretanja u desno M. J. morao da skoči sa motora da ne bi udario u potporni
zid i pao na kolovoz, kojom prilikom je zadobio povrede u predjelu ruke i
ramena, dok je motor nastavio da se kreće u pravcu potpornog zida i udario u
početak potpornog zida. Da nije oštećeni M.J. skrenuo u desno sigurno je da bi
došlo do kontakta između njega i vozila kojim je upravljao okrivljeni. Kada je
M. J. skočio sa motora i pao na asfaltnu podlogu, napravio je par kolutova i
to se sigurno 5 ili 6 puta prevrnuo po ivici kolovoza. On je nakon ovoga
svojim motorom pošao za vozilom „P.“, koje je sustigao 1 do 1,5 km od mjesta
na kojem se ovo dogodilo i tražio od vozača da se vrati na lice mjesta da vidi
šta je napravio. Tom prilikom u vozilu sa okrivljenim su bili njegova majka i
kolega policajac, pa kada su se vratili na lice mjesta okrivljeni je tvrdio da
on nije ništa napravio, da je čovjek živ, da mu nije ništa i nije priznavao da
je okrivljenog zamalo udario, već je počeo da vrijeđa, da se svađa i da
prijeti zašto ga je vratio, da nije bilo razloga da se vraća i psovao ga je, a
on je na te uvrede prećutao jer zna da je isti policajac, a njegovom zetu je
brat od rođenog strica. Tom prilikom se vidjelo da je okrivljeni pijan, pa je
polcija došla i napravila zapisnik. Kritičnom prilikom je vozio svoj motor iza
J. na 10 ili 15 metara, pa je pobjegao udesno i jedva je zakočio kako bi
izbjegao kontakt sa vozilom okrivljenog. Sud je u potpunosti prihvatio iskaz
ovog svjedoka, cijeneći ga kao jasan, objektivan i ničim doveden u pitanje, s
obzirom da se radi i očevidcu kritičnih dešavanja i po ocjeni suda nije
usmjeren na otežavanje krivičnog položaja okrivljeno.
Svjedoci K. D. i L. B., u svojim međusobno saglasnim iskazima su naveli da su
se toga dana dana vraćali iz P., u autu kojim je upravljao K. R.. Dok su
vraćali, na jednom mjestu gdje je bio prav put, mimoišli su se sa tri motora i
nastavili sa vožnjom. Išli su svojom trakom, a motori su išli jedan za drugim
svojom takom. Nakon ovoga su nastavili prema A. i poslije izvjesnog vremena
naišao je M. R. sa motorom, zaustavio ih i rekao K. R.: "Ubi čovjeka i
pobježe, vrati se da ga prebaciš u bolnicu ako bude živ". Vratili su se kolima
i na jednom mjestu su zatekli motor koji je bio udario u potporni zid, a
oštećeni je stajao na putu. To mjesto na kojem je motor udario u potporni zid
i na kojem je oštećeni povrijeđen nije mjesto na kojem su se mimoišli sa
motorima. Tada je došlo do svađe i prijetnje M. R. R. K.. U međuvremenu je
došla policija i napravila zapisnik o uviđaju. Iskaze ovih svjedoka sud nije
prihvatio jer je stanovišta da su usmjereni na olakšanje krivičnog položaja
okrivljenog, s obzirom da radi o majci okrivljenog, kao i kolegi sa posla, a
isti iskazi su obezvrijeđeni ostalim izvenim dokazima.
Čitanjem zapisnika o uviđaju saobraćajne nezgode UP PJ Ispostave A. br.
.../... od .... godine, sud je utvrdio da je isti sačinjen povodom saobraćajne
nezgode koja se dogodila na magistralnom putu A. – P., u mjestu S.. Na mjestu
nezgode put je oblikovan kao lijeva pregledna krivina, od čvrste asfaltne
podloge, širine 7,70 m podijeljena uzdužno punom bijelom linijom, namijenjen
za saobraćaj u oba smjera. Uviđaj je vršen gledano iz pravca A. u pravcu P..
Za stajnu tačnu uzet je ćošak potpornog zida koji se nalazi sa desne strane
kolovoza, u skici označen br. 2. Sa lijeve strane kolovoza nalazi se odbojna
greda – bankina. Sa desne strane kolovoza postoji rigola za vodu, u skici
označena sa br. 6 koja je širine 0,50 m. Motocikl marke H. reg.br. BA ... ...,
označen u skici sa br. 1 zatečen je na desnoj strani kolovoza, svojim prednjim
dijelom priljubljen uz čelo potpornog zida, sa točkovima u rigoli za vodu,
tako da je prednjim točkom udaljen od stajne tačke 1 m a od desne ivice
kolovoza 0,50 m. Na desnoj strani kolovoza nalazi se zatečena kaciga, u skici
označena sa br. 3 koja je udaljena od stajne tačke 8,70 m, a od desne ivice
kolovoza 0,50 m. Takođe na desnoj strani kolovoza neposredno uz rigolu za vodu
postoji trag motora označen br. 4, a početak traga udaljen je od stajne tačke
11,10 m, a završetak od stajne tačke 9,70 m dužine 1,40 m. Putničko motorno
vozilo „P.“ reg. br. BA ... ... vlasništvo K. R., zatečeno je na desnoj strani
kolovoza, prednjim dijelom okrenuto u pravcu P.. Na vozilu nije bilo oštećenja
niti tragova na kolovozu od pomenutog vozila. Najveća dozvoljena brzina na
ovom dijelu puta ograničena je saobraćajnim znakom na 60 km/h u oba smjera.
Uvidom u skicu lica mjesta od .... godine, sud je utvrdio da je po br. 1
prikazan motocikl marke „H.“ BA ... ..., pod br. 2 stajna tačka ćošak
potpornog zida, pod br. 3 zaštitna kaciga, pod br. 4 trag od motocikla, pod
br. 5 betonski potporni zid i pod br. 6 rigola za vodu.
Iz izvještaja ljekara specijaliste JZU Opšte bolnice u B., br. .... od ....
godine, na ime oštećenog M. J., sud je utvrdio da je oštećeni navedenog dana
pregledan od strane ljekara specijaliste hirurga kojom prilikom su
konstatovane povrede otoka i manjeg bola desnog ramena, te da se radi o lakoj
tjelesnoj povredi.
Iz zapisnika o ispitivanju vozača da li ima alkohola u organizmu UP PJ A. od
.... godine, na ime okrivljenog K. R., sud je utvrdio da je kod istog na
aparatu „D.”, utvrđena koncentracija u izdahnutom vazduhu od 1,95 promila
alkohola u organizmu.
Sadržinu naznačenih pisanih dokaza sud je u potpunosti prihvatio jer ista
tokom postupka nije učinjena spornom, a izvedeni pisani dokazi u međusobnoj su
saglasnosti, kako pojedinačno tako i sa iskazima saslušanih lica tokom
postupka.
Sud je cijenio ali nije prihvatio odbranu okrivljenog, jer je stanovišta da je
ista nelogična i nutemeljena, te obezvrijeđena izvedenim dokazima i to iskazom
oštećenog M. J. i svjedoka R. M. i kao takva usmjerena na izbjegavanje
sopstvene krivice.
Dakle, činjenicu da je okrivljeni dolaskom u mjesto S., ugrozio javni
saobraćaj i doveo u opasnost život i tijelo oštećenog M. J., na način što je
upravljajući PMV, na dijelu puta na kojem je kolovozna traka fizički odvojena
punom bezbjednosnom linijom, prilikom savlađivanja horizontalnog zavoja udesno
svojim vozilom prešao na kolovoznu traku namijenjenu za saobraćaj vozila iz
suprotnog smjera, u trenutku kada je ovom trakom na svom motociklu nailazio
oštećeni M. J., stvorivši na taj način na njegovoj putanji blisku i pokretnu
prepreku, koju prepreku i kontakt sa njim je oštećeni pokušao izbjeći
skretanjem udesno i iskakanjem s motora, kojom prilikom je zadobio lake
tjelesne povrede, sud je utvrdio prihvatajući u potpunosti iskaz oštećenog,
koji je potvrđen iskazom svjedoka R. M., pa iako nije došlo do kontakta između
vozila okrivljenog sa oštećenim, sud je navedeno cijenio kao dokazano, da je
okrivljeni kritičnom prilikom na putanji oštećenog stvorio prepreku.
Dakle, sud je iz izvedenih dokaza tokom postupka nesumnjivo utvrdio da je
okrivljeni kritičnom prilikom postupao suprotno važećim saobraćajnim propisima
i to članu 200 st. 1 ZOBS-a na putevima, po kom vozač ne smije da upravlja
vozilom u saobraćaju na putu ako je pod dejstvom alkohola, a okrivljeni je
vozio pri koncentraciji od 1,95 pro-milla alkohola u organizmu, što je po
mišljenju suda uticalo na njegove psiho-fizičke sposobnosti, a samim tim, po
ocjeni suda, u direktnoj je vezi sa nastankom predmetne saobraćajne nezgode,
jer je isti imao problema sa pogrešnom procjenom dimenzija predmeta u vidnom
polju i funkcionisanjem čula vida, te pravovremenim reagovanjem na
nepredviđene okolnosti, što je dovelo do predmetne saobraćajne nezgode. Usled
toga okrivljeni je postupao i suprotno čl. 28 st. 3 istog zakona, po kom je
vozač dužan da na putu na kom su kolovozne trake fizički odvojene vozač ne
smije vozilom da se kreće kolovoznom trakom namijenjenom za saobraćaj vozila
iz suprotnog smjera, što je dovelo do stvaranja prepreki na putanji oštećenog
M. J., koju prepreku i kontakt sa njom je oštećeni pokušao izbjeći skretanjem
u desno i skakanjem sa motora, kojom prilikom je oštećeni zadobio laku
tjelesnu povredu u vidu otoka desnog ramena. Postupajući na opisani način
okrivljeni je ostvario obilježja krivičnog djela iz čl. 339 st. 1 Krivičnog
zakonika, koje je izvršio s eventualnim umišljajem jer je bio svjestan da
vožnjom pod uticajem alkohola, na naprijed opisani način, može izazvati
saobraćajnu nezgodu i tako učiniti krivično djelo ali je na tu mogućnost
pristao.
Za krivično djelo ugrožavanje javnog saobraćaja iz čl. 339 st. 1 Krivičnog
zakonika predviđena je kazna zatvora do 3 godine.
Prilikom odlučivanja o vrsti krivične sankcije, sud je cijenio sve okolnosti
iz čl. 42 Krivičnog zakonika, koje se odnose na odmjeravanje kazne, pa je od
olakšavajućih okolnosti kod okrivljenog našao da se radi: o porodičnoj osobi,
ocu dvoje maloljetne djece, udovcu, siromašnog imovnog stanja, da nije
osuđivan, te u nedostatku otežavajućih okolnosti, mišljenja je da su se stekli
uslovi za izricanje krivične sankcije – uslovne osude, te je okrivljenom
utvrdio kaznu zatvora u trajanju od 3 mjeseca, cijeneći pritom da bi
pristupanje izvršenju utvrđene kazne suviše represivno djelovalo na
okrivljenog, nego da će i samo upozorenje, uz prijetnju kaznom, dovoljno
uticati na istog da ubuduće ne vrši ova i slična krivična djela, cijeneći da
će se na taj način postići svrha kažnjavanja predviđena u čl. 32 Krivičnog
zakonika.
Odluka o troškovima postupka donijeta je na osnovu odredbe čl. 226 st. 2 i 229
Zakonika o krivičnom postupku C. G., pri čemu je sud u pogledu troškova
postupka obuhvatio troškove namijenjene za vještačenje vještaka saobraćajne
struke N. M., u iznosu od 126,50 €, dok troškovi na ime paušala iznose 50,00
€, pri čemu je sud u određivanju istih imao u vidu trajanje i složenost
krivičnog postupka.
Shodno čl. 229 st. 2 ZKP-a CG, oštećeni M. J., radi ostvarivanja imovinsko
pravnog zahtjeva, upućuje se na parnični postupak.
Iz iznijetog je odlučeno kao u izreci presude, a shodno čl. 374 ZKP-a CG.
OSNOVNI SUD U BERANAMA
Dana, 18.03.2013. godine
Zapisničar S U D I J A
Mirosava Lekić Aleksandar Ćulafić
PRAVNA POUKA:
Protiv ove presude nezadovoljna stranka
ima pravo žalbe u roku od 8 (osam) dana
od dana prijema presude, preko ovog suda
za Viši sud u Bijelom Polju.