K.br. 225/12
U IME CRNE GORE
OSNOVNI SUD U BERANAMA, po sudiji pojedincu Aleksandru Ćulafiću, uz učešće
namještenika suda Mirosave Lekić, kao zapisničara, u krivičnom predmetu protiv
okrivljenog D. M., iz B., zbog krivičnog djela ugrožavanje sigurnosti iz čl.
168 st. 1 Krivičnog zakonika, po optužnom predlogu Osnovnog državnog
tužilaštva u Beranama Kt.br. 264/2012 od 24.12.2012. godine, nakon održanog
glavnog i javnog pretresa, u prisustvu zamjenika ODT-a u Beranama Vladana
Đalovića i okrivljenog, dana 01.04.2013. godine, donio je i javno objavio
P R E S U D U
Okrivljeni D. M. JMB ..., od oca M. i majke A., rođene Đ., rođen .... godne, u
B., sa prebivalištem u N. N., opština B., državljanin C. G., oženjen, otac
dvoje djece, sa završenom srednjom školom, srednjeg imovnog stanja, osuđivan
presudom Osnovnog suda u Beranama K.br. 128/09 od 17.03.2009. godine po čl.
258 st. 2 KZ CG, osuđen na 1 godinu i 6 mjeseci zatvora i presudom Osnovnog
suda u Beranama K.br. 216/11 od 25.10.2011. godine po čl. 240 st. 1 KZCG
osuđen na 1 godinu zatvora.
K r i v j e
- Što je :
- Dana 23.11.2012. godine, oko 21,00 čas, u ul. „P.“, opština B., prijetnjom
da će napasti na njegov život ugrozio sigurnost oštećenog A. I., iz B., na
način što mu je uputio riječi „Smaknuću ja tebe“,
- čime je izvršio krivično djelo ugrožavanje sigurnosti iz čl. 168 st. 1
Krivičnog zakonika,
- pa ga sud primjenom citiranih zakonskih propisa te čl. 4, 32, 36 i 42
Krivičnog zakonika i čl. 229 i 374 ZKP-a
O S U Đ U J E
Na kaznu zatvora u trajanju od 30 (trideset) dana.
Okrivljeni je dužan da plati ovom sudu na ime paušala iznos od 50,00 € na žiro
račun Državnog trezora C. G. broj ...-...-... u roku od 15 dana po
pravosnažnosti presude.
Imovinsko pravnog zahtjeva nije bilo.
O b r a z l o ž e nj e
Optužnim predlogom Osnovnog državnog tužilaštva u Beranama Kt.br. 264/12 od
24.12.2012. godine, optužen je D. M., iz B., zbog krivičnog djela ugrožavanje
sigurnosti iz čl. 168 st. 1 Krivičnog zakonika.
Glavni pretres je održan i zaključen u prisustvu zamjenika ODT-a u Beranama
Vladana Đalovića i okrivljenog, a u odsustvu uredno pozvanog oštećenog A. I..
Zastupnik javne optužbe u završnoj riječi ostao je pri podnijetom optužnom
predlogu, jer je izvedenim dokazima na glavnom pretresu utvrđeno da je
okrivljeni izvršio krivično djelo stavljeno mu na teret. Sam okrivljeni ne
spori da se 23.11.2012. godine, oko 21,00 čas, susreo sa oštećenim i da je tom
prilikom između njih vođen razgovor zbog duga, te da je pitao oštećenog o
razlozima za prijavljivanje u policiju u vezi ranijeg dugovanja. Oštećeni je
jasno i potpuno opisao predmetni događaj i tačno naveo koje riječi mu je
okrivljeni uputio. Iskaz oštećenog je bez sumnje istinit, a što ukazuje i
činjenica da je oštećeni naveo da mu je okrivljeni uputio riječi „Smaknuću ja
tebe, samo da mi prođe uslov“, a ovo pri činjenici da oštećeni ne bi znao da
je okrivljeni uopšte na uslovnom otpustu, s obzirom na činjenicu da se od
vremena od kada se okrivljeni nalazio na uslovnom otpustu nijesu sretali, što
jasno potvrđuje da mu je upravo okrivljeni uputio riječi koje je u svom iskazu
i naveo oštećeni A. I., koji je i istakao da je ovu prijetnju shvatio
ozbiljno, te da se tom prilikom osjetio ugroženim i imao strah od ove
prijetnje. Imajući u vidu sve okolnosti koje utiču na odmjeravanje kazne
predložio je sudu da okrivljenog D. M. oglasi krivim i osudi ga na kaznu
zatvora u trajanju od 45 dana.
Okrivljeni D. M., u svojoj odbrani u bitnom je istakao da je bio na
izdržavanju kazne u ZIKS-u i da je pušten na uslovni otpust dana 01.11.2012.
godine. Dana 23.11.2012. godine, oko 21,00 čas je pošao kod G., oca A. I., da
mu traži 300,00 € koje mu duguje njegov sin. Radilo se o pozajmici koju je dao
A. I. prije oko 3 godine, a koji mu tu pozajmicu nije vratio. Te večeri je
pošao svojim vozilom „N. t.“. Kada je došao ispred kuće A. I., svjetla u kući
su bila ugašena pa nije izlazio iz vozila, nego je produžio. Na udaljenosti od
oko 50 - 60 m od kuće A. G., pored puta je vidio A. I.. Zaustavio je svoje
vozilo i otvorio prozor od suvozača, s obzirom da je A. I. bio sa desne strane
i preko prozora su razgovarali. I. je rekao da je bio kod njegovog oca kući da
se žali zbog toga što mu 300,00 € koje mu duguje ne vraća, te da istog nije
našao. Pitao je I. zašto ga je prijavio u policiju da mu je dao pare na kamatu
i rekao mu da je htio njegovog oca da upozna sa tim. Druge priče između njih
nije bilo pa je produžio svojim vozilom kući, a I. je ostao na istom mjestu na
kojem ga je sreo. Nakon 15 - 20 min službenici policije su ga obavijestili da
mora da se javi u policju. Za vrijeme uslovnog otpusta od 01.11.2012. godine
do 23.12.2012. godine nije sretao A. I., niti nekog od članova njegove
porodice.
U završnoj riječi izjavio je da se ne osjeća se krivim za krivično djelo
stavljeno mi na teret, nije uputio riječi A. I. „Smaknuću ja tebe“, te i da mu
je uputio te riječi, isti se zbog toga nije mogao osjećati ugroženim, pa je
predložio sudu da ga oslobodi od optužbe, a konkretnom prilikom je A. I. pri
pozdravljanju kazao da se nalazi na uslovnom otpustu.
Provjeravajući navode optužnog akta i odbranu okrivljenog, sud je u dokaznom
postupku izveo dokaze: pročitao iskaz A. I. dat na zapisniku Kt.br. 264/12 od
14.12.2012. godine i pribavio izvršio uvid u izvod iz KE na ime okrivljenog.
Cijeneći odbranu okrivljenog i dokaze pojedinačno i u međusobnoj vezi shodno
čl. 370 ZKP-a CG, sud je utvrdio činjenično stanje i na osnovu takvog
utvrđenog činjeničnog stanja zaključio da je okrivljeni izvršio krivično djelo
ugrožavanje sigurnosti iz čl. 168 st. 1 Krivičnog zakonika, za koje je kriv.
Sud je cijenio ali nije prihvatio odbranu okrivljenog da kritičnom prilikom
nije upućivao riječi prijetnje oštećenom, jer je stanovišta da je takva
odbrana usmjerena isključivo na izbjegavanje sopstvene krivice, a
obezvrijeđena izvedenim dokazima tokom postupka.
Tako, sud je iz iskaza oštećenog saslušanog u svojstvu svjedoka, A.I. utvrdio
da je dana 23.11.2012. godine, oko 21,00 čas, išao prema svojoj kući. Za njim
je svojim vozilom – džip naišao okrivljeni. Kada je došao pored njega, stao je
naspram, otvorio prozor i rekao mu “Ti mene prijavi u policiju“, pa kada mu je
odgovorio da jeste tada je okrivljeni rekao „Smaknuću ja tebe, samo da mi
prođe uslov.“ Ove riječi prijetnje je ozbiljno shvatio i osjećao se ugroženim
i uplašenim, s obzirom da ga zna od ranije i da mu je i ranije prijetio dok je
uzimao novac na pozajmicu. Sud je u potpunosti prihvatio iskaz oštećenog,
saslušanog u svojstvu svjedoka, jer je isti dat u ubjedljivom, jasnom i
doslednom izlaganju, te iskaz oštećenog, po ocjeni suda, predstavlja
objektivno iznošenje detalja kritičnog događaja, a djelimično je potvrđen i
odbranom samog okrivljenog.
Naime, sud je navode iz odbrane okrivljenog u kojima ističe da je kritičnog
dana dok se nalazio na uslovnom otpustu, oštećenog sreo na udaljenosti od oko
50 metara od kuće i da su razgovarali, cijenio kao potvrdu navoda iz iskaza
oštećenog, a navode iz njegove odbrane da mu tom prilikom nije prijetio, sud
nije prihvatio, jer je stanovišta da su isključivo usmjereni na izbjegavanje
sopstvene krivice.
Dakle, prihvatajući u potpunosti iskaz oštećenog, koji je okrivljeni samo
djelimično negirao, a koje negiranje je sud cijenio kao usmjereno na
izbjegavanje sopstvene krivice, sud je mišljenja da je okrivljeni postupajući
na opisani način – upućujući oštećenom riječi ozbiljne prijetnje, naprijed
navedene, a koje su se odnosile na ugrožavanje fizičkog integriteta oštećenog,
koje riječi je ovaj ozbiljno shvatio i zbog istih se osjetio uplašenim, u
svojim radnjama ostvario elemente bića krivičnog djela stavljenog mu na teret
javnom optužbom. Okrivljeni je djelo izvršio s direktnim umišljajem, jer je
bio svjestan da će ozbiljnom prijetnjom „Smaknuću ja tebe“, kod njega izazvati
strah i ugroženost, pa je djelo htio i za isto je kriv.
Za krivično djelo ugrožavanje sigurnosti iz čl. 168 st. 2 u vezi st. 1
Krivičnog zakonika predviđena je kazna zatvora u trajanju od 3 mjeseca do 3
godine.
Prilikom odlučivanja o vrsti i visini kazne, sud je cijenio sve okolnosti iz
čl. 42 Krivičnog zakonika, koje se odnose na odmjeravanje iste, pa je od
olakšavajućih okolnosti cijenio da se radi o mladom porodičnom čovjeku, ocu
dvoje djece, nezaposlenom licu, dok je od otežavajućih okolnosti cijenio
njegovu raniju osuđivanost, s tim što je imao u vidu da nijesu u pitanju
istovrsna krivična djela sa predmetnim, pa je mišljenja da će zatvorska kazna
u trajanju od 30 dana dovoljno uticati na istog da ubuduće ne vrši ova i
slična krivična djela i na taj način se ostvariti svrha kažnjavanja predviđena
u čl. 32 Krivičnog zakonika.
Shodno čl. 226 Zakonika o krivičnom postupku, odlučeno je da okrivljeni plati
sudu na ime paušala, iznos od 50,00 €, imajući u vidu složenost i trajanje
krivičnog postupka, te imovinske prilike okrivljenog.
Imovinsko-pravnog zahtjeva nije bilo.
Iz iznijetog je odlučeno kao u izreci presude, a shodno čl. 374 ZKP-a CG.
OSNOVNI SUD U BERANAMA
Dana, 01.04.2013. godine
Zapisničar S U D I JA
Mirosava Lekić Aleksandar Ćulafić
PRAVNA POUKA:
Protiv ove presude nezadovoljna
stranka ima pravo žalbe u roku od 8 (osam)
dana od dana prijema presude preko ovog suda
za Viši sud u Bijelom Polju.