K.br. 98/13
U IME CRNE GORE
OSNOVNI SUD U NIKŠIĆU kao prvostepeni krivični, sudija Kovačević Vesna, uz
sudjelovanje N. Rade, kao zapisničara, rješavajući u krivičnom predmetu protiv
okrivljenog N.M. zbog krivičnog djela samovlašće iz čl.384 st.1. KZ po
optužnom predlogu ODT-a u Nikšiću, Kt.br.404/12 od 01.03.2013. godine, nakon
dovršenog glavnog i javnog pretresa, dana 28.03.2013.godine, u prisustvu
zastupnika ODT-a Nikšić, I. I. i okrivljenog N.M., istog dana donio je a dana
01.04.2013. godine i javno objavio
P R E S U D U
Okrivljeni: N.M., od oca M. i majke M., rodj. N., rodj. ... u N. sa
prebivalištem u N., ul. J. V., završio srednju školu, neoženjen, zaposlen,
lošeg imovnog stanja, ranije neosuđivan.
K r i v j e
Što je:
Neutvrdjenog dana u periodu od 12.12.2011. godine do 16.12.2011. godine u N.u
svom porodičnom stanu, koji se nalazi u ulici J.V., svjestan svog djela čije
je izvršenje htio, samovlasno pribavio pravo za koje smatra da mu pripada, na
način što se, nakon što su dana 12.12.2011. god. ovlašćeni radnici
Elektrodistribucije Nikšić isključili sa nisko naponske mreže, zbog neplaćenog
duga na ime utrošene električne energije, samovlasno priključio na nisko
naponsku mrežu Elektrodistribucije Nikšić,
- čime je izvršio krivično djelo samovlašće iz čl.384.st.1. Krivičnog
zakonika
- pa mu Sud pkrivljenom shodno čl.4 st.2, čl.42 st.1., čl.52, 53 i čl.54
Krivičnog zakonika i čl. 226, 229 st.1. i čl.374 Zakonika o krivičnom postupku
i z r i č e
U S L O V N U O S U D U
Sa kojom mu utvrdjuje kaznu zatvora u trajanju od 45 (četrdesetpet) dana i
ujedno odredjuje da se ova kazna neće izvršiti ukoliko okrivljeni u roku od 1
(jedne) godine, od dana pravosnažnosti presude ne učini novo krivično djelo.
Obavezuje se okrivljeni da na ime troškova krivičnog postupka, plati iznos od
40,00 (četrdeset) eura, u roku od 15 dana po pravosnažnosti presude, pod
prijetnjom prinudnog izvršenja, a koji iznos ima uplatiti na žiro račun ovog
Suda, br. 832-152-32.
O b r a z l o ž e n j e
Optužnim predlogom ODT-a u Nikšiću, okrivljenom N.M.u je stavljeno na teret
izvršenje kriv.djela koje je činjenično i pravno opisano izrekom presude, pa
je zastupnik ODT-a I. I. konačno ostala pri optužnom aktu i predložila da sud
okrivljenog oglasi krivim i osudi po zakonu.
Okrivljeni je u svojoj odbrani u bitnom istakao da je tačno da živi u svojoj
porodičnoj kući koja se nalazi u ul. J. V.sa svojom majkom i sjeća se da mu je
u decembru mjesecu 2011. godine isključena struja zbog duga i to kada on i
nijegova majka nijesu bili kući, da je zatim pošao u distribuciju da vidi zbog
čega nema struje i kazao im da dug koji imaju je zastario i da taj dug nije
dužan da plati, da se sjeća da su mu ponudili ugovor kojim bi dug plaćao u
ratama a što oni nijesu prihvatili ali bez obzira na tu činjenicu on se nije
sam opet priključio već im je struja došla istog dana negdje pred veče kada je
i isključena a ko je to učinio njemu nije poznato. U završnoj riječi
okrivljeni je istakao da se ne osjeća krivim i da nema što više da kaže u
svojoj odbrani.
U dokaznom postupku sud je neposredno saslušao svjedoka G.D., pročitao
zapisnik Elektrodistribucije Nikšić o izvršenju naloga za obustavu
snadbijvanja električnom energijom br. 0001010 od 12.12.2011. god. i br.
0000352 od 16.12.2012. godine, i izvod iz kaznene evidencije na ime
okrivljenog.
Cijeneći navode optužbe i odbrane, te provedene dokaze kako pojedinačno tako i
u njihovoj medjusobnoj povezanosti, sud nalazi da je okrivljeni počinio
kriv.djelo stavljeno mu na teret, na način, vrijeme i mjesto kako je to bliže
predstavljeno izrekom ove presude, pa je istog oglasio krivim i krivično
pravno odgovornim:
Uvidom u zapisnik o izvršenju naloga za obustavu snabdijevanja električnom
energijom br.0001010 od 12.12.2011.godine, sud je utvrdio da je konstatovano
da su zbog neplaćenog duga za isporučenu energiju radnici Elektrodistribucije
Nikšić dana 12.12.2010.god. isključili okrivljenog kao potrošača na
priključnom ormaru br.05979413, a uvidom u zapisnik o izvršenju naloga za
obustavu snabdijevanja električnom energijom br. 0000352 od 16.12.2011. god.
sud je utvrdio da je konstatovano da se N. M. kao potrošač koji je bio
isključen samovoljno priključio na elektrodistributivnu mrežu.
Svjedok G.D. je u svom iskazu u bitnom naveo da je dana 12.12.2011.godine
zajedno sa kolegom N. D.bio na terenu i da su izvršavali isključenja sa mreže
neurednih platiša i istog dana zbog neplaćenog duga isključili sa
niskonaponske mreže potrošača N. M. na priključnom ormaru a dana 16.12.2011.
godine kada su došli u ponovnu kontrolu konstatovali su da je ovaj potrošač
samovoljno priključen na mrežu, da kada isključuju na priključnom ormaru oni
tada izvade osigurače i u tom momentu se prekida napajanje električnom
energijom i osigurače ponesu sa sobom. Objasnio je da negdje ne mogu da stave
njihovu plombu odnosno razvodni ormar kao što je u konkretnom slučaju, da sve
to zavisi od modela tep ormara jer neki ima prostora za postavljanje te plombe
a neki nema pa u konkretnom slučaju ako nijesu naveli da su postavili plombu
to znači da nijesu imali prostora za isto.
Okrivljeni ne priznaje da je počinio krivično djelo i da se sam priključio
nakon isključenja sa elektrodistributivne mreže zbog neplaćenog duga. Međutim
prednja odbrana je opovrgnuta dokazima provedenim u toku postupka koji dokazi
obesmišljavaju odbranu okrivljenog pa je sud istu odbacio kao neosnovanu i
sračunatu ka umanjenju krivice. Da je okrivljeni počinio predmetno krivično
djelo sud utvrđuje iz iskaza svjedoka G.D. radnika Elektrodistribucije Nikšić,
koji se svjedok objektivno, jasno i istinito izjasnio o činjenicama važnim za
ovu krivičnu stvar a koji svjedok nije imao razloga da predstavi stanje
drugačije od zatečenog a koji iskaz nije doveden u sumnju nijednim provedenim
dokazom, već je naprotiv potvrđen zapisnicima o izvršenju naloga za obustavu
snadbijevanja električnom energijom. Naime svjedok G.D. je bio jasan u svom
iskazu da je okrivljeni 12.12.2011. godine isključen zbog neplaćenog duga i da
se isti sam priključio o čemu su sačinili i zapisnik 16.12.2011. godine kojim
zapisnicima je potvrđen iskaz svjedoka da je potrošač isključen na priključnom
ormaru zbog neplaćenog duga za utrošenu električnu energiju a naknadnom
kontrolom da se potrošač samovoljno priključio a odbrana okrivljenog da mu
nije poznato ko je priključio struju za sud je neprihvatljiva i usmjerena na
izbjegavanje krivično pravne odgovornosti cijeneći pri tom da je okrivljeni
jedini imao pravni interes da se samovoljno priključi nakon isključenja s
obzirom da u stanu živi sa svojom majkom i da je struja svakodnevna potreba
svakog građanina. Imajući prednje u vidu utvrđuje se da je okrivljeni N.M.
neutvrdjenog dana u periodu od 12.12.2011. godine do 16.12.2011. godine u N. u
svom porodičnom stanu, koji se nalazi u ulici J. V., svjestan svog djela čije
je izvršenje htio, samovlasno pribavio pravo za koje smatra da mu pripada, na
način što se, nakon što su dana 12.12.2011. god. ovlašćeni radnici
Elektrodistribucije Nikšić isključili sa nisko naponske mreže, zbog neplaćenog
duga na ime utrošene električne energije, samovlasno priključio na nisko
naponsku mrežu Elektrodistribucije Nikšić, čime je sa direktnim umišljajem
ostvario sva bitna obelježja krivičnog djela samovlašće iz čl.384.st.1.
Krivičnog zakonika.
Krivično djelo samovlašće čini onaj ko samovlasno pribavlja neko svoje pravo
za koje smatra da mu pripada. Učinilac ovog djela samovlasno preduzima neke
djelatnosti mimoilazeći nadležne državne organe i propisani postupak da bi
pribavio to svoje pravo pa kako je okrivljeni u konkretnom slučaju to učinio i
prikopčao se bez saglasnosti na elektodistributivnu mrežu smatrajući da mu to
pravo pripada po nalaženju suda, postupao je sa direktnim umišljajem, jer je
bio svjestan svog djela i htio njegovo izvršenje.
Sud nije provodio dokaz saslušanje svjedoka N. D. a po saglasnom predlogu
stranaka imajuću u vidu da je provedenim dokazima u potpunosti utvrdjeno
činjenično stanje, pa bi se provodjenje ovog dokaza krivični postupak
odugovlačio i stvarali veći materijalni troškovi.
Prilikom utvrdjivanja vrste i visine krivične sankcije, Sud je na strani
okrivljenog u smislu čl.42 st. 1 KZ, kao olakšavajuće okolnosti cijenio loše
imovno stanje, raniju neosudjivanost, u što se sud uvjerio uvidom u izvod iz
kaznene evidencije na ime okrivljenog, dok otežavajućih okolnosti sud nije
našao pa je primjenom čl.53 i 54 KZ, okrivljenom izrekao uslovnu osudu, kao u
izreci, nalazeći da će se sa prijetnjom izvršenja utvrdjene kazne zatvora, te
provjerom ponašanja okrivljenog u periodu od jedne godine u dovoljnoj mjeri
uticati na okrivljenog da ubuduće ne čini nova krivična djela, čime će se sa
uspjehom ostvariti svrha uslovne osude iz čl.52 KZ u okviru opšte svrhe
izricanja kriv.sankcije u smislu čl.4 st. 2 KZ.
Pošto je okrivljeni oglašen krivim, sud ga je obavezao da na ime troškova
kriv.posutpka plati iznos od 40,00 eura, a koji iznos se odnosi na ime paušala
kao dijela troškova kriv.postupka i isti je srazmjeran trajanju i složenosti
kriv.postupka i imvonim prilikama okrivljenog, a ovo shodno čl. 226.st.1 u
vezi čl. 229. ZKP-a , i Uredbe o naknadi troškova u sudskim postupcima.
Sa svega izloženog a primjenom čl. 374. ZKP-a , odlučeno je kao u izreci
presude.
OSNOVNI SUD U NIKŠIĆU, dana 1.04.2013.god.
Zapisničar, S U D I J A,
Rada N.,s.r. Vesna Kovačević,s.r.
Za tačnost otpravka tvrdi i ovjarava
službenik suda
PRAVNA POUKA: Protiv ove odluke nezadovoljna stranka ima pravo žalbe
u roku od 8 dana, od dana prijema iste preko ovog
suda Višem sudu Podgorica.