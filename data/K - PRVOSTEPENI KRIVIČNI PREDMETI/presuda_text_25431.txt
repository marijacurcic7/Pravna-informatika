CRNA GORA
OSNOVNI SUD U NIKŠIĆU
K.br. 192/2012
Dana 12.06.2013. godine

U IME CRNE GORE

OSNOVNI SUD U NIKŠIĆU, kao prvostepeni krivični, sudija pojedinac Djuričković
Igor, uz sudjelovanje Papović Budimirke kao zapisničara, rješavajući u
krivičnom predmetu okrivljenog Š.R.a iz N., zbog krivičnog djela ugrožavanje
sigurnosti iz člana 168 stav 1 KZ, postupajući po optužnom predlogu ODT Nikšić
Kt.br.177/13 od 18.04.2013.godine, nakon javnog glavnog pretresa održanog dana
12.06.2013.godine, u prisustvu zamjenika ODT-a Dj.D. i okrivljenog Š.R., donio
je i istog dana javno objavio
P R E S U D U
Okrivljeni:
Š. R.,od oca A. i majke S. rodjene N., rodjen ..., u I.-R. K., sa
prebivalištem u N.-Naselje B.T., državljanin Crne Gore, nezaposlen, oženjen,
otac četvoro djece, lošeg imovnog stanja,

K r i v j e:

Što je:
Dana 13.04.2013.godine u N., u naselju B. T., iako je bio svjestan svog djela
i htio njegovo izvršenje, ugrozio sigurnost oštećenog R.T.a, prijetnjom da će
napasti na njegov život i tijelo, na način što je oštećenom uputio riječi: „
Jebaću ti oca i majku, ubiću te, ti si moj kad te uhvatim”
- čime je izvršio krivično djelo ugrožavanje sigurnosti iz člana 168 stav 1
Krivičnog zakonika

- pa sud okrivljenom zbog izvršenja navedenog krivičnog djela primjenom citiranih zakonskih odredbi kao i odredbi iz člana 4 stav 2, člana 42 , 52, 53 i 54 KZ kao i odredbi iz člana 226, 229 i člana 374 ZKP-a i z r i č e 

USLOVNU OSUDU
Sa kojom okrivljenom utvrdjuje kaznu zatvora u trajanju od 60
(slovima:šezdeset) dana i istovremeno odredjuje da se navedena kazna neće
izvršiti ukoliko okrivljeni u roku od jedne godine od dana pravosnažnosti
presude ne počini novo krivično djelo.
Obavezuje se okrivljeni da na ime paušala kao dijela troškova krivičnog
postupka plati novčani iznos od 50,00 eura, u roku od 15 dana od dana
pravosnažosti presude, pod prijetnjom prinudnog izvršenja na na žiro račun
Osnovnog suda u Nikšiću broj 832-152-32 i da sudu dostavi dokaz o izvršenoj
uplati.
O b r a z l o ž e n j e
Osnovni državni tužilac u Nikšiću svojim optužnim predlogom Kt.br.177/13 od
18.04.2013. godine, stavio je na teret okrivljenom Š.R.u izvršenje krivičnog
djela ugrožavanje sigurnosti iz člana 168 stav 1 KZ, koje je činjenično
opisano u izreci presude. Zamjenik ODT-a Dj.D., koji je zastupao optužni akt
na glavnom pretresu, u svojoj završnoj riječi, ostajući pri navodima
podniejtog optužnog akta, predložio je sudu da okrivljenog za počinjeno
krivično djelo oglasi krivim i osudi po zakonu.
Okrivljeni Š.R. u svojoj odbrani datoj na glavnom pretresu, negirajući
izvršenje krivičnog djela koje mu je stavljeno na teret optužbom, u bitnom je
istakao da je oštećeni R.T. njegov kum i da oštećeni stanuje u kući koja je
oko dvadeset metara udaljena od njegove kuće, da je dana 13.04.2013. godine,
čuo da je oštećeni R. ispred svoje kuće puštao glasno muziku, što je
uznemiravalo njegovog oca koji je lošeg zdravstvenog stanja, zbog čega je on
otišao do mjesta gdje se R.nalazio sa namjerom da mu kaže da utiša muziku, a
pošto je oštećeni bio u društvu sa nekim licima on nije želio pred svima da mu
to kaže, već ga je pozvao da dodje do njega, na šta je oštećeni reagovao tako
što je pobjegao jer je vjerovatno mislio da će da ga tuče i ubrzo zatim pozvao
policiju, koja je došla i privela ga da bi on nakon što je pušten iz stanice
policije i došao u naselje u kojem stanuju i on i oštećeni vidio oštećenog R.
i tom prilikom oštećenom rekao:“Jebaću ti mater, šta će ti to“, misleći na to
što ga je oštećeni bez razloga prijavio služenicima policije. Istakao je i da
se nakon kritičnog dogadjaja pomirio sa oštećenim jer je išao kod njega kući
da se izvini, tako da je sada sa oštećenim u dobrim odnosima. Odgovarajući na
pitanja postavljena na glavnom pretresu okrivljeni je istakao da je kritičnog
dana prije nego što se sreo sa R. cijelog dana konzumirao alkohol tako da je
bio u pripitom stanju.
U svojoj završnoj riječi okrivljeni je ostajući pri svojoj odbrani, predložio
sudu da ga oslobodi od optužbe.
Sud je na glavnom pretresu u dokaznom postupku neposredno saslušao oštećenog
R.T. , dok je sud odustao od pribavljanja izvoda iz kaznene evidencije za
okrivljenog, iz razloga što je okrivljeni rodjen u Istoku, na teritoriji R.
K., tako da bi pribavljanje tog dokaza, koji nije neophodan za okončanje
predmetnog krivčnog postupka, putem pružanja medjunarodne pravne pomoći vodilo
bespotrebnom odugovlačenju predmetnog krivčnog postupka i proizvodilo
nepotrebne dodatne troškove istog.
Analizirajući provedene dokaze, dovodeći ih u vezu sa navodima optužbe i
odbranom okrivljenog, sud je na nesumnjiv način utvrdio da je okrivljeni Š.R.
počinio krivično djelo koje mu je stavljeno na teret optužbom, pa ga je zbog
izvršenja istog oglasio krivim i krivično pravno odgovornim iz sljedećih
razloga:
Oštećeni R.T. u svom svjedočkom iskazu u bitnom je naveo da se dana
13.04.2013. godine, oko 14 časova, nalazio u porodičnom stanu koji se nalazi u
naselju B.T., da su sa njim u stanu bili supruga, četvoro maloljetne djece i
njegov brat od strica R.A. i da je u jednom momentu do njegovog stana došao
okrivljeni Š.R., sa kojim je on od ranije imao poremećene odnose i koji je bio
u vidno pijanom stanju i koji je tada bez ikakvog razloga počeo da mu upućuje
psovke i prijetnje govoreći mu: „Jebaću ti oca i majku, ubiću te, ti si moj
kada te uhvatim“ i on je, s obzirom da je okrivljeni Š. fizički jači od njega
i s obzirom da je isti bio pijan, tu prijetnju koju mu je uputio okrivljeni
shvatio ozbiljno i telefonom pozvao policiju jer se uplašio i osjetio strah za
svoj život i za bezbjednost svoje porodice. Takodje je istakao da je narednog
dana okrivljeni Š.R., sa svojim ocem, došao kod njega kući i izvinio se za
ponašanje od prethodnog dana, koje izvinjenje je on prihvatio tako da se
pomirio sa okrivljenim nakon čega su u dobrim odnosima.
Na osnovu navedenog iskaza oštećenog R.T.a, koji je sud cijenio kao istinit
jer je oštećeni kritični dogadjaj opisao odredjeno i uvjerljivo, kazujući pri
tom na istovjetan način u prethodnom postupku i na glavnom pretresu u
prisustvu okrivljenog, navodeći pri tom da mu je kritičnom prilikom okrivljeni
uptio prijetnje navedene u izreci presude od kojih je osjeti strah za svoj
život, sud je na nesumnjiv način utvrdio da je okrivljeni Š.R. dana dana
13.04.2013.godine u N., u naselju B. T., ugrozio sigurnost oštećenog R.T.a,
prijetnjom da će napasti na njegov život i tijelo, na način što je oštećenom
uputio riječi: „ Jebaću ti oca i majku, ubiću te, ti si moj kad te uhvatim
kojim radnjama je okrivljeni Š.R. ostvario počinio krivično djelo ugrožavanje
sigurnosti iz člana 168 stav 1 KZ na način, u vrijeme i na mjestu kako je to
predstavljeno u izreci presude.
U tom pravcu sud je cijeneći odbranu okrivljenog Š. R. našao da je ista
neosnovana i usmjerena na izbjegavanje krivično pravne odgovornosti, iz
razloga što je odbrana okrivljenog u potpunosti opovrgnuta iskazom oštećenog
R. T., kojem dokazu je sud iz već navedenih razloga poklonio povjerenje i na
istoma zasnovao odluku o krivici okrivljenog u predmetnom postupku.
Cijeneći subjektivni odnos okrivljenog prema počinjenim krivičnom dijelu, sud
je našao da je okrivljeni prilikom izvršenja predmetnog krivičnog djela
postupao sa direktnim umišljajem, jer iz utvrdjenog činjeničnog stanja
proizilazi da je okrivljeni prilikom preduzimanja radnji opisanih u izreci
presude, bio svjestan da upućujući oštećenom prijetnju da će napasti na život
i tijelo ugrožava sigurnost oštećenog potrebnu za normalan život, odakle
nedvosmisleno proizilazi da je okrivljeni prilikom izvršenja predmetnog
krivičnog djela bio svjestan istog i htio njegovo izvršenje. Prilikom
donošenja navedene odluke o stepenu vinosti okrivljenog sud je cijenio i
činjenicu utvrdjenu kazivanjem oštećenog i okrivljenog da je okrivljeni
kritičnom prilikom bio pod dejstvom alkohola i našao da ta činjenica nije od
uticaja na donošenje drugačije odluke o krivici okrivljenog u predmetnom
postupku, iz razloga što je okrivljeni u svojoj odbrani na glavnom pretresu
iznio svoju verziju načina dešavanja kritičnog dogadjaja u kojoj je navodio
detalje istog , što po ocjeni suda ukazuje da je okrivljeni kritičnom prilikom
bio u stanju takozvanog običnog pijanstva, odnosno da stepen alkoholisanosti
okrivljenog nije bio toliki da je mogao uticati na mogućnost okrivljenog da
upravlja svojim postupcima, jer bi u slučaju da je stepen alkoholisanosti bio
toliki da je mogao uticati na sposobnost okrivljenog da upravlja svojim
postupcima, okrivljeni ne bi bio u mogućnosti da svoju odbranu iznese na način
kako je to učinio prilikom saslušanja na glavnom pretresu.
Prilikom donošenja odluke o krivičnoj sankciji okrivljenom sud je u smislu
člana 42 stav 1 KZ kao olakšavajuće okolnosti na strani okrivljenog našao
porodične prilike-činjenicu da je okrivljeni oženjen i otac četvoro djece i
činjenicu da se oštećeni nije pridružio krivičnom gonjenju protiv okrivljenog,
dok otežavajućih okolnosti na strani okrivljenog po ocjeni suda nije bilo.
Cijeneći navedene olakšavajuće okolnosti i konkretne posljedice izvršenog
krivičnog djela, sud je našao da prema okrivljenom radi ostvarivanja ciljeva
krivično-pravne zaštite društvenih vrijednosti nije nužno primijeniti kaznu i
istom na osnovu člana 53 i 54 KZ izrekao uslovnu osudu, sa kojom je
okrivljenom utvrdio kaznu zatvora u trajanju od 60 dana i istovremeno odredio
da se ova kazna neće izvršiti ukoliko okrivljeni u roku od jedne godine od
dana pravosnažosti pesude ne počini novo krivično djelo, smatrajući da će se i
sa prijetnjom izvršenja utvrdjene kazne zatvora, uz provjeru ponašanja
okrivljenog u roku od jedne godine, na istog u dovoljnoj mjeri uticati da u
buduće ne vrši nova krivična djela i da će se na taj način u ovom konkretnom
slučaju ostvariti svrha izricanja uslovnih osuda iz člana 52 stav 2 KZ, u
okviru opšte svrhe izricanja krivičnih sankcija iz člana 4 stav 2 KZ.

Odluku o troškovima krivičnog postupka sud je donio na osnovu člana 226 i 229 ZKP-a i istom obavezao okrivljenog da na ime paušala kao dijela troškova krivičnog postupka plati iznos od 50,00 eura, koji iznos je odredjen imajući u vidu složenost predmeta, trajanje postupka i imovne prilike okrivljenog.

Na osnovu svega izloženog, primjenom odredbi člana 374 ZKP-a odlučeno je kao u
izreci presude.
OSNOVNI SUD U NIKŠIĆU, dana 12.06.2013. godine
Zapisničar S U D I J A
Papović Budimirka s.r. Djuričković Igor s.r.
Za tačnost otpravki tvrdi i ovjerava: Službenik suda
PRAVNA POUKA: Protiv ove presude dozvoljena je žalba u roku od 8 dana od dana
prijema iste
Preko ovog suda Višem sudu Podgorica