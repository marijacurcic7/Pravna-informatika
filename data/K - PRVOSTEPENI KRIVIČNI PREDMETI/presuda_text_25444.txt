CRNA GORA
OSNOVNI SUD U NIKŠIĆU
K.br.1080/2012
Dana 01.04.2013. godine
OSNOVNI SUD U NIKŠIĆU, kao prvostepeni krivični, sudija pojedinac Djuričković
Igor, uz sudjelovanje sudijskog pripravnika Raičević Ratka i namještenika
Papović Budimirke kao zapisničara, rješavajući u krivičnom predmetu
okrivljenog R.V. iz Nikšića, zbog krivičnog djela samovlašće iz člana 384 stav
1 KZ, postupajući po optužnom predlogu ODT Nikšić Kt.br.328/12 od
25.12.2012.godine, nakon javnog glavnog pretresa održanog dana
01.04.2013.godine, u prisustvu zastupnika ODT-a I.I. i okrivljenog, donio je i
istog dana javno objavio
R J E Š E NJ E
Okrivljenom:
R.V., od oca K. i majke V., rodjene Dj., rodjenom .... godine u B., sa
prebivalištem u Nikšiću-ulica A. B. . državljanin Crne Gore, po zanimanju
penzioner, oženjen, otac četvoro djece, lošeg imovnog stanja, ranije
neosudjivanom,
- zbog izvršenja krivičnog djela samovlašće iz člana 384 stav 1 KZ, primjenom
citiranih zakonskih odredbi i odredbi iz člana 4 stav 2, člana 42 stav 1,
člana 52 i 65 KZ i odredbi člana 226, 229 stav 4, člana 465, 466, a u vezi
člana 374 ZKP-a i z r i č e s e
SUDSKA OPOMENA
Okrivljeni se oslobadja obaveze plaćanja paušala kao dijela troškova krivičnog
postupka.
O b r a z l o ž e n j e
Osnovni državni tužilac u Nikšiću svojim optužnim predlogom Kt.br.328/12 od
25.12.2012.godine, stavio je na teret okrivljenom R.V. izvršenje krivičnog
djela samovlašće iz člana 384 stav 1 KZ. Zastupnik ODT-a I.I., koja je
zastupala optužni akt na glavnom pretresu, u svojoj završnoj riječi ostala je
pri navodima podnijetog optužnog akta i predložila sudu da okrivljenog za
počinjeno krivično djelo oglasi krivom i osudi po zakonu.
Okrivljeni R.V. na glavnom pretresu priznao je izvršenje krivičnog djela koje
mu je stavljeno na teret optužbom i u tom pravcu objasnio da sa svojom
porodicom, koju čine supruga i četvoro djece, kao podstanar, već 6 godina,
živi u stanu koji se nalazi u ulici A. B., koji stan je vlasništvo M. Lj., da
zbog teške materijalne situacije nije bio u mogućnosti da uredno izmiruje
račune za utrošenu električnu energiju jer ni on ni članovi njegove porodice u
kritičnom periodu nijesu imali stalan izvor prihoda, tako da je po tom osnovu
imao odredjeni dug prema Elektrodistribuciji Nikšić, zbog kojeg duga su dana
27.02.2012.godine radnici Elektrodistribucije Nikšić došli i isključili
električnu energiju u tom stanu, prekidom dovoda enegije na brojilu koje se
nalazi u ulazu zgrade, u posebnom ormaru sa brojilima ostalih stanara, i da je
on po njihovom odlasku otišao do tog brojila, skinuo plombu koju su radnici
Elektrodistribucije stavili nakon izvršenog isključenja i brojilo prikopčao na
nisko naponsku mrežu, na koji način je omogućio da u stanu ima električne
energije jer je to bio jedini način da obezbjedi normalne uslove za život
članova svoje porodice u stanu, obzirom da se radilo o zimskom periodu sa puno
sniježnih padavina zbog kojih je desetak dana prije predmetnog dogadjaja bilo
proglašeno vanredno stanje u Crnoj Gori.
U svojoj završnoj riječi okrivljeni je, ostajući pri datom priznanju, izrazio
kajanje zbog učinjenog krivičnog djela i predložio sudu da ga što je moguće
blaže kazni.
Sud je na glavnom pretresu u dokaznom postupku pročitao zapisnik
Elektrodistribucije Nikšić o izvršenju naloga za obustavu snabdijevanja
električnom energijom br.0000307 od dana 27.02.2012.godine, pročitao zapisnik
Elektrodistribucije Nikšić o izvršenju naloga za obustavu snabdijevanja
električnom energijom br.0000589 od dana 02.03.2012.godine i pročitao izvod iz
kaznene evidencije za okrivljenog dat od Uprave policije CG-PJ Bar, a zatim na
saglasan predlog stranaka prekinuo dokazni postupak, smatrajući da je
istinitim, potpunim i jasnim priznanjem okrivljenog R.V. u cjelosti utvrdjeno
činjenično stanje.
Analizirajući provedene dokaze pojedinačno i u njihovoj medjusobnoj
povezanosti, dovodećih ih u vezu sa navodima optužbe i priznanjem okrivljenog,
sud je na nesumnjiv način utvrdio da je okrivljeni R.V. počinio krivično djelo
koje mu je stavljeno na teret optužbom, pa je zbog izvršenja istog okrivljenog
oglasio krivim i krivično pravno odgovornim iz sljedećih razloga:
Priznanje okrivljenog sud je cijenio kao istinito, potpuno i jasno jer je isto
potvrdjeno svim provedenim dokazima. Naime, priznanje okrivljenog R.V. je
potvrdjeno uvidom u zapisnik Elektrodistribucije Nikšić o obustavi
snabdijevanja električnom energijom broj 0000307 od27.02.2012. godine, u kojem
je konstatovano da su zbog neplaćenog duga za isporučenu energiju ovlašćeni
radnici Elektrodistribucije Nikšić dana 27.02.2012.godine sa niskonaponske
mreže isključili brojilo broj 5419880, koje se vodi na ime potrošača M.Lj. u
ulici A.B., koje brojilo mjeri potrošnju električne energije u stanu u kojem
je okrivljeni R.V. u to vrijeme, kao i u periodu od više godina prije
navedenog dana sa porodicom stanovao kao podstanar, kao i da je na brojilu
nakon isključenja postavljena plomba S 15, dok je u zapisniku
Elektrodistribucije Nikšić o izvršenju naloga za obustavu snabdijevanja
električnom energijom broj 0000589 od 02.03.2012.godine navedeno da je
prilikom kontrole izvršene toga dana od strane radnika Elektroditribucije
konstatovano da je navedeno brojilo potrošača električne energije samovoljno
priključeno na elektrodistributivnu mrežu i da je skinuta plomba S 15 koja je
prethodno bila postavljena nakon izvršenog isključenja brojila sa
niskonaponske mreže.
Na osnovu navedenih činjenica, kojim je kao istinito potvrdjeno priznanje
okrivljenog sud je na nesumnjiv način utvrdio da je okrivljeni R.V. kao lice
koje je nosilac svog porodičnog domaćinstva i samim tim lice koje ima
konkretan interes da to učini dana 27.02.2012.godine, u Nikšiću, u stanu koji
je vlasništvo M. Lj., a u kojem je okrivljeni kao podstanar živio sa
porodicom, koji stan se nalazi u ulici A. B. , svjestan svog djela čije je
izvršenje htio, samovlasno pribavio pravo za koje je smatrao da mu pripada, na
način što se, nakon što su dana 27.02.2012.godine ovlašćeni radnici
Elektrodistribucije Nikšić isključili navedeni stan sa nisko naponske mreže,
zbog neplaćenog duga na ime utrošene električne energije, isti samovlasno
priključio na nisko naponsku mrežu Elektrodistribucije Nikšić,sa kojim
radnjama je počinio krivično djelo samovlašće iz člana 384 stav 1 Krivičnog
Zakonika.
Cijeneći subjektivni odnos okrivljenog prema izvršenom krivičnom djelu, sud je
utvrdio da je okrivljeni prilikom izvršenja predmetnog krivičnog djela
postupao sa direktnim umišljajem, jer iz utvrdjenog činjeničnog stanja
proizilazi da je okrivljeni preduzimajući radnje izvršenja predmetnog
krivičnog djela postupao sa očiglednom namjerom da na taj način pribavi pravo
na snadbijevanje električnom energijom za koje je smatrao da mu pripada,
odakle nedvosmisleno proizilazi da je okrivljeni prilikom izvršenja predmetnog
krivičnog djela bio svjestan istog i htio njegovo izvršenje.
Prilikom donošenja odluke o krivičnoj sankciji okrivljenom sud je u smislu
člana 42 stav 1 KZ kao olakšavajuće okolnosti na strani okrivljenog našao loše
imovne prilike, porodične prilike-činjenicu da je okrivljeni otac četvoro
djece, činjenicu da se radi o osobi životne dobi od preko 60 godina, dok
otežavajućih okolnosti na strani okrivljenog po ocjeni suda nije bilo.
Cijeneći navedene olakšavajuće okolnosti, kao i okolnosti pod kojima je
predmetno krivično djelo izvršeno-činjenicu da je predmetno krivično djelo
izvršeno u zimskom periodu, dana 27.02.2012.godine nekoliko dana od perioda
kada je na teritoriji Crne Gore zbog velikih sniježnih padavina bilo
proglašeno vanredno stanje tako da je elekrična energija bila neophodna za
obezbjedjenje normalnih uslova života u svakom porodičnom domaćinstvu, sud je
našao da su u konkretnom slučaju ispunjeni uslovi propisani odredbama člana 65
stav 1 i 3 KZ za izricanje sudske opomene, pri čemu sud nalazi da će se i sa
ovakvom vrstom krivične sankcije na okrivljenu u dovoljnoj mjeri uticati da
ubuduće ne vrši nova krivična djela i da će se na taj način u ovom konkretnom
slučaju ostvariti svrha izricanja sudskih opomena iz člana 52 stav 2 KZ, u
okviru opšte svrhe izricanja krivičnih sankcija iz člana 4 stav 2 KZ.
Odluku o troškovima krivičnog postupka sud je donio na osnovu člana 226 i 229
stav 4 ZKP-a i istom okrivljenog oslobodio obaveze plaćanja paušala kao dijela
troškova krivičnog postupka, s obzirom na činjenicu da se radi o licu lošeg
imovnog stanja koje je podstanar, tako da bi po ocjeni suda plaćanje paušala
kao dijela troškova ovog krivičnog postupka, dodatno ugrozilo loše imovne
prilike okrivljenog i lica koje on izdržava.
Na osnovu svega izloženog, na osnovu člana 465 i 466 ZKP-a, a u smislu odredbi
člana 374 ZKP-a odlučeno je kao u izreci rješenja.
OSNOVNI SUD U NIKŠIĆU, dana 01.04.2013. godine
Zapisničar S U D I J A
Papović Budimirka s.r. Djuričković Igor s.r.
Za tačnost otpravki tvrdi i ovjerava: Službenik suda
PRAVNA POUKA: Protiv ovog rješenja dozvoljena je žalba u roku od 3 dana od
dana prijema istog preko ovog suda Višem sudu Podgorica