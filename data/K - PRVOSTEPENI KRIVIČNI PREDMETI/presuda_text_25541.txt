K.br. 70/13
OSNOVNI SUD U T.P. kao prvostepeni krivični, sudija Kovačević Vesna, uz
sudjelovanje Nikolić Rade, kao zapisničara u krivičnom predmetu protiv
okrivljene N.V. zbog krivičnog djela samovlašće iz čl.384 st.1. KZ po optužnom
predlogu ODT-a u T.P., Kt.br.899/12 od 15.02.2013. godine, nakon dovršenog
glavnog i javnog pretresa dana 15.03.2013. godine u prisustvu zastupnika ODT-a
Nikšić, I.I. i okrivljene N.V. istog dana donio je i javno objavio
R J E Š E N J E
Prema okrivljenoj: N.V., od oca O. i majke R., rođene K., rođena …. godine u
Š., sa prebivalištem u T.P., ul. V.M. završila višu školu, udata, nema djece,
privatnik, lošeg imovnog stanja, ranije neosudjivana.
Na osnovu čl. 4 st. 2 i čl. 52 i 65 Krivičnog zakonika i čl. 465 i čl. 466
Zakonika o krivičnom postupku izriče se
SUDSKA OPOMENA
Što je:
Neutvrđenog dana u periodu od 13.08.2012. godine do 07.09.2012. godine u T.P.,
u svom poslovnom objektu koji se nalazi u ulici N.M., svjesna svog djela i
htjela njegovo izvršenje samovlasno pribavila pravo za koje je smatrala da joj
pripada, na način što je, nakon što su dana13.08.2012. godine ovlašćeni
radnici Elektrodistribucije Nikšić isključili brojilo broj 35459847 sa nisko-
naponske mreže zbog neplaćenog duga na ime utrošene električne energije, isto
samovlasno priključila na nisko-naponsku mrežu Elektrodistribucije Nikšić,
-čime je počinila krivično djelo samovlašće iz čl. 384.st.1. Krivičnog zakonika
OBAVEZUJE SE okrivljena da na ime troškova krivičnog postupka plati iznos od
40,00(četrdeset) eura u roku od 15 dana, po pravosnažnosti presude pod
prijetnjom prinudnog izvršenja, na žiro-račun ovog suda br. 832-152-32.
O b r a z l o ž e n j e
Optužnim predlogom ODT-a Nikšić Kt.br. 899/12 od 15.02.2013. godine stavio je
na teret okrivljenoj N.V., izvršenje krivičnog djela samovlašće iz čl.384
st.1. KZ, pa je zastupnik ODT-a I.I., zastupajući optužni akt na glavnom
pretresu u završnoj riječi ostala pri istom predlažući sudu da okrivljenu
oglasi krivim i osudi po zakonu.
Okrivljena je u svojoj odbrani u bitnom navela da je tačno da drži jedan
poslovni objekat koji se nalazi u ul. N.M. gdje ima roštilj odnosno da se radi
o jednom malom restoranu gdje se uslužuje roštilj i piće i da su joj u avgustu
mjesecu došli radnici distribucije i sključili je na stubu jer je imala dug za
struju i ostavili joj zapisnik i kazali da je isključena, pa je odmah nakon
toga da bi joj restoran radio od komšije S. B. uzela jedan produžni kabal i
priključila frižider i sijalicu samo nekoliko dana, a zatim se taj objekat
koji je inače njeno lično vlasništvo zatvorio i isti do dan danas ne radi
obzirom da nema struje, tako da se nakon ovog isključenja ona nije ponovi
priključila. U završnoj riječi okrivljena je izjavla da se ne osjeća krivom i
da nema što više da kaže u svojoj odbrani.
U dokaznom postupku sud je neposredno saslušao svjedoka T.P., pročitao
zapisnike Elektrodistribucije o izvšrenju naloga za obustavu snabdijevanja
elektičnom energijom br.0006062 od 13.08.2012.godine i br.0006063 od
07.09.2012. godine i izvod iz kaznene evidencije na ime okrivljene.
Cijeneći navode optužbe i odbrane, te provedene dokaze kako pojedinačno tako i
u njihovoj medjusobnoj povezanosti, sud nalazi da je okrivljena počinila
kriv.djelo stavljeno joj na teret, na način, vrijeme i mjesto kako je to bliže
predstavljeno izrekom ove presude, pa je istu oglasio krivim i krivično pravno
odgovornim:
Uvidom u zapisnik o izvršenju naloga za obustavu snabdijevanja električnom
energijom br. 0006062 od 13.08.2012. godine sud je utvrdio da je konstatovano
da su zbog neplaćenog duga za isporučenu energiju radnici Elektrodistribucije
Nikšić isključili potrošača N.V. na stubu, a uvidom u zapisnik o izvršenju
naloga za obustavu snabdijevanja električnom energijom br.0006063 od
07.09.2012. godine sud je utvrdio da je konstatovano da se potrošač koji je
bio isključen na stubu samovoljno priključio na nisko-naponsku mrežu.
Saslušan u svojstvu svjedoka T.P. u svom iskazu u bitnom je istakao da se
sjeća da je sa svojim kolegom na osnovu naloga isključio potrošača N.V. zbog
neplaćenog duga u njenom poslovnom objektu odnosno kafe gril „B.“ i da su tog
dana potrošača isključili na stubu jer im je to bio najlakši način a ponovnom
kontrolom su utvrdili da je taj objekat imao struju odnosno da je imalo
osvjetljenje a da li je poslovni objekat bio otvoren ne može da se sjeti, da
inače kada isključuju struju na stubu oni te žice otkinu te da su ponovnom
kontrolom utvrdili da su one prevezane.
Saslušan u svojstvu svjedoka V.N. je u svom iskazu u bitnom naveo da je dana
13.08.2012. godine sa kolegom T.P. vršio poslove na isključenju neurednih
platiša i sjeća se da su tog dana na osnovu naloga isključili potrošača N.V.
tačnije njen poslovni objekat na stubu odnosno na tzv. konzoli na način što su
isključili odvode koji idu prema navedenom poslovnom objektu te da je dana
07.09.2012. godine sa kolegom T.P.om i Ć.M. vršio obilazak potrošača kojeg su
prethodnog dana isključili i tom prilikom utvrdili da se ista samovoljno
priključila na mrežu. Dalje je objasnio da ja ovaj potrošač bio često na
spisku za isključenja i da potrošači koje isključe na konzoli te odvode
prevežu, da inače u slučajevima kada potrošač nekim produžnim kablom dovede
struju u svoj objekat i na taj način prikopča uređaj ili sijalicu oni
zasigurno ne bi pisali da se on sam priključio na elektrodistributivnu mrežu,
te da se sjeća da je više puta bilo isključenje ovog potrošača i da više puta
nije dozvoljavala isključenje i da je više puta bilo obećanje da će platiti
dug.
Okrivljena u svojoj odbrani nije priznala izvršenje krivičnog djela i krivicu
za isto objašnjavajući da su joj u avgustu mjesecu u njenom poslovnom objektu
dolazili radnici distribucije i sključili je na stubu jer je imala dug za
struju pa je odmah nakon toga da bi joj restoran radio od komšije S. B. uzela
jedan produžni kabal i priključila frižider i sijalicu samo nekoliko dana.
Međutim ovakvu odbranu okrivljene sud je odbacio kao neosnovanu jer je u
suprotnosti sa dokazima kojima je sud dao punu vjeru i sa iskazima svjedoka
T.P. i V.N., radnika Elektrodistribucije Nikšić, koji se svjdoci objektivno,
jasno i istinito izjasnili o činjenicama važnim za ovu krivičnu stvar a koji
svjedoci nijesu imali razloga da navedu stanje suprotno od zatečenog a koji
iskazi nijsu dovedeni u sumnju nijednim provedenim dokazima, već su naprotiv
potvrđeni zapisnicima o izvršenju naloga za obustavu snadbijevanja električnom
energijom.Naime, svjedoci su bili jasni u svom iskazu da su okrivljenu
isključili na stubu na način što su isključili odvode koji idu prema navedenom
poslovnom objektu a ponovnom kontrolom su utvrdili da se ista samovoljno
priključila na mrežu o čemu su sačinili i zapisnik kojim zapisnicima je
potvrđen iskaz svjedoka da je potrošač isključen na stubu zbog neplaćenog duga
za utrošenu električnu energiju a naknadnom kontrolom da se samovoljno
priključio. U prilog predenjem zaključku suda je i navod svjedoka V.N. da u
slučajevima kada potrošač nekim produžnim kablom dovede struju u svoj objekat
i na taj način prikopča uređaj ili sijalicu oni zasigurno ne bi pisali da se
on sam priključio na elektrodistributivnu mrežu i da se sjeća da je više puta
bilo isključenje okrivljene kao potrošača i da više puta nije dozvoljavala
isključenje. Prednje u cjelosti opovrgava odbranu okrivljene da je od komšije
jednim produžnim kablom priključila frižider i sijalicu i da se nakon ovog
isključenja ona nije ponovi priključila tako da je ista za sud neprihvatljiva
i usmjerena na izbjegavanje krivično pravne odgovornosti cijeneći pri tom da
je okrivljena jedina imala pravni interes da se samovoljno priključi na mreži
nakon isključenja s obzirom da je struja neophodna i svakodnevna potreba
svakog građanina.
Krivično djelo samovlašće čini onaj ko samovlasno pribavlja neko svoje pravo
za koje smatra da mu pripada. Učinilac ovog djela samovlasno preduzima neke
djelatnosti mimoilazeći nadležne državne organe i propisani postupak da bi
pribavio to svoje pravo pa kako je okrivljena u konkretnom slučaju to učinila
i prikopčala se bez saglasnosti na elektodistributivnu mrežu smatrajući da joj
to pravo pripada po nalaženju suda, postupala je sa direktnim umišljajem, jer
je bio svjesna svog djela i htjenja njegovog izvršenja.
Sud nije provodio dokaz saslušavanje svjedoka Ć.M., a po saglasnom predlogu
stranaka imajući u vidu da je provedenim dokazima u potpunosti utvrđeno
činjenično stanje.
Prilikom utvrdjivanja vrste i visine krivične sankcije, Sud je na strani
okrivljenog u smislu čl.42 st.1. KZ, kao olakšavajuće okolnosti cijenio njeno
loše imovno stanje, raniju neosuđivanost, te da predmetno krivično djelo spada
u lakše kivično djelo i to ne samo po zaprijećenoj kazni, već i prema
konkretnoj posledici, pa u odsustvu otežavajućih okolnosti sud je našao da je
predmetno krivično djelo učinjeno pod takvim olakšavajućim okolnostima koje
predmetno djelo čini naročito lakim pa je sud okrivljenoj primjenom čl. 65 KZ
izrekao sudsku opomenu smatrajući da će se i sa upozorenjem na okrivljenu u
dovoljnoj mjeri uticati da ubuduće ne čini krivična djela te da u konkretnom
slučaju radi krivično pravne zaštite nije nužno primijeniti kaznu, te da će se
i upozorenjem okrivljene ostvariti svrha sudske opomene iz čl. 52 KZ u okviru
opšte svrhe izricanja kriv.sankcija u smislu čl.4 st. 2. KZ.
Pošto je okrivljena oglašena krivom sud je obavezao da na ime troškova kriv.
postupka plati iznos od 40,00 eura na ime paušala kao dijela troškova kriv.
postupka a koji iznos troškova kriv. postupka je srazmjeran trajanju i
složenosti kriv. postupka i imovnim prilikama okrivljene a ovo shodno čl.226 u
vezi čl.229 ZKP-a i Uredbe o naknadi troškova u sudskim postupcima.
Sa svega izloženog a primjenom čl.374 st.1. ZKP-a, odlučeno je kao u izreci .
OSNOVNI SUD U T.P., dana 15.03.2013 . godine.
ZAPISNIČAR S U D I J A
D
Nikolić Rada, s.r. Kovačević Vesna, s.r.
Za tačnost otpravka tvrdi i ovjerava
Službenik Suda
PRAVNA POUKA: Protiv ove odluke nezadovoljna stranka ima pravo žalbe u roku od
8 dana od dana prijema iste preko ovog suda, Višem sudu Podgorica.