K.br. 568/12
OSNOVNI SUD U N. kao prvostepeni krivični, sudija Kovačević Vesna, uz
sudjelovanje Abramović Milijane, kao zapisničara u krivičnom predmetu protiv
okrivljene Z.B. zbog krivičnog djela samovlašće iz čl.384 st.1. KZ po optužnom
predlogu ODT-a u N., Kt.br.144/11 od 29.05.2012. godine, nakon dovršenog
glavnog i javnog pretresa dana 08.02.2013. godine u prisustvu zamjenika ODT-a
Nikšić, L. S.i okrivljene Z.B. istog dana donio je i javno objavio
R J E Š E N J E
Prema okrivljenoj: Z.B., od oca M.i majke K., rođene A., rođena .... godine u
N., sa prebivalištem u N., ul. ... udata, majka dvoje djece, završila srednju
školu, zaposlena, lošeg imovnog stanja, ranije neosudjivana.
Na osnovu čl. 4 st. 2 i čl. 52 i 65 Krivičnog zakonika i čl. 465 i čl. 466
Zakonika o krivičnom postupku izriče se
SUDSKA OPOMENA
Što je:
Neutvrdjenog dana u periodu od 24.01.2011. godine do 04.02.2011. godine u N.,
u poslovnom objektu, vlasništvo R.R. u ulici N.M. br.. koji je koristila kao
zakupac, samovlasno pribavila pravo za koje je smatrala da joj pripada, na
način što je nakon što su dana 24.01.2011. god. ovlašćeni radnici
Elektrodistribucije Nikšić, isključili navedeni objekat sa
elektrodistributivne mreže zbog neplaćenog duga na ime električne energije,
isto samovlasno priključila na mrežu Elektrodistribucije Nikšić ,
-čime je izvršila krivično djelo samovlašće iz čl. 384.st.1. Krivičnog zakonika
OBAVEZUJE SE okrivljena da na ime troškova krivičnog postupka plati iznos od
40,00(četrdeset) eura u roku od 15 dana, po pravosnažnosti presude pod
prijetnjom prinudnog izvršenja, na žiro-račun ovog suda br. 832-152-32.
O b r a z l o ž e n j e
Optužnim predlogom ODT-a Nikšić Kt.br. 144/11 od 29.05.2012. godine stavio je
na teret okrivljenoj Z.B., izvršenje krivičnog djela samovlašće iz čl.384
st.1. KZ, pa je zamjenik ODT-a L.S., zastupajući optužni akt na glavnom
pretresu u završnoj riječi ostala pri istom predlažući sudu da okrivljenu
oglasi krivim i osudi po zakonu.
Okrivljena je u svojoj odbrani u prethodnom postupku i na glavnom pretresu u
bitnom navela da je zaključila ugovor o zakupu poslovnog prostora sa R.R.
negdje tokom 2005. godine koji se nalazi u ul. N.M. br. .., da je u tom
objektu kao zakupac svakovremeno bila i da je u istom držala radionicu kolača
sve do početka 2011. godine odnosno počeli su da se iseljavaju u januaru-
februaru mjesecu 2011. godine, tako da joj o ovom isključenju struje u objektu
ništa nije poznato, zna da se u samom objektu odnosno radionici koji je ona
držala nalaze sami osigurači a da se brojila i satovi nalaze sa druge strane
zgrade u ulazu stanara tako da nije imala pristup tim brojilima, da se inače
radi o digitalnim brojilima koji su postavljeni 2009. godine a sem toga njoj
nije bio ni interes da se priključi ponovo sa razloga što se iz tog objekta
iselila i ugasila firmu pa je nije bilo briga jesu li isključili struju ili
ne. Navela je da je tačno da je dobijala račune kada je radila u tom objektu i
isti imala u zakup i tačno je da je ona dugovala tu struju. U toku postupka je
izmijenila svoju odbranu i navela da je gazda zvao negdje u maju mjesecu 2011.
godine da je struja isključena u tom poslovnom objektu i da dođe da je lično
priključi, pa mu je kazala da ona ne prikljičuje struju i to nije htjela ali
da u januaru mjesecu nije bilo isključenja jer je ona bila u januaru mjesecu u
tom poslovnom objektu te da je već sklopila ugovor sa Distribucijom o plaćanju
duga na 18 mjesečnih rata, da su u februaru mjesecu krečili i da su izašli iz
tog objekta možda početkom marta mjeseca a ne može tačno i precizno da se
sjeti datuma, pa pošto je objekat sredila predala je ključ gazdi. U završnoj
riječi okrivljena je izjavla da se ne osjeća krivom i da nema što više da kaže
u svojoj odbrani.
U dokaznom postupku sud je neposredno saslušao svjedoka K.M., pročitao
zapisnike Elektrodistribucije o izvšrenju naloga za obustavu snabdijevanja
elektičnom energijom br.0005061 od 24.01.2011.godine i br.0005021 od 04.02.20.
godine i pročitao izvod iz kaznene evidencije na ime okrivljenog.
Cijeneći navode optužbe i odbrane, te provedene dokaze kako pojedinačno tako i
u njihovoj medjusobnoj povezanosti, sud nalazi da je okrivljena počinila
kriv.djelo stavljeno joj na teret, na način, vrijeme i mjesto kako je to bliže
predstavljeno izrekom ove presude, pa je istu oglasio krivim i krivično pravno
odgovornim:
Uvidom u zapisnik o izvršenju naloga za obustavu snabdijevanja električnom
energijom br. 0005061 od 24.01.2011.godine sud je utvrdio da je konstatovano
da su zbog neplaćenog duga za isporučenu energiju radnici Elektrodistribucije
Nikšić isključili potrošača R.R. na osiguračima, a uvidom u zapisnik o
izvršenju naloga za obustavu snabdijevanja električnom energijom br. 0005021
od 04.02.20. godine sud je utvrdio da je konstatovano da se potrošač koji je
bio isključen samovoljno priključio na elektrodistributivnu mrežu.
Saslušan u svojstvu svjedoka K.M. u istražnom postupku od 22.03.2011. godine i
na glavnom pretresu u bitnom je istakao da je radnik ED Nikšić te da je dana
24.01.2011.godine sa kolegom B.P. kontrolisao a po nalogu odgovornih iz
njihovog preduzeća njihove potrošače i tako su kontrolisali i brojilo koje se
vodi na ime R.R., za poslovni prostor koji se nalazi u N. u zgradi „D.“, preko
puta bolnice, a u kom poslovnom prostoru se prave kolači, te da su zbog duga
tog dana na ime utrošene električne energije isključili predmetno brojilo i o
tome sačinili odgovarajući zapisnik da bi dana 04.02.2011. godine došli u
ponovnu kontrolu i utvrdili da je ovaj potrošač samovoljno priključen i o tome
sačinili odgovarajući zapisnik.
Sud utvrđuje da je okrivljena neutvrdjenog dana u periodu od 24.01.2011.
godine do 04.02.2011. godine u N., u poslovnom objektu, vlasništvo R.R. u
ulici N.M. br. .. koji je koristila kao zakupac, samovlasno pribavila pravo za
koje je smatrala da joj pripada, na način što je nakon što su dana 24.01.2011.
god. ovlašćeni radnici Elektrodistribucije Nikšić, isključili navedeni objekat
sa elektrodistributivne mreže zbog neplaćenog duga na ime električne energije,
isto samovlasno priključila na mrežu Elektrodistribucije Nikšić, na koji način
je ostvarila sva bitna obilježja krivičnog djela samovlašće iz čl. 384.st.1.
Krivičnog zakonika
Prednje sud zaključuje kako iz neusaglašene i kontradiktorne, same po sebi
protivurječne odbrane okrivljene tako i iz drugih materijalnih dokaza i iskaza
svjedoka radnika Elektrodistribucije Nikšić. Okrivljena nije priznala
izvršenje krivičnog djela i krivicu za isto objašnjavajući da joj o
isključenju struje u njenom objektu tokom januara mjeseca niša nije poznato.
Međutim prednja odbrana je opovrgnuta dokazima provedenim u toku postupka koji
dokazi obesmišljavaju odbranu okrivljene pa je sud istu odbacio kao neosnovanu
i sračunatu ka umanjenju krivice. Da je okrivljena počinila predmetno krivično
djelo sud utvrđuje iz iskaza svjedoka K.M. koji se svjedok objektivno, jasno i
istinito izjasnio o činjenicama važnim za ovu krivičnu stvar a koji svjedok
nije imao razloga da prikaže i konstatuje drugačije stanje od zatečenog i koji
iskaz nije doveden u sumnju nijednim provedenim dokazima, već je naprotiv
potvrđeni zapisnicima o izvršenju naloga za obustavu snadbijevanja električnom
energijom. Naime, svjedok K.M. je bio jasan u u svom iskazu da je okrivljena
22.03.2011. godine isključena zbog neplaćenog duga i da se ista samovoljno
priklkučila o čemu su sačinili i zapisnik 04.02.2011. godine kojim zapisnicima
je potvrđen iskaz svjedoka da je potrošpač isključen na osiguračima zbog
neplaćenog duga za utrošenu električnu energiju a naknadnom kontrolom da se
potrošač samovoljno priključio. U prilog prednjem zaključku suda je i
činjenica da je okrivljena jedina imala pravni interes da se samovoljno
priključi nakon isključenja s obzirom da je struja svakodnevna potreba običnog
građanina i da bi zasigurno okrivljena primijetila i morala primjetiti da je
struja isključivana a posebni imajući u vidu da se radi o objektu kojem je
struja neophodna u svakom trenutku, da se radi o radionici gdje se prave i
prodaju kolači, pa je iz naprijed navedenih razloga sud odbio odbranu
okrivljene kao nejasnu, nelogičnu i u suprotnosti sa provedenim dokazima,
kojima je sud dao punu vjeru. U prilogu prednjeg zaključka suda je i činjenica
da je okrivljena tokom postupka mijenjala svoju odbranu pa je tako predhodno
navela da je već bila počela sa iseljenjem iz objekta u januaru-februaru
mjesecu 2011. godine a u toku postupka promijenila odbranu i navela da u
januaru mjesecu nije bilo isključenja jer je bila u tom poslovnom objektu i da
je već sklopila ugovor sa Distribucijom o plaćanju duga na 18 mjesečnih rata,
te da su u februaru mjesecu krečili i da su izašli iz tog objekta možda
početkom marta mjeseca a ne može tačno i precizno da se sjeti datuma i pošto
je objekat sredila predala je ključ gazdi što ukazuje na zaključak da je
okrivljena morala znati i biti upoznata o isključenju struje u spornom periodu
i da se ista ponovo priključila.
Krivično djelo samovlašće čini onaj ko samovlasno pribavlja neko svoje pravo
za koje smatra da mu pripada. Učinilac ovog djela samovlasno preduzima neke
djelatnosti mimoilazeći nadležne državne organe i propisani postupak da bi
pribavio to svoje pravo pa kako je okrivljena u konkretnom slučaju to učinila
i prikopčala se ponovo sama nakon isključenja na elektodistributivnu mrežu
smatrajući da joj to pravo pripada po nalaženju suda, postupala je sa
direktnim umišljajem, jer je bila svjesna svog djela i htjenja njegovog
izvršenja.
Sud nije provodio dokaz saslušavanje svjedoka B.P. i predstavnika oštećene
Elektrodistribucije Nikšić, a po saglasnom predlogu stranaka imajući u vidu da
je provedenim dokazima u potpunosti utvrđeno činjenično stanje.
Prilikom utvrdjivanja vrste i visine krivične sankcije, Sud je na strani
okrivljenog u smislu čl.42 st.1. KZ, kao olakšavajuće okolnosti cijenio njenu
porodičnost majka dvoje djece, lošeg imovnog stanja, raniju neosuđivanost, te
da predmetno krivično djelo spada u lakše kivično djelo i to ne samo po
zaprijećenoj kazni, već i prema konkretnoj posledici, pa u odsustvu
otežavajućih okolnosti sud je našao da je predmetno krivično djelo učinjeno
pod takvim olakšavajućim okolnostima koje predmetno djelo čini naročito lakim
pa je sud okrivljenoj primjenom čl. 65 KZ izrekao sudsku opomenu smatrajući da
će se i sa upozorenjem na okrivljenu u dovoljnoj mjeri uticati da ubuduće ne
čini krivična djela te da u konkretnom slučaju radi krivično pravne zaštite
nije nužno primijeniti kaznu, te da će se i upozorenjem okrivljene ostvariti
svrha sudske opomene iz čl. 52 KZ u okviru opšte svrhe izricanja kriv.sankcija
u smislu čl.4 st. 2. KZ.
Pošto je okrivljena oglašena krivom sud je obavezao da na ime troškova kriv.
postupka plati iznos od 40,00 eura na ime paušala kao dijela troškova kriv.
postupka a koji iznos troškova kriv. postupka je srazmjeran trajanju i
složenosti kriv. postupka i imovnim prilikama okrivljene a ovo shodno čl.226 u
vezi čl.229 ZKP-a i Uredbe o naknadi troškova u sudskim postupcima.
Sa svega izloženog a primjenom čl.374 st.1. ZKP-a, odlučeno je kao u izreci
odluke.
OSNOVNI SUD U N., dana 08.02.2013 . godine.
ZAPISNIČAR S U D I J A
Abramović Milijana, s.r. Kovačević Vesna, s.r.
Za tačnost otpravka tvrdi i ovjerava
Službenik Suda
PRAVNA POUKA: Protiv ove odluke nezadovoljna stranka ima pravo žalbe u roku od
8 dana od dana prijema iste preko ovog suda, Višem sudu Podgorica.