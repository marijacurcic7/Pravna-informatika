K.br. 109/13
U IME CRNE GORE
OSNOVNI SUD U N. kao prvostepeni krivični, sudija Kovačević Vesna, uz
sudjelovanje Nikolić Rade, kao zapisničara u krivičnom predmetu protiv
okrivljenog M.B. zbog krivičnog djela samovlašće iz čl.384 st.1. KZ po
optužnom predlogu ODT-a u N., Kt.br.329/12 od 16.01.2012. godine, nakon
dovršenog glavnog i javnog pretresa, dana 28.03.2013.godine, u prisustvu
zastupnika ODT-a Nikšić, I.I. I, predstavnika oštećene Elektrodistribucije
Nikšić – M.Ž. i okrivljenog M.B., istog dana donio je a dana 01.04.2013.
godine i javno objavio
P R E S U D U
Okrivljeni: M.B., od oca M. i majke S., rodj.Č., rodj. ... u N., sa
prebivalištem u N., ul..., državljanin CG, nepismen, oženjen, otac dvoje
djece, nezaposlen, lošeg imovnog stanja, ranije neosuđivan.
K r i v j e
Što je:
Neutvrđenog dana u periodu od 10.10.2011. godine do 13.10.2011. godine u N. u
svom porodičnom stanu koji se nalazi u ulici …, svjestan svog djela čije je
izvršenje htio, samovlasno pribavio pravo za koje smatra da mu pripada, na
način što se, nakon što su ga dana 10.10.2011. godine ovlašćeni radnici
Elektrodistribucije Nikšić isključili sa nisko naponske mreže, zbog neplaćenog
duga na ime utrošene električne energije, samovlasno priključio na nisko
naposnsku mrežu Elektrodistribucije Nikšić.
-čime je počinio krivično djelo samovlašće iz čl. 384.st.1. Krivičnog zakonika,
- pa Sud okrivljenom za navedeno krivično djelo primjenom čl.4 st.2,42
st.1.,čl.52,53,54. Krivičnog zakonika i čl.226.,229 i 374 st. 1 Zakonika o
krivičnom postupku, i z r i č e
U S L O V N U O S U D U
Sa kojom mu utvrđuje kaznu zatvora u trajanju od 45 (četrdesetpet) dana i
ujedno određuje da se ova kazna neće izvršiti pod uslovom da okrivljeni u roku
od jedne godine od dana pravnosnažnosti presude ne izvrši novo krivično djelo.
OBAVEZUJE SE okrivljeni da na ime troškova kriv.postupka plati iznos od 40,00
(četrdeset) eura u roku od 15 dana, po pravosnašnosti presude pod prijetnjom
prinudnog izvršenja, na žiro-račun ovog suda br.832-152-32.
O b r a z l o ž e n j e
Optužnim predlogom ODT-a Nikšić Kt.br.329/12 od 04.03.2013. godine stavio je
na teret okrivljenom M. B., izvršenje krivičnog djela samovlašće iz čl.384
st.1. KZ, pa je zastupnik ODT-a I.I., zastupajući optužni akt na glavnom
pretresu u završnoj riječi ostala pri istom predlažući sudu da okrivljenog
oglasi krivim i osudi po zakonu.
Okrivljeni nije priznao krivično djelo i krivicu za isto, pa je u svojoj
odbrani naveo da živi u porodičnom stanu koji se nalazi u ul... sa svojom
porodicom , pa obzirom da mu je struja isključivana više puta konkretno za ovo
isključenje ne može da se sjeti ali misli da su radnici distribucije
isključuju i priključuju struju jer nema ko drugi obzirom da on nije. U
završnoj riječi je naveo da se ne osjeća krivim i da nema što više da kaže u
svojoj odbrani.
U dokaznom postupku sud je neposredno saslušao svjedoka M.M., na saglasan
predlog stranaka pročitao iskaz svjedoka Z.B. pročitao zapisnike
Elektrodistribucije o izvšrenju naloga za obustavu snabdijevanja elektičnom
energijom br.0010168 od 10.10.2011.god. i br.0010420 od 28.10.2011.god. i
izvod iz kaznene evidencije na ime okrivljenog.
Cijeneći navode optužbe i odbrane, te provedene dokaze kako pojedinačno tako i
u njihovoj medjusobnoj povezanosti, sud nalazi da je okrivljeni počinio
kriv.djelo stavljeno mu na teret, na način, vrijeme i mjesto kako je to bliže
predstavljeno izrekom ove presude, pa je istog oglasio krivim i krivično
pravno odgovornim:
Uvidom u zapisnik o izvršenju naloga za obustavu snabdijevanja električnom
energijom br.0010168 od 10.10.2011. godine, sud je utvrdio da je konstatovano
da su zbog neplaćenog duga za isporučenu energiju radnici Elektrodistribucije
Nikšić dana 10.10.2011.god. isključili okrivljenog kao potrošača na brojilu
br.011988, dok je mjerno mjesto plombirano plombom S 15, a uvidom u zapisnik o
izvršenju naloga za obustavu snabdijevanja električnom energijom br.0010420 od
28.10.2011.god sud je utvrdio da je konstatovano da se M.B. samovoljno
priključio na elektrodistributivnu mrežu i konstatovali da je brojilo
zamijenjeno.
Saslušan u svojstvu svjedoka M.M. je u svom iskazu u bitnom istakao da je
radnik Elektrodisribucije Nikšić, da je dana 10.10.2011.godine sa kolegom Š.B.
bio na terenu i da su izvršavali poslove na isključenju neurednih platiša i
sjeća se da su tog dana bili u naselju R.P. i isključili na osnovu naloga
potrošača M.B. na brojilu i isto plombirali plombom S 15 a dana 28.10.2011.
godine takođe sa kolegom Š.B. pošao je u obilazak potrošača koje su prethodno
isključili sa elektrodistributivne mreže i tom prilikom su kod potrošača M.B.
utvrdili da se isti samovoljno priključio na mrežu i da je u međuvremenu
brojilo ovog potrošača zamijenjeno. Pojasnio je da su prvo utvrdili da se
potrošač sam priključio a da je nakon toga brojilo zamijenjeno a što čine
njihovi drugi radnici, da inače kada se potrošač isključi zbog duga iako se
zamijeni u međuvremenu novo brojilo oni ga bez odobrenja ne mogu opet
priključiti.
Saslušan u svojstvu svjedoka Z.B. je u svom iskazu u bitnom istakao da se
sjeća da je dana 13.10.2011. godine vršio zamjenu brojila kod potrošača M.B.,
da kada vrše zamjenu brojila oni tada ostave stanje kakvo je i bilo prije nego
što je izvršena zamjena brojila tačnije ako je brojilo potrošača bilo
isključeno sa mreže oni tada samo zamijene brojilo i ne prikopčavaju potrošača
na mrežu, da je kod potrošača M.B. staro brojilo bilo priključeno na
niskonaponsku mrežu tako da su ostavili stanje kakvo su i zatekli, a da je
brojilo bilo isključeno sa niskonaponske mreže oni bi to konstatovali u
zapisniku, izvršili zamjenu brojila ali ga ne bi priključili na
Elektrodistributivnu mrežu.
Cijeneći provedene dokaze pojedinačno i u njihovoj medjusobnoj vezi te isto
dovodeći u vezi sa odbranom okrivljenog, sud je na nesumnjiv način utvrdio da
je okrivljeni neutvrdjenog dana u periodu od 10.10.2012. godine do 13.10.2011.
godine u N. u svom porodičnom stanu koji se nalazi u ulici … svjestan svog
djela čije je izvršenje htio, samovlasno pribavio pravo za koje smatra da mu
pripada, na način što se, nakon što su ga dana 10.10.2011. godine ovlašćeni
radnici Elektrodistribucije Nikšić isključili sa nisko naponske mreže, zbog
neplaćenog duga na ime utrošene električne energije, samovlasno priključio na
nisko naposnsku mrežu Elektrodistribucije Nikšić, sa kojim radnjama je sa
direktnim umišljajem počinio krivično djelo samovlašće iz čl.384 st.1 KZ .
Okrivljeni M.B. u svojoj odbrani nije priznao izvršenje krivičnog djela i
krivicu za isto, objašnjavajući da konkretno za ovo isključenje ne može da se
sjeti obzirom da mu je to više puta učinjeno. Da se okrivljeni samovoljno
priključio na elektrodistributivnu mrežu nakon isključenja zbog duga sud
utvrđuje iz iskaza svjedoka kojima je dao punu vjeru M.M.a i Z.B. koji se
svjedoci objektivno, jasno i istinito izjasnili o činjenicama važnim za ovu
krivičnu stvar a koji iskazi nijesu dovedeni u sumnju nijednim provedenim
dokazima, već su naprotiv potvrđeni zapisnicima o izvršenju naloga za obustavu
snadbijevanja električnom energijom. Naime, svjedok M.M. se određeno izjasnio
da je potrošač isključen na brojilu zbog neplaćenog duga i da se isti
samovoljno priključio na mrežu i da je u međuvremenu brojilo ovog potrošača
zamijenjeno o čemu su sačinili i zapisnik kojim je potvrđen iskaz svjedoka da
je potrošač isključen na brojilu zbog neplaćenog duga za utrošenu električnu
energiju, dok je mjerno mjesto plombirano plombom S 15 a naknadnom kontrolom
utvrđeno da se potrošač sam priključio, dok svjedok Z.B. koji je vršio zamjenu
brojila dana 13.10.2011 u svom iskazu navodi da su konkretnom prilikom
zamijenili staro brojilo i da su ostavili stanje kakvo je i bilo prije nego
što je izvršena zamjena brojila i da je kod potrošača M.B. staro brojilo bilo
priključeno na niskonaponsku mrežu tako da su ostavili stanje kakvo su i
zatekli što znači da je do dana 13.10.2011 kada je izvršena zamjena brojila
okrivljeni već bio priključio starom brojilu nakon isključenja na mrežu ED a
odbrana okrivljenog da su ga radnici distribucije priključili za sud je
neprihvatljiva i usmjerena na izbjegavanje krivično pravne odgovornosti
cijeneći pri tom da je okrivljeni jedini imao pravni interes da otkine plombu
koja je postavljena i samovoljno priključi na brojilu nakon isključenja s
obzirom da je struja neophodna i svakodnevna potreba svakog građanina.
Krivično djelo samovlašće čini onaj ko samovlasno pribavlja neko svoje pravo
za koje smatra da mu pripada. Učinilac ovog djela samovlasno preduzima neke
djelatnosti mimoilazeći nadležne državne organe i propisani postupak da bi
pribavio to svoje pravo pa kako je okrivljeni u konkretnom slučaju to učinio i
prikopčao se bez saglasnosti na elektodistributivnu mrežu smatrajući da mu to
pravo pripada po nalaženju suda, postupao je sa direktnim umišljajem, jer je
bio svjestan svog djela i htjenja njegovog izvršenja.
Sud je odustao od predloga za neposredno saslušanje Š.B i V.V., usled
odustanka ODT-a Nikšić a uz saglasnost i okrivljenog od sprovođenja istog, s
obzirom na utvrđeno činjenično stanje u postupku.
Prilikom utvrdjivanja vrste i visine krivične sankcije, Sud je na strani
okrivljenog u smislu čl.42 st. 1 KZ, kao olakšavajuće okolnosti cijenio
njegovu porodičnost otac dvoje djece, nezaposlenost, loše imovno stanje,
raniju neosudjivanost, u što se sud uvjerio uvidom u izvod iz kaznene
evidencije na ime okrivljenog, dok otežavajućih okolnosti sud nije našao pa je
primjenom čl.53 i 54 KZ, okrivljenom izrekao uslovnu osudu, kao u izreci,
nalazeći da će se sa prijetnjom izvršenja utvrdjene kazne zatvora, te
provjerom ponašanja okrivljenog u periodu od jedne godine u dovoljnoj mjeri
uticati na okrivljenog da ubuduće ne čini nova krivična djela, čime će se sa
uspjehom ostvariti svrha uslovne osude iz čl.52 KZ u okviru opšte svrhe
izricanja kriv.sankcije u smislu čl.4 st. 2 KZ.
Pošto je okrivljeni oglašen krivim sud ga je obavezao da na ime troškova kriv.
postupka plati iznos od 40,00 eura na ime paušala kao dijela troškova kriv.
postupka a koji iznos troškova kriv. postupka je srazmjeran trajanju i
složenosti kriv. postupka i imovnim prilikama okrivljenog a ovo shodno čl.226
u vezi čl.229 ZKP-a i Uredbe o naknadi troškova u sudskim postupcima.
Sa svega izloženog a primjenom čl.374 st.1. ZKP-a, odlučeno je kao u izreci
presude.
OSNOVNI SUD U N., dana 01.04.2013 . godine.
ZAPISNIČAR S U D I J A
S U D I J A
Nikolić Rada, s.r. Kovačević Vesna, s.r.
Za tačnost otpravka tvrdi i ovjerava
Službenik Suda
PRAVNA POUKA: Protiv ove presude nezadovoljna stranka ima pravo žalbe u roku
od 8 dana od dana prijema iste preko ovog suda, Višem sudu Podgorica.