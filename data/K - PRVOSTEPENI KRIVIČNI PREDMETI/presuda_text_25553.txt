K.br. 170/13
OSNOVNI SUD U N. kao prvostepeni krivični, sudija Kovačević Vesna, uz
sudjelovanje Nikolić Rade, kao zapisničara u krivičnom predmetu protiv
okrivljene V. M. zbog krivičnog djela samovlašće iz čl.384 st.1. KZ po
optužnom predlogu ODT-a u N., Kt.br.896/12 od 4.04.2013. godine, nakon
dovršenog glavnog i javnog pretresa dana 17.06.2013. godine u prisustvu
zastupnika ODT-a Nikšić, I. I. i okrivljene V. M. istog dana donio je i javno
objavio
R J E Š E N J E
Prema okrivljenoj: V. M., od oca P. i majke Z., rodj. P., rodj. … u N. sa
prebivalištem u N., M. br.., državljanin CG, završila srednju školu,
penzioner, udovica-majka troje djece, srednjeg imovnog stanja ranije
neosudjivana.
Na osnovu čl. 4 st. 2 i čl. 52 i 65 Krivičnog zakonika i čl. 465 i čl. 466
Zakonika o krivičnom postupku izriče se
SUDSKA OPOMENA
Što je:
Neutvrđenog dana u periodu od 10.04.2012. godine do 27.04.2012. godine u N., u
svojim poslovnim objektima koji se nalaze u ulici M., svjesna svog djela čije
je izvršenje htjela, samovlasno pribavila pravo za koje smatra da joj pripada,
na način što se, nakon što su je dana 10.04.2012. godine ovlašćeni radnici
Elektrodistribucije Nikšić isključili sa nisko-naponske mreže zbog neplaćenog
duga na ime utrošene električne energije, samovlasno priključila na nisko-
naponsku mrežu Elektrodistribucije Nikšić,
-čime je počinila krivično djelo samovlašće iz čl. 384.st.1. Krivičnog zakonika
OBAVEZUJE SE okrivljena da na ime troškova krivičnog postupka plati iznos od
40,00(četrdeset) eura u roku od 15 dana, po pravosnažnosti presude pod
prijetnjom prinudnog izvršenja, na žiro-račun ovog suda br. 832-152-32.
O b r a z l o ž e n j e
Optužnim predlogom ODT-a Nikšić Kt.br. 896/12 od 04.04.2013. godine stavio je
na teret okrivljenoj V. M., izvršenje krivičnog djela samovlašće iz čl.384
st.1. KZ, pa je zastupnik ODT-a I.I., zastupajući optužni akt na glavnom
pretresu u završnoj riječi ostala pri istom predlažući sudu da okrivljenu
oglasi krivim i osudi po zakonu.
Okrivljena je u svojoj odbrani u bitnom navela da je tačno da ima poslovni
objekat koji se nalazi u ul. M. a koji objekat ima dva sata obzirom da je na
dva nivoa pa tako da se jedan sat lično vodi na nju a drugi na njenog
pok.supruga B., medjutim taj objekat u aprilu mjesecu 2012.god. nije bio
otvoren niti je radio sve do 30. novembra 2012.god. kada je izdat S. G.i, tako
da joj o isključenju struje u aprilu mjesecu nije ništa poznato iako je imala
dug za utrošenu električnu energju u tom periodu kao i ključeve od objekata
gdje se nalaze ormarići za satove. U završnoj riječi okrivljena je izjavla da
se ne osjeća krivom i da nema što više da kaže u svojoj odbrani.
U dokaznom postupku sud je na saglastan predlog stranaka pročitao iskaz
svjedoka Č. M., pročitao zapisnike Elektrodistribucije o izvšrenju naloga za
obustavu snabdijevanja elektičnom energijom br.0011177 i br. 0011176, od
10.04.2012.godine i br.0011842 i br. 0011841, od 27.04.2012.god i izvod iz
kaznene evidencije na ime okrivljene.
Cijeneći navode optužbe i odbrane, te provedene dokaze kako pojedinačno tako i
u njihovoj medjusobnoj povezanosti, sud nalazi da je okrivljena počinila
kriv.djelo stavljeno joj na teret, na način, vrijeme i mjesto kako je to bliže
predstavljeno izrekom ove presude, pa je istu oglasio krivim i krivično pravno
odgovornim:
Uvidom u zapisnike o izvršenju naloga za obustavu snabdijevanja električnom
energijom br. br.0011177 i br. 0011176, od 10.04.2012.godine. godine sud je
utvrdio da je konstatovano da su zbog neplaćenog duga za isporučenu energiju
radnici Elektrodistribucije Nikšić isključili potrošača V. M. i V. B. na
brojilu a uvidom u zapisnike o izvršenju naloga za obustavu snabdijevanja
električnom energijom br.0011842 i br. 0011841, od 27.04.2012.godine sud je
utvrdio da je konstatovano da se potrošač koji je bio isključen na brojilu
samovoljno priključio na nisko-naponsku mrežu i tom prilikom otkinuo plombe
koje su prethodno postavljene.
Saslušan u svojstvu svjedoka Ć. M. u svom iskazu u bitnom je istakao da je
dana 10.04.2012.god. sa kolegom V. N. bio u kontroli potrošača V. M. i B. i da
su istog dana oba potrošača isključili na brojilo, koje brojilo su plomirali
kodiranim plombama ED koje prethodno zadruže. Dana 27.04.2012.god. sa kolegom
T. P. došao je u ponovnu kontrolu prednjih potrošača i utvrdio da su
samovoljno priključene na mrežu i da su skinute plombe koje su prilikom
prethodne kontrole postavili sa brojila koja se nalaze u ormariću iza objekta.
Nakon kontrole zapisnike o isključenju ostavili su na vratima ormarića gdje su
smještena brojila jer nijesu u obavezi da obaveštavaju potrošače o isklučenju
obzirom da potrošači koji imaju dug za utrošenu eklektričnu energiju su
obaviješteni nedelju dana prije njihove kontrole da će biti isključeni u
slučaju neizmirenja duga.
Okrivljena u svojoj odbrani nije priznala izvršenje krivičnog djela i krivicu
za isto objašnjavajući da joj o isključenju struje u njenim poslovnim
objektima nije ništa poznato niti je primijetila da je struja isključena iako
ima dug za utrošenu električnu energiju, Međutim ovakvu odbranu okrivljene sud
je odbacio kao neosnovanu jer je u suprotnosti sa dokazima kojima je sud dao
punu vjeru i sa iskazom svjedoka Č. M. radnika Elektrodistribucije Nikšić,
koji se svjedok objektivno, jasno i istinito izjasnio o činjenicama važnim za
ovu krivičnu stvar a koji svjedok nije imao razloga da navede stanje suprotno
od zatečenog i koji iskaz nije dovedeni u sumnju nijednim provedenim dokazima,
već je naprotiv potvrđen zapisnicima o izvršenju naloga za obustavu
snadbijevanja električnom energijom.Naime, svjedok je bio jasan u svom iskazu
da su okrivljenu isključili na brojilu i plombirali ED plombom , a ponovnom
kontrolom su utvrdili da se ista samovoljno priključila na mrežu i da je
otkinuta plombe koje su prethodno bili postavili o čemu su sačinili i zapisnik
kojim zapisnicima je potvrđen iskaz svjedoka da je potrošač isključen na
brojilu zbog neplaćenog duga za utrošenu električnu energiju a naknadnom
kontrolom da se samovoljno priključio. Prednje u cjelosti opovrgava odbranu
okrivljene da joj struja uopšte nije isključivana u spornom peridu iako je
imala dug za utrošenu električnu energiju tako da je ista za sud
neprihvatljiva i usmjerena na izbjegavanje krivično pravne odgovornosti
cijeneći pri tom da je okrivljena jedina imala pravni interes da se samovoljno
priključi na mreži nakon isključenja posebno cijeneći da je kao što je i sama
priznala jedina imala ključ od poslovnih objekata i pristup ormarićima gdje su
satovi koji se nalaze na prvom i drugom spratu kuće obzirom da je objekat na
dva nivoa.
Krivično djelo samovlašće čini onaj ko samovlasno pribavlja neko svoje pravo
za koje smatra da mu pripada. Učinilac ovog djela samovlasno preduzima neke
djelatnosti mimoilazeći nadležne državne organe i propisani postupak da bi
pribavio to svoje pravo pa kako je okrivljena u konkretnom slučaju to učinila
i prikopčala se bez saglasnosti na elektodistributivnu mrežu smatrajući da joj
to pravo pripada po nalaženju suda, postupala je sa direktnim umišljajem, jer
je bio svjesna svog djela i htjenja njegovog izvršenja.
Sud nije provodio dokaz saslušavanje svjedoka T. P. I V. N., a po saglasnom
predlogu stranaka imajući u vidu da je provedenim dokazima u potpunosti
utvrđeno činjenično stanje.
Prilikom utvrdjivanja vrste i visine krivične sankcije, Sud je na strani
okrivljene u smislu čl.42 st.1. KZ, kao olakšavajuće okolnosti cijenio
porodičnost – udovica majka troje djece, raniju neosuđivanost, te da predmetno
krivično djelo spada u lakše kivično djelo i to ne samo po zaprijećenoj kazni,
već i prema konkretnoj posledici, pa u odsustvu otežavajućih okolnosti sud je
našao da je predmetno krivično djelo učinjeno pod takvim olakšavajućim
okolnostima koje predmetno djelo čini naročito lakim pa je sud okrivljenoj
primjenom čl. 65 KZ izrekao sudsku opomenu smatrajući da će se i sa
upozorenjem na okrivljenu u dovoljnoj mjeri uticati da ubuduće ne čini
krivična djela te da u konkretnom slučaju radi krivično pravne zaštite nije
nužno primijeniti kaznu, te da će se i upozorenjem okrivljene ostvariti svrha
sudske opomene iz čl. 52 KZ u okviru opšte svrhe izricanja kriv.sankcija u
smislu čl.4 st. 2. KZ.
Pošto je okrivljena oglašena krivom sud je obavezao da na ime troškova kriv.
postupka plati iznos od 40,00 eura na ime paušala kao dijela troškova kriv.
postupka a koji iznos troškova kriv. postupka je srazmjeran trajanju i
složenosti kriv. postupka i imovnim prilikama okrivljene a ovo shodno čl.226 u
vezi čl.229 ZKP-a i Uredbe o naknadi troškova u sudskim postupcima.
Sa svega izloženog, odlučeno je kao u izreci .
OSNOVNI SUD U N., dana 17.06.2013 . godine.
ZAPISNIČAR S U D I J A
Nikolić Rada, s.r. Kovačević Vesna, s.r.
Za tačnost otpravka tvrdi i ovjerava
Službenik Suda
PRAVNA POUKA: Protiv ove odluke nezadovoljna stranka ima pravo žalbe u roku od
8 dana od dana prijema iste preko ovog suda, Višem sudu Podgorica.