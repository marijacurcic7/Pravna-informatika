U IME CRNE GORE
K. 23/13
OSNOVNI SUD U N., sudija Babović Dragan, uz sudjelovanje Krištof Stanke kao
zapisničara, u krivičnom predmetu protiv okrivljenog M. M.a zbog krivičnog
djela nedozvoljena trgovina iz čl. 284 st. 1 KZ, a okrivljenog M. P. zbog
krivičnog djela neodozvoljena trgovina pomaganjem iz čl. 284 st. 1 u vezi čl.
25 KZ, po optužnom predlogu ODT N. Kt. br. 878/12 od 15. 01. 2013. godine,
nakon javnog glavnog pretresa održanog dana 19. 03. 2013. godine u prisustvu
zamjenika ODT iz N. M.V. i okrivljenih M. M i M. P., donio je i istog dana
javno objavio
P R E S U D U
Okrivljeni:
M. M. od oca Đ.i majke R.rođene O. rođen ... godine u V. – N., sa
prebivalištem u mjestu rođenja – ul. S.(podstanar kod J. S.), državljanin Crne
Gore, oženjen, otac dvoje djece, nezaposlen, pismen, završio Višu vojnu školu,
lošeg imovnog stanja, ranije neosuđivan,
M. P., od oca Đ. i majke R. rođene O. rođen ... godine u V. – N., sa
prebivalištem u mjestu rođenja – V. bb, državljanin Crne Gore, oženjen otac
troje djece, nezaposlen, pismen, završio osnovnu školu, lošeg imovnog stanja,
ranije neosuđivan,
K r i v i s u
Što su:
Dana 25. 11. 2012. godine, svjesni svog djela i htjeli njegovo izvršenje i to
okrivljeni M. M., nemajući ovlašćenje za trgovinu u svrhu prodaje u N.,
nabavio robu opšte upotrebe – 96 protektiranih – nalivanih guma i to 12 guma
profila 155/70 R 13; 40 guma profila 185/60 R 14; 31 guma profila 155/55 R 15
i 13 guma profila 205/55 R 16 u ukupnoj vrijednosti od 4.065,00 €, a
okrivljeni M. P. pomagao okrivljenom M. M. u izvršenju krivičnog djela, na
način što je, iako je znao da je okrivljeni M. M. predmetnu robu nabavio
nemajući ovlašćenje za trgovinu u svrhu dalje prodaje, teretnim motornim
vozilom marke „Tam“ reg. br. NK BN ... navedenu robu prevezao od V. do mjesta
M. gdje je ista od strane službenika Uprave policije – PJ N. prilikom kontrole
njegovog vozila, pronađena i oduzeta,
- čime su učinili: okrivljeni M. M. krivično djelo nedozvoljena trgovina iz
čl. 284 st. 1 Krivičnog zakonika, a okrivljeni M. P. krivično djelo
nedozvoljena trgovina pomaganjem iz čl. 284 st. 1 u vezi čl. 25 Krivičnog
zakonika.
Pa im sud za navedeno krivično djelo primjenom čl. 4 st. 2 čl. 42, st. 1, čl.
52, 53 i 54 Krivičnog zakonika i čl. 226, 229 i 374 Zakona o krivičnom
postupku izriče:
USLOVNU OSUDU
Kojom im utvrđuje kaznu zatvora u trajanju od po 3 (tri) mjeseca i istovremeno
određuje da se ista neće izvršiti ukoliko okrivljeni u roku od 1 (jedne)
godine po pravosnažnosti presude ne izvrše novo krivično djelo.
Obavezuju se okrivljeni da solidarno na ime troškova krivičnog postupka plate
novčani iznos od 44,00 €, te da svaki pojedinačno na ime paušalnih troškova
krivičnog postupka uplate iznos od po 30,00 €, a sve prednje u roku od 15 dana
od dana pravosnažnosti presude pod prijetnjom prinudnog izvršenja na žiro-
račun Osnovnog suda u N. br. 832-152-32 i da sudu dostavi dokaz o izvršenoj
uplati.
Na osnovu čl. 75 i čl. 284 st. 6 Krivičnog zakonika sud okrivljenom M. M.
izriče
MJERU BEZBJEDNOSTI
Od okrivljenog se trajno oduzima se oduzima 12 guma profila 155/70 R 13, 40
guma profila 185/60 R 14, 31 guma profila 155/55 R 15 i 13 guma profila 205/55
R 16.
O b r a z l o ž e n j e
Osnovni državni tužilac u N. optužnim predlogom Kt. br. 878/12 stavio je ne
teret okrivljenom M. M. izvršenje krivičnog djela iz čl. 284 st. 1 KZ, a
okrivljenom M. P. izvršenje krivičnog djela iz čl. 284 st. 1 u vezi čl. 25 KZ,
pa je zamjenik ODT-a M. V., koja je na glavnom pretresu zastupala optužbu, u
završnoj riječi ostala pri podnijetom optužnom aktu predlažući sudu da
okrivljene oglasi krivim, izrekne im mjeru bezbijednosti i osudi ih po zakonu.
Okrivljeni M. M. naveo je u svojoj odbrani u prethodnom postupku i na glavnom
pretresu da je sakupljao polovne gume i da je te gume slao po nekom svom
prijatelju u B.. Te gume su nosili povremeno, četiri do pet guma, zavisno od
toga koliko je guma moglo stati u auto, jer na carini nijesu dozvoljavali da
fizičko lice može prenijeti robe više od vrijednosti 100 €. Te gume je slao
kod nekog Z.u M.Nakon što bi ih Z. nalio na isti način su ih vraćali nazad, a
onda ih je lagerovao u B. kod svoje kuće u V. u selu P.. Dana 25. 11. 2012.
godine čuo se telefonom sa bratom P. i rekao mu da ako bude dolazio u N.
kamionom doveze gume da bi ih mogao prodati, jer su to bile zimske gume. Te
gume on prodaje zavisno od dimenzija za 12 do 20 €. Nije mu poznato da je
njegov brat P. dana 25. 11. 2012. godine uzimao gume od R. B., niti on poznaje
R. B., a nije mu poznato ni da je R.B. mimo graničnog prelaza prevozio gume.
Brat mu je rekao da toga dana treba da dođe neki čovjek po meso, a da li je to
bio B.ili neko drugi njemu nije poznato. On je imao namjeru da te gume proda
kako bi od tako zarađenog novca platio kiriju i kupio namirnice za ishranu
porodice, a osim toga i platio onom Z.u iz M. za nalivanje guma. On nema
registrovanu firmu za prodaju guma, niti za obavljanje neke djelatnosti, a
povremeno obavlja fizičke poslove i nema stalni posao. Kritičnog dana je te
gume prevozio njegov brat P. za N. i zaustavila ga je policijska patrola u P..
Oduzeli su mu kamion i gume, jer nije imao papire o porijeklu guma. U završnoj
riječi izrazio je kajanje zbog učinjenog djela navodeći da je to učinio
isključivo da bi prehranio porodicu i platio stan, te je zamolio sud da ga
prilikom odmjeravanja kazne što blaže kazni.
Okrivljeni M. P. naveo je u svojoj odbrani u prethodnom postupku i na glavnom
pretresu da je dana 25. 11. 2012. godine svojim kamionom marke „Tam“ prevozio
protektovane tj. nalivene gume za motorna vozila. Na kamionu je bilo 94 gume.
Toga dana ga je zaustavila policija u P., pitali su ga odakle su mu gume, a
pošto nije imao nikakvu dokumentaciju za iste, policija mu je oduzela gume. On
je gume povremeno nosio kad je išao u B., jer mu jedan zet živi u M., a jedan
u Lj.. Te gume su njegovi prijatelji donosili iz B. nakon što bi bile
nalivene, po četiri do pet komada, zavisno od toga koliko je moglo stati u
auto i iste su regularno prenosili preko granice i nijesu plaćali nikakvu
carinu. Te gume je njegov brat M. skladištio u V. gdje im se nalazi porodična
kuća. Kritičnog dana kad je natovario gume kod njih u kuću je dolazio R.B. iz
H. i donio je četiri-pet guma koje im je poslao njihov zet. Njegov brat M.
nije znao da je R.B. toga dana dolazio i donio gume. Nijesu mu poznate tačne
dimenzije guma koje je prevozio, niti kolika je njihova maloprodajna cijena.
Papire o porijeklu guma nije mogao nabaviti, jer su iste povremeno nošene u B.
po četiri-pet komada i za to nije trebalo plaćati carinu. Nije mu poznato što
je njegov brat M. htio uraditi sa tim gumama, najverovatnije ih je htio
prodati. Inače njegov brat nema registrovanu firmu za prodaju guma, niti za
obavljanje bilo koje druge djelatnosti. U završnoj riječi izrazio je kajanje
zbog učinjenog djela navodeći da je znao da njegov brat nema urednu
dokumentaciju za gume iste ne bi vozio i zamolio sud da ga prilikom
odmjeravanja kazne što blaže kazni.
Sud je u dokaznom postupku saslušao svjedoke K. D. i V. B., na saglasan
predlog stranaka pročitao nalaz i mišljenje sudskog vještaka ekonomsko-
finansijske struke S.R., pročitao potvrdu UP PJ N. o privremenom oduzimanju
predmeta Ku. br. 549 od 25. 11. 2012. godine, zapisnik o primopredaji robe br.
298/11-12 od 25. 11. 2012. godine, potvrdu Uprave carina CG br. 10/11-D-1074
od 28. 11. 2012. godine i izvod iz kaznene evidencije za okrivljene.
Svjedok K. D.naveo je da je dana 25. 11. 2012. godine kao službenik Ispostave
granične policije N. sa kolegom V. B. kontrolisao saobraćaj. Tom prilikom su
zaustavili vozilo „Tam“ natovareno gumama. Vozaču tog vozila M. P. su
zatražili dokumentaciju za gume koje vozi, ali on nije imao nikakvih papira za
iste, što im je bio dovoljan osnov da to lice zajedno sa vozilom i gumama
sprovedu u Stanicu policije da bi se slučaj dalje procesuirao.
Svjedok V.B. naveo je da je zaposlen u Graničkoj policiji i da je dana 25. 11.
2012. godine zaustavio teretno motorno vozilo „Tam“ kojim je upravljao M. P.,
pa su on i kolega K. izvršili kontrolu toga vozila utvrdivši da se na istom
nalazi izvjesna količina guma. Od vozača vozila M. P. su zatražili
dokumentaciju za navedene gume, koju on nije posjedovao, zbog čega su to lice
zajedno sa kamionom priveli u Stanicu policije.
Nalazom i mišljenjem sudskog vještaka ekonomsko-finansijske struke S.R.
navedeno je da ukupna vrijednost predmetnih guma na dan izvršenja krivičnog
djela 25. 11. 2012. godine iznosi 4.065,00 €.
Potvrdom UP PJ N. o privremenom oduzimanju predmeta Ku. br. 549 od 25. 11.
2012. godine navodi se da je ovlašćeno službeno lice izvršilo privremeno
oduzimanje 94 komada guma za motorna vozila od M. P..
Zapisnikom o primopredaji UP – Ispostave granične policije N. od 25. 11. 2012.
godine navedeno je da je od M. P. privremeno oduzeto oko 94 gume za motorna
vozila, za koje M. P. nije imao potrebnu dokumentaciju.
Potvrdom Uprave carina Podgorica od 28. 11. 2012. godine konstatuje se da je
Carinarnica Podgorica od službenika UP PJ N. izvršila preuzimanje 96 komada
polovnih nalivanih guma za vozila marke „Gumex“, sljedećih profila 155/70 R 13
– 12 komada, 185/60 R 14 – 40 komada, 155/55 R 15 – 31 komad, 205/55 R 16 – 13
komada.
Na osnovu izvedenih dokaza, kao i navoda odbrane okrivljenih nesumnjivo je
utvrđeno da su okrivljeni dana 25. 11. 2012. godine, svjesni svog djela i
htjeli njegovo izvršenje i to okrivljeni M. M., nemajući ovlašćenje za
trgovinu u svrhu prodaje u N., nabavio robu opšte upotrebe – 96 protektiranih
– nalivanih guma i to 12 guma profila 155/70 R 13; 40 guma profila 185/60 R
14; 31 guma profila 155/55 R 15 i 13 guma profila 205/55 R 16 u ukupnoj
vrijednosti od 4.065,00 €, a okrivljeni M. P. pomagao okrivljenom M. M. u
izvršenju krivičnog djela, na način što je, iako je znao da je okrivljeni M.
M. predmetnu robu nabavio nemajući ovlašćenje za trgovinu u svrhu dalje
prodaje, teretnim motornim vozilom marke „Tam“ reg. br. NK BN... navedenu robu
prevezao od V. do mjesta M. gdje je ista od strane službenika Uprave policije
– PJ N. prilikom kontrole njegovog vozila, pronađena i oduzeta, čime je
okrivljeni M. M. učinio krivično djelo nedozvoljena trgovina iz čl. 284 st. 1
KZ, a okrivljeni M. P. krivično djelo nedozvoljena trgovina pomaganjem iz čl.
284 st. 1 u vezi čl. 25 KZ.
Okrivljeni M. M. u svojoj odbrani ne spori da za trgovinu gumama nije imao
potrebno ovlašćenje, te da mu je namjera bila da prodajom tih guma zaradi
novac, ali navodi da je te gume nabavljao po četiri-pet komada iz B.,
prevozeći ih u automobilu preko granice i da tom prilikom nije na carini imao
nikakvih problema, a onda je gume lagerovao na svom imanju u B.. Ovakva
tvrdnja okrivljenog je bez osnova i ne umanjuje njegovu krivičnopravnu
odgovornost, jer, po ocjeni suda, okrivljeni M. M. je znao i bio dužan znati
da je za promet predmetne količine guma potrebno ovlašćenje nadležnog državnog
organa. Dakle, okrivljeni M. M. čak i da je, kako sam tvrdi, prevozio iz B.
preko državne granice „po četiri-pet“ guma, on je te gume lagerovao na svom
imanju u B., a odatle organizovao prevoz istih za N. u cilju njihove prodaje,
što ni sam ne spori. Stoga je nesumnjivo da je okrivljeni M. M., radi prodaje,
nabavio veću količinu automobilskih guma (96 komada) i, nemajući za to
ovlašćenje, istu namjeravao prodati. Prednje navedeno ne spori ni sam
okrivljeni M. M..
Okrivljeni M. P. je pomogao u izvršenju krivičnog djela okrivljenom M. M.,
tako što je teretnim vozilom pokušao prevesti predmetnu robu – automobilske
gume iz V. u N., ali su ga, budući da za natovarenu robu nije imao nikakve
dokumentacije, službenici policije spriječili u tome i oduzeli mu navedene
gume. Navedeno potvrđuju iskazi svjedoka K.D. i V. B., te konstatacije potvrde
UP PJ N. o privremenom oduzimanju predmeta, zapisnika o primopredaji robe od
25. 11. 2012. godine te potvrde Uprave carina od 28. 11. 2012. godine. Ni sam
okrivljeni M. P. ne spori da za porijeklo guma nije imao nikakve
dokumentacije, navodeći da su iste prenošene preko granice „po četiri-pet
komada“ i da za tu količinu takve robe nije potrebna dokumentacija na carini.
Ovakvi navodi okrivljenog M. P. su potpuno neosnovani i usmjereni na
olakšavanje njegovog krivičnopravnog položaja. Naime, sama činjenica da su
predmetne gume bile natovarene na teretno vozilo, da je u pitanju veća
količina namijenjena prodaji (96 komada), govori o namjeri okrivljenih da se,
protivno imerativnim propisima, bave trgovinom robe opšte upotrebe –
automobilskih guma.
Nadalje, tvrdnje okrivljenog M. P. da mu „nije poznato što je njegov brat –
okrivljeni M. M. htio uraditi sa gumama, najvjerovatnije ih je htio prodati“,
te da je znao da njegov brat nema urednu dokumentaciju za gume on ih ne bi
prevozio, su nelogične, neistinite i kontradiktorne. Naime, okrivljeni M. P.
jasno navodi u svojoj odbrani da njegov brat – okrivljeni M. M. nema
registrovanu firmu za prodaju guma, niti za obavljanje bilo koje druge
djelatnosti, a isto tako da ovlašćenim službenicima policije nije pokazao niti
je mogao pokazati bilo kavu dokumentaciju o porijeklu guma, jer je nije imao,
jasno navodi na zaključak da je okrivljeni M. P. znao da njegov brat namjerava
prodaju guma, da za porijeklo istih nema nikakve dokumentacije. Prednje se dâ
utvrditi i iz iskaza svjedoka K.D. i V.B.
Okrivljeni M. M. je bio svjestan da za trgovinu predmetnom robom – gumama nema
ovlašćenja, a okrivljeni M. P. da roba – koju je prevozio nema dokumentacije o
njenom porijeklu, ali je okrivljeni M. M. htio da proda navedenu robu, a
okrivljeni M. P. da mu pomogne u tome prevozeći istu, iz čega se zaključuje da
su postupali sa direktnim umišljajem.
Pri odlučivanju o krivičnoj sankciji, sud je shodno čl. 42 KZ, kao
olakšavajuće okolnosti okrivljenim cijenio nezaposlenost, a stim u vezi i loše
imovno stanje, izraženo kajanje, raniju neosuđivanost utvrđenu na osnovu
izvoda iz kaznene evidencije, porodičnost (okrivljeni M. M. je oženjen i otac
je dvoje djece, a okrivljeni M. P. je oženjen i otac je troje djece), dok
otežavajućih okolnosti na strani okrivljenih nije bilo, pa im je sud izrekao
uslovnu osudu kojom im je utvrdio kaznu zatvora u trajanju od po tri mjeseca,
koja se neće izvršiti ako okrivljeni u roku od jedne godine po pravosnažnosti
presude ne učine novo krivično djelo, a čime će se, po ocjeni suda, na
okrivljene uticati da ubuduće ne čine krivična djela, te da će se u konkretnom
slučaju postići svrha uslovne osude iz čl. 52 KZ, a u okviru opšte svrhe
propisivanja i izricanja krivičnih sankcija iz čl. 4 st. 2 KZ.
Sud je, na osnovu čl. 75 i 284 st. 6 KZ, okrivljenom M. M. izrekao mjeru
bezbjednosti, kojom je od istog oduzeta roba – gume koja je bila predmet za
izvršenje krivičnog djela.
Sud je, shodno čl. 226 i 229 ZKP-a, obavezao okrivljene da solidarno plate
troškove krivičnog postupka u iznosu od 44,00 €, što se odnosi na nagradu
sudskom vještaku za urađeni nalaz i mišljenje, te da svaki pojedinačno uplati
iznos od po 30,00 € na ime sudskog paušala, srazmjerno složenosti i trajanju
krivičnog postupka i imovnom stanju okrivljenih.
Iz iznijetih razloga na osnovu čl. 374 ZKP, odlučeno je kao u izreci.
OSNOVNI SUD U N., dana 19. 03. 2013. godine.
Zapisničar,
Krištof Stanka, s.r.
|
SUDIJA,
Babović Dragan, s.r.  
---|---  
Za tačnost otpravka tvrdi i ovjerava namještenik suda.
PRAVNA POUKA: Protiv ove presude dozvoljena je žalba roku od 8 dana od dana
prijema iste, preko voog suda Višem sudu Podgorica.