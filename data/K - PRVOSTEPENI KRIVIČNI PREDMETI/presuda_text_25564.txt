K. br. 885/12
U IME CRNE GORE
OSNOVNI SUD U NIKŠIĆU, kao prvostepeni krivicni po sudiji Draganu Baboviću uz
sudjelovanje Krištof Stanke kao zapisničara u krivičnom predmetu protiv
okrivljenog Č.R., zbog krivičnog djela samovlašće iz čl. 384.st.1. KZ, po
optužnom predlogu Kt.br.683/12 od 01.10.2012. godine, nakon završenog javnog i
glavnog pretresa u prisustvu zamjenika ODT-a Nikšić P.Z. i okrivljenog, dana
07.02.2013. godine donio je i javno objavio
P R E S U D U
Okrivljeni :
Č.R. od oca M. i majke M.rodjene B. rodjen ... godine u P., nastanjen u N. –
ul R. B. br. .. , državljanin CG, penzioner , ozenjen, otac petoro djece,
lošeg imovnog stanja, ranije neosudjivan.
K R I V J E
Što je:
Neutvrđenog dana u periodu od 05.06.2012 godine do 08.06.2012 godine u
Nikšiću, u svom porodičnom stanu koji se nalazi u ulici, R.B.br. .. ,
samovlasno pribavio pravo za koje smatra da mu pripada, na način što se, nakon
što su ga dana 05.06.2012 godine radnici Elektrodistribucije Nikšić isključili
sa niskonaponske mreže zbog neplaćenog duga na ime utrošene električne
energije, samovlasno priključio na niskonaponsku mrežu Elektrodistribucije
Nikšić.
- čime je izvršio krivično djelo samovlašće iz čl. 384 st.1 Krivičnog
zakonika
Pa mu sud za navedeno krivično djelo primjenom čl. 4,42,52,53 i 54. Krivičnog
zakonika i čl. 229 i 374. Zakonika o krivičnom postupku i z r i č e:
USLOVNU OSUDU
Kojom mu prethodno utvrđuje kaznu zatvora u trajanju od 40 ( četrdeset ) dana
i istovremeno određuje, da se ova kazna neće izvršiti ako okrivljeni u roku 1
(jedne) godine po pravosnažnosti presude ne učini novo krivično djelo.
Obavezuje se okrivljeni da na ime troškova krivičnog postupka plati iznos od
30,00 eura u roku od 15 dana po pravosnažnosti presude, pod prijetnjom
prinudnogg izvršenja na žiro račun Osnovnog suda u Nikšiću br. 832-152-32.
O b r a z l o ž e nj e
ODT iz Nikšića optužnim predlogom Kt. Br. 638/12 od 01.10.2012. godine, stavio
je na teret okrivljenom Č.R.u izvršenje krivičnog djela koje je činjenično i
pravno opisano u izreci presude, pa je zamjenik ODT-a P. Z., zastupajući
optužbu na glavnom pretresu, ostao pri istoj tražeći osudu okrivljenog.
Okrivljeni Č.R., u svojoj odbrani u bitnom je istakao da mu nije poznato da mu
je dana 05.06.2012 godine isključivana struja , kao da za to nijesu znali ni
članovi njegove porodice. Naveo je da su mu komšije kazale da je struja
isključivana, jer se svima njima brojila nalaze u prizemlju zgrade u
zaključanom ormaru i da je tom prilikom svima njima struja bila isključena.
Dalje je naveo da ako je struja bila isključena, a istu neko prikopčao, on ne
može da označi ni jedno lice koje je prikopčalo stuju. Takodje je naveo da
nije potpisao nikakav zapisnik o isključenju a zna da je u to vrijeme bio u
stanu i da nije bio odsutan. Na kraju je naveo da ima duga za struju preko
1000 eura. U konačnom je naveo da ostaje pri navodima svoje odbrane, a da
pitanje svoje krivice ostavlja sudu na ocjenu.
U dokaznom postupku sud je neposredno saslušao svjedoka M.M., pročitao
zapisnik o izvršenju naloga za obustavu i snadbijevanje električnom energijom
br. 0012568 od 05.06.2012. godine, zapisnik o izvršenju naloga za obustavu i
snadbijevanje električnom energijom br.0013944 od 08.06.2012. godine i uvid u
izvod iz kaznene evidencije na ime okrivljenog .
Svjedok M.M. u svom iskazu je naveo da je kao radnik Elektrodistribucije
Nikšić dana 05.06.2012 godine sa kolegom J. D.bio na terenu i da su izvršavali
isključenja neurednih platiša, a da je medju njima bio i okrivljeni Č.R. i da
je isti zbog neplaćenog duga isključen na osnovu naloga na brojilu a da su mu
brojilo plombirali plombom NKOO3781. Dalje je naveo da su dana 08.06.2012.
godine bili u obilazak potrošača koje su prethodno isključili sa
elektrodistributivne mreze i da su konstatovali da se okrivljeni samovoljno
priključio na mrežu. Na kraju je naveo da prilikom svakog isključenja
potrošaču ostave zapisnik na brojilu sa napomenom da se odmah javi u
Elektrodistribuciju.
Zapisnikom o izvršenju naloga za obustavu snadbijevanja električnom energijom
br.0012568 od 05.06.2012. godine, je navedeno da je potrošač Č.R., isključen
sa snadbijevanja električnom energijom zbog duga koji je iznosio 1,198,74 eura
i da mu je brojilo plombirano plombom NK003781, a zapisnikom o izvršenju
naloga za obustavu snadbijevanja električnom energijom br.0013944 od
08.06.2012. godine je navedeno da se navedeni potrošač samovoljno priključio
na ED mrezu.
Cijeneći sadržinu provedenih dokaza sud je na nesumnjiv način utvrdio da je
okrivljeni, neutvrđenog dana, u periodu između 05.06.2012 godine do 08.06.2012
godine u Nikšiću, u svom stanu u kojem živi , u ulici R.B.br..., samovlasno
pribavio pravo za koje je smatrao da mu pripada na način što je sa svog
brojila broj 89685879 skinuo elektrodistrbutivnu plombu NK003781 koju su
stavili radnici Elektrodistribucije Nikšić, a zatim se samovlasno priključio
na napajanje električnom energijom sa elektrodistributivne mreže, kojim
radnjama je sa direktnim umišljajem ostvario sva bitna obilježja krivičnog
djela samovlašće iz čl.384.st.1.KZ.
Sud je cijenio odbranu okrivljenog, pa istu nije prihvatio nalazeći da je
neosnovana i sračunata radi izbjegavanja krivične odgovornosti. Naime,
okrivljeni Č.R. je tvrdio da nije znao da je struja nestajala i da ako je istu
neko priključio ne može da označi bilo koga ko je mogao priključiti, a iz same
izjave svjedoka M.M., radnika Elektrodistribucije Nikšić, proizilazi da je
potrošač isključen na brojilu zbog neizmirenih dugovanja i da je brojilo
plombirano plombom NK003781, a što potvrdjuje zapisnik o izvršenju naloga za
obustavu snadbijevanja električnom energijom. Takođe, za sud je neprihvatljivo
da okrivljeni nije znao da mu je struja isključivana, jer je u svojoj odbrani
kazao da ima dug za struju koji iznosi preko 1000 eura, pa je logično da zbog
tolikog duga bude isključen.
Naprijed navedenim dokazima se jasno utvrđuje da je okrivljeni Č.R. bio
isključen sa elektrodistributivne mreže na brojilu i da se nakon toga
samovlasno priključio, iz kojih razloga je sud odbio odbranu okrivljenog, kao
nelogičnu i u suprotnosti sa izvedenim dokazima kojima je sud dao punu vjeru.
Sud je prihvatio predlog zamjenika ODT-a P. Ž. da se ne saslušava svjedok J.
D. radnik Elektrodistribucije Nikšić i predstavnika Elektrodistribucije
Nikšić, budući da isto nebi bilo potrebno obzirom na utvrđeno činjenično
stanje.
Prilikom odlučivanja o krivičnoj sankciji sud je okrivljenom kao olakšavajuće
okolnosti shodno čl.42.st1. KZ cijenio njegovo korektno držanje pred sudom,
imovno stanje, pogotovu okolnost da je penzioner i otac petoro djece i , kao i
raniju neosuđivanost utvrđenu iz izvoda iz kaznene evidencije, dok
otežavajućih okolnosti na strani okrivljenog nije našao, pa je sud nalazeći da
okrivljenom nije bilo nužno izricati efektivnu kaznu zatvora budući da su
ispunjeni uslovi iz čl.53 i čl. 54 KZ istom izrekao uslovnu osudu uz
utvrđivanje kazne zatvora od 45 dana i vremena provjeravanja od 1 godine,
nalazeći da će se na ovaj način ostvariti svrha uslovne osude iz čl.52. KZ u
okviru opšte svrhe propisivanja i izricanja krivičnih sankcija iz čl.4.st.2.
KZ.
Kako je okrivljeni oglašen krivim sud ga je shodno čl.226,229 ZKP-a obavezao
na plaćanje paušalnih troškova krivičnog postupka u iznosu od 30,00 eura
srazmjerno složenosti i trajanju postupka, te imovinskim prilikama
okrivljenog.
Iz iznijetih razloga, a primjenom čl.374.ZKP-a, odlučeno kao u izreci presude.
OSNOVNI SUD U NIKŠIĆU, 07.02.2013 godine
ZAPISNIČAR S U D I J A
Krištof Stanka s. r. Babović Dragan s.r.
Za tačnost otpravka tvrdi i ovjerava Službenik suda.
POUKA O PRAVNOM LIJEKU: Protiv ove presude može se izjaviti žalba, preko ovog
suda Višem sudu u Podgorici, u roku od 8 dana od dana prijema pismenog
otpravka.
D-na, 07.02.2013.god.
Presudu dostaviti:
-​ ODT-u Nikšić,
-​ Okrivljenom,
-​ U spise predmeta.
S U D I J A,