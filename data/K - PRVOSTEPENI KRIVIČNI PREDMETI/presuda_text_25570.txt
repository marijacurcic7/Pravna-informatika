HYPERLINK
"http://sr.wikipedia.org/wiki/%D0%A1%D0%BB%D0%B8%D0%BA%D0%B0:Coat_of_arms_of_Montenegro.svg"
Posl.br.K. 115/13
U IME CRNE GORE
OSNOVNI SUD U CETINJU, kao prvostepeni krivični, po sudiji Željki Jovović, uz
sudjelovanje sudskog namještenika Vjere Jovićević, kao zapisničara, u
krivičnom predmetu okrivljenih Z. L. iz Cetinja, zbog krivičnog djela
nasilničko ponašanje iz čl. 399 Krivičnog zakonika i Z. F. iz Cetinja, zbog
krivičnog djela teška tjelesna povreda iz člana 151 st. 1 Krivičnog zakonika,
po optužnom predlogu Osnovnog državnog tužioca u Cetinju Kt. br. 105/13 od
05.07.2013.godine, nakon održanog glavnog i javnog pretresa dana
24.07.2013.godine, u prisustvu zamjenika ODT Cetinje P. K. okrivljenih Z. L. i
Z. F. njihovog branioca L. I. adv. iz Cetinja donio je i istog dana javno
objavio
P R E S U D U
Okrivljeni
Z. L. JMBG ...... od oca D. i majke V. rodjene J. rodjen ......godine u
Cetinju, gdje i prebiva, državljanin Crne Gore, student, neoženjen, pismen, sa
završenom srednjom školom, lošeg imovnog stanja, osudjivan presudama Osnovnog
suda u Cetinju: K. br. 179/08 od 19. 06. 2008. godine zbog krivičnog djela
teško djelo protiv bezbjednosti javnog saobraćaja iz člana 348 stav 3. u vezi
člana 339 stav 3 Krivičnog zakonika na kaznu zatvora u trajanju od 60 dana
uslovno na 1 (jednu) godinu, K. br. 169/08 od 02.07.2008.godine zbog krivičnog
djela nasilničko ponašanje iz čl. 399 Krivičnog zakonika na kaznu zatvora u
trajanju od 6 (šest) mjeseci uslovno na dvije godine, K. br. 27/09 od
28.04.2009.godine, zbog krivičnog djela nasilničko ponašanje iz člana 399
Krivičnog zakonika, na kaznu zatvora u trajanju od 6 (šest) mjeseci uslovno na
tri godine, K.br.133/10 od 19.10.2010.godine, zbog krivičnog djela nasilničko
ponašanje iz člana 399 Krivičnog zakonika, na kaznu zatvora u trajanju od 30
(trideset) dana i K. br. 186/10 od 08.02.2011.godine zbog krivičnog djela
nasilničko ponašanje iz člana 399 Krivičnog zakonika, na kaznu zatvora u
trajanju od 6 (šest) mjeseci,
Z. F. JMBG ....... od oca D. i majke V. rodjene J. rodjen .......godine u
Cetinju, gdje i prebiva, državljanin Crne Gore, student, neoženjen, pismen, sa
završenom srednjom školom, srednjeg imovnog stanja, osudjivan presudom
Osnovnog suda u Cetinju K. br. 27/09 od 28.04.2009.godine, zbog krivičnog
djela nasilničko ponašanje iz člana 399 Krivičnog zakonka, na kaznu zatvora u
trajanju od 6 (šest) mjeseci, uslovno na jednu godinu
Krivi su
Što su:
Okrivljeni Z. L. dana 30. juna 2013.godine, oko 00,50 časova, ispred
ugostiteljskog objekta zv. „Š. P.“, lociranog u „Nj.“ ulici, u Cetinju,
postupajući u grupi sa više, nepoznatih lica, iako svjestan da je vršenje
nasilja prema drugom zabranjeno, i da će time ugroziti spokojstvo gradjana i
remetiti javni red i mir, voljno oštećenom S. M. iz Cetinja, dok se nalazio na
tlu zbog zadobijenog udarca od strane nepoznatog lica, zajedno sa više lica,
zadao nekoliko udaraca rukama i nogama u predjelu glave i tijela, od kojih
udaraca je oštećeni S. M. zadobio laku tjelesnu povredu u vidu kontuzije -
nagnječenja glave u predjelu jagodične kosti obostrano, i mastoidne kosti
desno, dok je okrivljeni Z. F. u unutrašnjosti navedenog ugostiteljskog
objekta, iako svjestan da će udarcem nogom u lice oštećenog Ć. M. iz Cetinja,
istog teško tjelesno povrijediti, voljno prišao oštećenom Ć. M. dok se nalazio
na tlu zbog zadobijenog udarca od strane nepoznatog lica, i zadao mu udarac
nogom u predjelu lica - nosa i vilice, kojom prilikom je oštećenom nanio tešku
tjelesnu povredu u vidu kontuzije-nagnječenja nosa, sa prisutnim krvarenjem iz
nosa, i preloma drugog zuba gornje vilice lijevo
- čime je okr. Z. L. izvršio krivično djelo nasilničko ponašanje iz člana 399
Krivičnog zakonika, a okrivljeni Z. F. krivično djelo teška tjelesna povreda
iz člana 151 stav 1 Krivičnog zakonika
Pa sud okrivljene Z. L. i Z. F. na osnovu čl. 4. st. 2, 32, 36, 42 st.1
Krivičnog zakonika, okrivlljenom Z. L. i čl. 51 Krivičnog zakonika a
okrivljenom Z. F. i čl. 45 st. 1 tač. 3 i čl. 46 st. 1 tač. 5 Krivičnog
zakonika, te čl. 226, 229 i 374 Zakonika o krivičnom postupku,
O S U Đ U J E
Okrivljenog Z. L. na kaznu zatvora u trajanju od 8 (osam) mjeseci, u koju
kaznu se uračunava vrijeme provedeno u pritvoru od 30.06.2013. godine do
24.07.2013.godine, a okrivljenog Z. F. na kaznu zatvora u trajanju od 40
(četrdeset) dana.
Obavezuju se okrivljeni da plate solidarno po osnovu troškova krivičnog
postupka iznos od 38,50€, te po osnovu sudskog paušala iznos od po 30,00€, u
roku od 15 dana po pravosnažnosti presude, pod prijetnjom prinudnog izvršenja
O b r a z l o ž e nj e
Optužnim predlogom Osnovnog državnog tužioca u Cetinju Kt.br. 105/13 od 05.
07. 2013. godine stavljeno je na teret okrivljenom Z. L. izvršenje krivičnog
djela nasilničko ponašanje iz čl. 399 Krivičnog zakonika, a okrivljenom Z. F.
izvršenje krivičnog djela teška tjelesna povreda iz člana 151 st. 1 Krivičnog
zakonika, pa je zamjenik ODT Cetinje K. P. ostajući pri istom, u završnoj
riječi navela, da je dokazima provedenim na glavnom pretresu nesumnjivo
dokazano da su okrivljeni izvršili krivično djelo stavljeno im na teret i
konačno predložila da sud okrivljene oglasi krivim i osudi po zakonu.
Okrivljeni Z. L. u svojoj odbrani navodi da je kritične večeri negdje oko
11,00 časova otišao u kafić „P.“ vlasništvo J. Dj. sa prijateljicom J. M. U
lokalu je zatekao F. M. i Ž. D. Bilo je još ljudi u lokalu, a medju njima je
bio jedan momak za kojeg je kasnije saznao da se preziva S. koji je u društvu
sa još dva momka stajao za šankom pored zida, što je bilo udaljeno nekih dva
metra od njih, a izmedju njih je bilo još ljudi - gostiju lokala. Ovaj momak
S. je prilazio djevojkama u lokalu, pa su ga neki momci opominjali a nakon
nekih sat i po je prišao kod njih i nešto pokušao da priča sa M. i M. pa su mu
one rekle nešto u smislu da ih ostavi na miru i da prodje. Rekao je ovom momku
da djevojke ostavi na miru, našto ga je on pripitao šta je rekao, pa mu je
odgovorio da on sjedi sa djevojkama i da nije možda pobrkao društvo, nakon
čega ga je ovaj momak pozvao da izadje napolje. Nasmijao se, jer nije znao šta
mu to znači, a on ga je povukao za duksericu u pravcu izlaza iz lokala.
Krenuli su napolje i to tako što je S. išao ispred njega, a kada su izašli
ispred lokala vidio je da napolju sjede Dj. J.i još jedan momak za koga misli
da se zove I. I. S. se tada okrenuo prema njemu i krenuo je da podiže ruke, pa
je mislio da će da ga udari, zbog čega ga je odgurnuo od sebe. Nije vidio da
li je on pao, jer je Dj. J. odmah skočio, rekao da se ne svadjaju i da idu
kući, pa je pošao prema svojoj kući a ovaj momak prema Studenskom trgu. Navodi
da je bio mrak i nije vidio da li je S. povrijedjen a vidio je da ga prema
Studenskom trgu vodi neki momak crne kose, pri čemu se S. otimao i govorio
nešto u njegovom pravcu, od kojih riječi je uspio da razazna da mu je rekao da
će još i platiti za ovo, dok se drugih riječi ne može sjetiti. Ć. M. uopšte ne
poznaje, ali zna da nikoga nije udarao niti u lokalu imao kontakt sa bilo kim
drugim. S. ga je dok ga je ovaj momak vodio prema Trgu pitao kako se zove, pa
mu je odgovorio da se zove L. Z. Pojašnjava da mu nikako nije bila namjera da
napravi bilo šta loše, već ga je S. prosto izveo iz lokala a istog ne bi
prepoznao da ga srete. Na glavnom pretresu je dodao da se kasnije ispostavilo
da su oštećeni S. i on kumovi, a njihovi roditelji su prijatelji. Nakon
kritičnog dogadjaja su se izmirili a njegovi roditelji su bili u posjeti kod
oštećenog. Pojasnio je da je oštećeni S. kritičnom prilikom šetao po kafani i
prilazio je društvima, pa je tako došao i do njihovog stola, nakon čega je S.
rekao da ostavi djevojke na miru jer su u njegovom društvu. U završnoj riječi
je zamolio sud da ga što blaže kazni jer mu se ovakve situacije prosto
dešavaju, ali se nešto slično sigurno više neće ponoviti.
Okrivljeni Z. F. u svojoj odbrani navodi da je dana 29.06.2013.godine oko
23,15 ili 23,30 časova po pozivu svoje prijateljice došao u kafić „Š. P.“ na
piće, gdje je na drugom kraju šanka bio njegov brat sa dvije prijateljice.
Vidio je da se dva nepoznata momka vrzmaju oko djevojaka koji su bili u L.
društvu i da to djevojkama smeta. U jednom trenutku je vidio da jedan od tih
momaka čupa L. za ruku i da mu se L. nasmijao i gledao ga, a taj momak ga je
ponovo počupao za ruku i rekao mu „izadji“. Vidio je da je L. išao prvi a za
njim je išao taj momak, koji je povukao za ruku svog druga, koji je tu veče
bio sa njim, tako da je i on krenuo za njim. Kada je vidio da dvojica momaka
odvode njegovog brata iz lokala krenuo je za njima, na izlazu iz lokala jednog
od ovih momaka je uhvatio za ruku, okrenuo ga prema sebi i zadao mu nekoliko
udaraca stisnutom pesnicom u predjelu glave - nosa i vilice, nakon čega je
ovaj momak pao dole, pa ga više nije dirao. Odmah su skočili gosti lokala da
razdvajaju, ali ne može da navede ko je sve bio tu, jer mu namjera nije bila
da se svadja već samo da se makne. Kada je izašao napolje vidio je da L. stoji
blizu državne apoteke, na trotoaru, dok je jedan od ovih momaka ispred lokala,
kod šanka, ležao na tlu. U tom trenutku, kako je bio uzbudjen, ne može se
sjetiti da li je bilo ljudi ispred, čuo je da je taj momak, dok je odlazio
rekao „bez brata platićeš mi“ ali ne zna kome je to bilo upućeno. Tvrdi da
nogom nije udario nikoga, već se kada je ovaj momak pao, samo makao i više ga
nije dirao. Žao mu je što je došlo do svega ovoga, u gradu nije poznat kao
svadjalica i tučaroš a ovako je reagovao jer se prepao za svog brata. Navodi
da su roditelji ova dva momka prijatelji sa njegovim roditeljima, tako da su
se nakon ovog dogadjaja svi izmirili, pa više nema ni ružnih misli, a ne čega
drugog. Obećao je da će se maksimalno potruditi da mu se ovakve i slične
stvari u budućnosti ne dešavaju. Na glavnom pretresu je dodao da ranije nije
poznavao S. M. ali ga je primijetio kritične večeri jer je šetao kroz kafić i
prilazio djevojkama, pa je tako prišao i N. za koju je on mislio da je u
njegovom društvu, a prilazio je i M. M. i Mii. Vidio je da su ove djevojke
kratko pričale sa M. a činilo mu se da su nezainteresovane. Pojasnio je da je
L. kritičnom prilikom oštećeni S. počupao za ruku i pozvao ga da izadje vani,
nakon čega je prošetao negdje do polovine šanka, pa se opet vratio do L. i
pozvao ga da izadju vani. Vidio je da su krenuli da izlaze vani i to tako što
je išao Sj. pa L. pa Ć. a on je krenuo za njima. Navodi da je Ć. udario odmah
nakon što su izašli iz kafane, a nakon što je on pao na tlo, više ga nije
udarao. Nije vidio da li je neko udarao S. jer je bio okrenut ledjima. U
završnoj riječi je naveo da se kaje zbog svega što se desilo. Sa oštećenima su
se pomirili i istima su se izvinuli pa se nešto slično sigurno neće ponoviti.
Branilac okrivljenih je završnoj riječi naveo da je kritične večeri okrivljeni
Z. L. samo odreagovao na ponašanje oštećenog S. obzirom da je po njegovoj
procjeni S. dosadjivao djevojkama koje su bile u njegovom društvu. Ukazao je
da okrivljeni potvrdjuje da je došlo do fizičkog kontakta te da je odgurnuo S.
koji je pao na tlo, a sam oštećeni se nije mogao izjasniti sa sigurnošću da li
ga je Z. L. udario dok je bio na tlu. Smatra da u konkretnom slučaju nema
nijednog čvrstog dokaza da je okrivljeni Z. L. nanio tjelesne povrede
oštećenom na način opisan u optužnom aktu, pa je predložio da ga sud oslobodi
optužbe usled nedostatka dokaza a u koliko sud nadje drugačije zamolio da se
okrivljeni što blaže kazne imajući u vidu iskreno kajanje i tvrdnju da se
nešto ovako u budućnosti neće sigurno ponoviti.
U dokaznom postupku sud je saslušao svjedoke oštećene S. M. i Ć. M. saslušao
svjedoke Dj. I. Dj. J. K. Z. P. L. i V. R. po saglasnom predlogu stranaka
pročitao izkaze svjedoka Ž. D. I. I. i D. M. po saglasnom predlogu stranaka
pročitao nalaz i mišljenje sudskog vještaka medicinske struke dr R. S. od
03.07.2013. godine, pročitao zapisnik o prepoznavanju lica Kt.br. 105/13 od
04.07.2013. godine, pročitao izvještaj iz kaznene evidencije na ime
okrivljenih Z. L. i Z. F.
Svjedok-oštećeni S. M. u svoj iskaz navodi da je dana 29.06.2013. godine
negdje oko 23,00 časa sa svojim drugom Dj. I. otišao u kafić „Š. P.“ i u
jednom trenutku je došla R. B. koja mu je prijateljica i sa kojom je igrao.
Poslije nekog vremena je ona otišla a za šank je pored njih stala djevojka sa
šeširom koja se zove N. i kratko su komunicirali, pa mu je na računu napisala
ime i broj telefona a on njoj dao svoju vizit kartu, nakon čega je ona otišla.
Nedugo nakon toga je spazio djevojku u plavoj odjeći, koja je igrala u
njegovoj blizini, pa joj je prišao i počeo da igra sa njom. Nije primijetio da
joj je to na bilo koji način smetalo, niti je bilo šta rekla a da je
primijetio da joj smeta sigurno bi odstupio. Odjednom je neki momak koga ne
poznaje, a koji nije L. Z. prišao i rekao mu da bježi pa ga je začudjeno
gledao, našto mu je rekao da izadje napolje, pa je i krenuo, a ovaj momak je
išao iza njega. Kada je došao do vrata lokala neko ga je udario u potiljak ali
ne zna čime, jer nije mogao da vidi. Od tog udarca je pao na tlo i pokušavao
rukama da zaštiti lice i tada je osjetio da ga najmanje pet ljudi udara i
vidio je da se radi o više osoba, koje su bile muškog pola i starije od njega
bar 10 godina. Medju njima je bio i L. Z. a svi su ga udarali nogama. Neko je
skočio da razdvaja pa je njegov drug Dj. Igori prišao da mu pomogne. Kada je
ustao, vidio je L. Z. i ostale momke, pa ih je pitao ko su a samo mu je L.
odgovorio „ja sam L. Z.“, pa mu je rekao „jebaću vas u usta“. L. Z. se
zalijetao u njegovom pravcu, neko ga je držao a njega je Dj. I. odgurnuo da
ide kući pa je pošao za auto i tu ga je zaustavila policija. Dok su policajci
završavali kontrolu naišao je njegov prijatelj Ć. M. koji je bio sav krvav po
licu i policija ih je pitala šta je bilo, pa su Ć. i Dj. I. ispričali šta je
bilo. U lokalu nije vidio Ć. M. tako da ne zna ko ga je i kada udarao. Nije
čuo da mu je Z. L. prijetio. Pojasnio je da je bilo poluosvijetljeno, da u tom
trenutku nije razmišljao o svetiljkama ni odakle je svjetlost dopirala, a
jasno je mogao da vidi likove ljudi. Na glavnom pretresu je pojasnio da je na
saslušaju kod Tužioca rekao da mu je prišao neki momak koji nije L. i rekao mu
da bježi i rekao da izadju napolje, nakon čega su i krenuli napolje, pa je
pojasnio da je momak koji mu je prišao i rekao da bježi u stvari bio L. ali ga
on nije udario u potiljak dok je izlazio iz lokala. Ranije nije poznavao Z. L.
a sada je siguran da je to lice ustvari bio L. koga je i prepoznao u sudnici.
Udaralo ga je pet momaka, tako da ga nije udarao samo L. ali je siguran da ga
je L. udarao nogama jer je nakon što je ustao pitao „ko ste vi“ i momak koji
ga je udarao se predstavio kao L. Z. a koji je okrivljeni prisutan u sudnici.
Naveo je da se ne pridružuje krivičnom gonjenu protiv okrivljenog, niti
ispostavlja imovinsko pravni zahtjev iz razloga što se kasnije ispostavilo da
su njegova i L. porodica u prijateljskim odnosima. Smatra da kritične večeri
svojim ponašanjem nije isprovocirao Z. L. L. je sjedio za šankom i bio je
okrenut ledjima od njega a djevojke su bile same pored šanka i igrale su, pa
je prišao i igrao sa ovim djevojkama, a one to nijesu odbijale, jer bi se u
suprotnom pomjerio. Nije pozvao L. da izadju napolje. Napadnut je na izlazu iz
lokala sa ledja tako da nije krenuo rukama prema L. jer je L. bio iza njega.
Nakon što se okrivljeni Z. L. u sudnici izvinuo prihvatio je izvinjenje i
pružio ruku.
Svjedok - oštećeni Ć. M. u svom iskazu navodi da ga je negdje oko ponoći
30.06.2013.godine pozvao Dj. I. da dodje u „Š. P.“ da popije piće sa njim i S.
M. Kada je došao sjeo je za šank sa njima i vidio je da je S. M. pričao sa
nekom djevojkom, koju on ne poznaje, dok je Dj. izašao iz lokala da
telefonira. U jednom trenutku došlo je do guranja izmedju S. M. i L. Z. pa su
oni krenuli prema izlazu i izašli iz lokala, a kako je bila gužva nije se
mogao sjetiti ko je prvi išao, mada misli da je prvi išao M. a L. za njim.
Nedugo nakon toga nekoliko momaka je užurbano krenulo prema izlazu i napolju
se stvorila gužva, pa je i on krenuo prema izlazu u namjeri da vidi o čemu se
radi. Dok se probijao kroz gužvu na neki metar od izlaza iz lokala, neko ga je
nekim predmetom, pretpostavlja, udario u potiljak pa je pao na tlo, nakon čega
mu je prišao momak za koga je kasnije čuo da se preziva Z. a ima dužu bradu i
kratko ošišanu kosu, misli da je brat Z. L. koji ga je nogom udario u predjelu
nosa i vilice i tada mu je polomljen zub. Nakon toga ga je udaralo više ljudi,
nije mogao da vidi ko, samo zna da je osjećao udarce svuda po tijelu i da je
kasnije vidio hematome svuda po tijelu. Misli da je izgubio svijest jer
sledeće čega se sjeća je da mu je komšija D. M. u toaletu lokala prao krv sa
lica. Nije mogao vidjeti šta se dešava sa S. M. ni ko ga je udarao, jer je
napolju bila gužva a nije mogao stići da izadje iz lokala. Navodi da bi momka
koji ga je udario mogao prepoznati a sve to je mogao vidjeti čitav lokal, sve
te ljude zna iz vidjenja a ne zna kako se oni zovu i prezivaju. Pojasnio je da
je vidio da je S. M. izašao sa nekim momkom ali da ne zna kako mu je ime, a
čuo je da se taj momak sa kojim je S. izašao zove Z. L.. Zub koji mu je
polomljen prethodno je bio zdrav i nije ga popravljao. Na glavnom pretresu je
dodao da u sudnici prepoznaje momka koji ga je udario, nakon čega je pokazao
na okrivljenog Z. F. Nakon što mu je u sudnici pokazan Z. L. je naveo da ga Z.
L. nije udarao, niti je vidio da je L. udarao bilo koga, ukazujući da na L.
nije obraćao pažnju, već ga je samo vidio te večeri u kafiću. Ne može se
sjetiti da li ga je kritične prilike okrivljeni F. okrenuo ka sebi i zadao mu
udarce stisnutom pesnicom u nos i vilicu. Nakon što se okrivljeni Z. F. u
sudnici izvinuo prihvatio je izvinjenje i pružio ruku. Nije se pridružio
krivičnom gonjenu i nije postavio imovinskopravni zahtjev.
Svjedok I. I. u svom izkazu navodi da je dana 30.06.2013. godine, dok je šetao
sa prijateljem Dj. J. po korzu, negdje kad su bili na Trgu Kralja Nikole, iz
pravca Studentskog trga začuo gužvu i dok su se spustili do dolje vidjeli su
nekoliko policijskih kola i više uniformisanih policajaca. Po ulici ispred
lokala je bilo ljudi jer su se tada svi lokali već zatvarali, ali kako dugo
nije živio u Cetinju ne može se izjasniti ko je sve tu bio. U njegovom
prisustvu niko nikoga nije udarao, niti se bilo što drugo desilo. Z. L.
poznaje od prije 7 - 8 godina dok je isti bio dijete, a kako nije bio tu
praktično ga nije ni gledao zadnjih godina, dok S. M. i Ć. M. do sada nije
sretao.
Svjedok Dj. J. u svom izkazu navodi da je vlasnik kafića „Š. P.“ a kritične
večeri je bio u lokalu „Nj.“ koji je dalje i dok se vraćao, zajedno sa I. I.
na ulici ispred bašte lokala je vidio gužvu i neke momke koje ne poznaje. Ovi
momci su vikali ali nije mogao da razazna ko što kaže, pa je ušao unutra i
pitao konobare što se desilo, a oni su mu rekli da su se neki momci potukli
ispred lokala, ali mu nijesu umjeli ubjasniti ko i zbog čega. Z. L. poznaje
izvidjenja, a S. M. i Ć. M. prvi put vidi. Na glavnom pretresu je pojasnio da
nije vidio kako je došlo do gužve i tuče kritičnom prilikom jre je sa I. bio u
lokalu „Nj.“ a kada se vratio čuo je da je bila tuča i gužva ispred kafane i
tu je bila policija. Tu na licu mjesta je čuo da je došlo do tuče pa je ušao u
lokal da pita što je bilo i menadžer mu je rekao da je došlo do guževe ispred
lokala.
Svjedok Ž. D. u svom izkazu navodi da je dana 29.06.2013. godine negdje oko l8
časova sa prijateljicom N. došao u kafić „Š. P.“ gdje je negdje kasnije došao
Z. L.. Navodi da je imao razlog za slavlje pa je malo više popio, tako da se
ne može najbolje sjetiti svih detalja. Ne zna da li je dolazio L. brat Z. F.
koga inače poznaje. U jednom trenutku njegova prijateljica N. je rekla da joj
je loše pa je ispratio do kuće i više se nije vraćao u lokalu, a dok je bio u
lokalu nije bilo nikakve tuče ili nešto slično.
Svjedok Dj. I. u svom izkazu navodi da je dana 29.06.2013. godine nešto oko
23,00 časa sa S. M. dokašo u kafić „Š. P.“. Stajali su za šankom i poručili
piće, a S. M. se muvao sa jednom curom. Primijetio je da Z. L. gleda u
njihovom pravcu i upozorio M. da se ne muva sa tom djevojkom. Pozvao je Ć. M.
da im se pridruži da popije piće a nedugo nakon što je Ć. došao je izašao
ispred državne apoteke da priča na telefon. U jednom trenutku je vidio gužvu
ispred lokala i vidio da sigurno 4 - 5 momaka, a možda ih je bilo i više,
udaraju S. M. Ne poznaje ove momke i ne bi ih prepoznao i da ih sada vidi.
Jednoga od njih, koji je S. M. udarao i rukama i nogama je uhvatio i makao i
on je rekao da se zove Z. L. a tom prilikom je S. M. rekao da će se vidjeti
još. Sjeća se da je S. M. u jednom trenutku tim momcima rekao „jebaću vas u
usta“ a taj momak koji je rekao da se zove Z. L. mu je odgovorio i ja ću tebe.
Prišao je neki drugi momak i uhvatio ga jer se i dalje zalijetao prema S. M.
nakon čega je on M. odveo do vozila i krenuo kući. Usput ih je zaustavila
policija i dok su ih kontrolisali prišao im je Ć. M. koji je bio sav krvav, pa
ih je policija pitala šta je bilo i oni su ispričali. Pojasnio je da nije
primijetio da je bilo kakvog verbalnog konflikta izmedju S. M. i nekog drugog
lica unutar lokala, osim što je primijetio da Z. L. gleda u pravcu S. M.
Potpuno je siguran da je lice koje je gledalo malo poprijeko M. unutar lokala
isto lice koje mu je zadalo udarske napolje i predstavilo se kao Z. L. Navodi
da su svi pili alkohol a Ć. M. najmanje, ali nijesu bili pijani da ne znaju za
sebe. Na glavnom pretresu je pojasnio da je u grupi momaka koji su udarali M.
bio Z. L. koga je prepoznao i u sudnici, a koga prethodno nije poznavao. Nije
vidio da je kritične večeri S. M. prilazio društvu gdje se nalazio okrivljeni
Z. L. niti je M. prilazio bilo kom društvu u kafani već je sa djevojkama
pričao dok je sjedio a sa jednom djevojkom je razmijenio broj telefona, tako
da nikom nije dosadjivao.
Svjedok D. M. u svom izkazu navodi da se dana 29.06.2013. godine, otprilike
oko 16,00 časova nalazio u lokalu „Š. P.“ sa kolegama sa fakulteta, koji su se
mijenjali, na način što su jedni dolazili a drugi odlazili. Slavio se zadnji
položeni ispit na fakultetu, tako da se tu dosta i popilo. Uveče kasno je
primijetio neku gužvu na vratima lokala, ali nije mnogo obraćao pažnju na to
dok nijesu unijeli Ć. M. koji mu je komšija, a isti je bio praktično u
nesvijesti. Kako mu je iz nosa i usta lila krv odveo ga je do toaleta da mu
opere lice. Kada su izašli iz toaleta ljude u lokalu je pitao ko ga je udario
ali se niko nije javljao, pa je izašao ispred da vidi da li su tamo momci koji
su ga tukli. Dakle, nije vidio niti je mogao vidjeti bilo šta vezano za ovaj
dogadjaj.
Svjedok K. Z. u svom izkazu navodi da je zaposlen u kafiću „Š. P.“ gdje radi
kao konobar pa se i kritične noći nalazio na svom radnom mjestu, s tim što je
radio u šanku. U jednom trenutku je vidio da je nekoliko momaka izašlo iz
lokala, ali nije obraćao pažnju na to jer je imao posla, tako da mu nije
poznato šta se tamo desilo.
Svjedok P. L. u svom iskazu navodi da je zaposlen kao poslovodja u kafiću „Š.
P.“. Čini mu se da je oko pola jedan kritične večeri napolju začuo neku gužvu
i dok je sklonio kasu, novac i ostale stvari, da ih neko ne bi otudjio ili
slomio i izašao napolje, ispred lokala nije nikoga vidio, a vidio je da je
jedna stolica oborena, dok su neki momci stajali gore na korzou blizu picerije
„O.“, a druga grupa na Studentskom trgu. Dakle, nije vidio da li se neko
tukao, niti bilo šta drugo.
Svjedok V. R. u svom iskazu navodi da je zaposlen u lokalu „Š. P.“ kao šanker,
gdje se nalazio kritične noći. Negdje oko 00,30 časa neko od gositiju iz
lokala je prokometarisao da je napolju bila neka gužva ali se nije obazirao na
to, niti je izlazio, jer je imao posla a u lokalu nije bilo svadje, tuče, ili
gužve, da je on to vidio.
Iz nalaza i mišljenja vještaka medicinske struke dr. R. S. sud je utvrdio da
je u kritičnom dogadjaju Ć. M. zadobio povredu u vidu kontuzije - nagnječenja
nosa i prelom drugog zuba gornje vilice lijevo, kao i krvarenje iz nosa.
Povrede su nastale udarcima tupe zamahnute sile, gdje spada i stisnuta pesnica
i udarac nogom. Vještak zaključuje da je Ć. M. u kritičnom dogadjaju zadobio
tešku tjelesnu povredu, jer je prelom zuba teška tjelesna povreda. Iz nalaza
vještaka sud je utvrdio i da je oštećeni S. M. kritičnom prilikom zadobio
povrede u vidu kontuzije - nagnječenja glave u predjelu jagodičnih kostiju
obostrano i mastoidne kosti desno. Povrede su nastale udarcima tupe zamahnute
sile, gdje spada i stisnuta pesnica. Vještak nalazi da je u konkretnom slučaju
S. M. zadobio lake tjelesne povrede, koje i u zbiru čine laku tjelesnu
povredu.
Iz zapisnika o prepoznavanju lica sačinjenog dana 04.07.2013. godine, sud je
utvrdio da je prepoznavanje izvršeno od strane svjedoka - oštećenog Ć. M. a
povodom krivičnog djela nasilničko ponašanje i teška tjelesna povreda. Svjedok
oštećeni je, nakon što je prethodno opisao dogadjaj i počinioca, izmedju
pokazanih 5 lica sa 80% sigurnosti ustvrdio da je Z. F. lice koje ga je
udarilo kritičnom prilikom. O prepoznavanju je sačinjen i foto snimak, koji je
sastavni dio zapisnika.
Ocjenom svih provedenih dokaza, kako pojedinačno tako i u njihovom medjusobnom
odnosu, i dovodeći ih u vezu sa odbranama okrivljenih, sud je utvrdio da su
okrivljeni izvršili krivična djela stavljena im na teret, i to upravo u
vrijeme, mjesto i na način kako je to predstavljeno izrekom presude, pa ih je
oglasio krivim a ovo iz sledećih razloga:
Iz provedenih dokaza nesporno je utvrdjeno da je okrivljeni Z. L. izvršio
krivično djelo nasilničko ponašanje iz čl. 399 Krivičnog zakonika, da je dana
30. juna 2013.godine, oko 00,50 časova, ispred ugostiteljskog objekta zv. „Š.
P.“, lociran u „Nj.j“ ulici, u Cetinju, postupajući u grupi sa više nepoznatih
lica, oštećenom S. M. iz Cetinja, dok se nalazio na tlu zbog zadobijenog
udarca od strane nepoznatog lica, zajedno sa više lica, zadao nekoliko udaraca
rukama i nogama u predjelu glave i tijela, od kojih udaraca je oštećeni S. M.
zadobio laku tjelesnu povredu u vidu kontuzije - nagnječenja glave u predjelu
jagodične kosti obostrano, i mastoidne kosti desno.
Činjenično stanje utvrđeno je iz iskaza svjedoka oštećenog S. M. koji je
potvrđen iskazom svjedoka Đ. I. te nalazom i mišljenjem vještaka medicinske
struke.
Naime, svjedok oštećeni S. M. u svom iskazu jasno i određeno navodi da ga je u
kritičnoj prilici, nakon što mu je okrivljeni Z. L. predhodno rekao da izadje
napolje iz lokala u kome se nalazio sa društvom, i nakon što ga je, kada je
došao do vrata lokala, neko udario u potiljak, od kog udarca je pao na tlo,
najmanje pet ljudi udaralo a vidio je da je medju njima bio i L. Z. koji mu
se, kada je pitao momke koji su ga udarali ko su, predstavio imenom i
prezimenom, a koje činjenice potvrđuje svjedok Đ. I. navodeći da je vidio da
sigurno 4 - 5 momaka, a možda ih je bilo i više, udaraju S. M. pa je jednog od
njih, koji je S. M. udarao i rukama i nogama uhvatio i makao i on je rekao da
se zove Z. L. Ovakvi iskazi svjedoka oštećenog i svjedoka potvrđeni su nalazom
i mišljenjem vještaka medicinske struke u djelu tjelesnih povreda koje je
zadobio oštećeni, kao i mehanizmom nanošenja istih.
Okrivljeni Z. L. u svojoj odbrani navodi da ga je oštećeni S. nakon što ga je
opomenuo da ne dosađuje njegovom društvu, pozvao da izadje napolje, pa kada su
izašli ispred lokala vidio je da napolju sjede Dj. J. i još jedan momak za
koga misli da se zove I. I. i S. se tada okrenuo prema njemu i krenuo je da
podiže ruke, pa je mislio da će da ga udari, zbog čega ga je odgurnuo od sebe.
Nije vidio da li je on pao, jer je Dj. J. odmah skočio, rekao da se ne
svadjaju i da idu kući.
Ovakva odbrana okrivljenog za sud je neprihvatljiva i ista je, po ocjeni suda,
sračunata na izbjegavanje krivice, a opovrgnuta je kako iskazom svjedoka
oštećenog koji je, kako u predhodnom postupku, tako i na glavnom pretresu, bio
decidan da ga je udaralo pet momaka, ali je siguran da ga je L. udarao nogama
jer je nakon što je ustao pitao „ko ste vi“ i momak koji ga je udarao se
predstavio kao L. Z. koje činjenice potvrđuje svjedok Đ. I. tako i nalazom i
mišljenjem vještaka medicinske struke iz koga je sud utvrdio kako vrstu i
težinu povreda koje je kritičnom prilikom zadobio oštećeni, tako i mehanizam
nastanka tih povreda, jer vještak navodi, da su predmetne povrede nastale
udarcima tupe zamahnute sile, gdje spada i stisnuta pesnica i udarac nogom.
Pored navedenog, okrivljeni u svojoj odbrani navodi da je, nakon što je
odgurnuo oštećenog odmah skočio Dj. J. koji je sjedio ispred kafića sa I. I. i
rekao da se ne svadjaju i da idu kući, a koje činjenice opovrgavaju svjedoci
Dj. J. i I. I. koji u svojim iskazima, iako potvrđuju da su bili skupa, navode
da nisu prisustvovali događaju, već su u lokal došli naknadno, pa im je rečeno
da je došlo do gužve i tuče ispred lokala.
Sa svega prethodno navedenog, ovaj sud nalazi da su se u radnjama okrivljenog
Z. L. ostvarili svi elementi bića krivičnog djela nasilničko ponašanje iz čl.
399 Krivičnog zakonika, pri čemu je postupajući u grupi sa više nepoznatih
lica, iako svjestan da je vršenje nasilja prema drugom zabranjeno, i da će
time ugroziti spokojstvo gradjana i remetiti javni red i mir, voljno oštećenom
S. M. iz Cetinja, dok se nalazio na tlu zbog zadobijenog udarca od strane
nepoznatog lica, zajedno sa više lica, zadao nekoliko udaraca rukama i nogama
u predjelu glave i tijela, od kojih udaraca je oštećeni zadobio laku tjelesnu
povredu, a ovo imajući u vidu da se sve desilo na javnom mjestu, ispred
kafića, gdje je bilo prisutno više lica, te svjestan da time čine krivično
djelo, čije izvršenje je i htio, dakle postupajući sa direktnim umišljajem,
čime su se pored objektivnih ostvarili i subjektivni elementi bića predmetnog
krivičnog djela.
Iz provedenih dokaza nesporno je utvrdjeno i da je okrivljeni Z. F. izvršio
krivično djelo teška tjelesna povreda iz čl. 151 st.1 Krivičnog zakonika, na
način što je u unutrašnjosti ugostiteljskog objekta „Š. P.“, iako svjestan da
će udarcem nogom u lice oštećenog Ć. M. iz Cetinja, istog teško tjelesno
povrijediti, voljno prišao oštećenom Ć. M. dok se nalazio na tlu zbog
zadobijenog udarca od strane nepoznatog lica, i zadao mu udarac nogom u
predjelu lica - nosa i vilice, kojom prilikom je oštećenom nanio tešku
tjelesnu povredu u vidu kontuzije-nagnječenja nosa, sa prisutnim krvarenjem iz
nosa, i preloma drugog zuba gornje vilice lijevo
Ovakvo činjenično utvrđenje proizilazi kako iz izjave oštećenog Ć. M. koji u
svom iskazu jasno i određeno navodi da ga je, dok se probijao kroz gužvu na
neki metar od izlaza iz lokala, neko udario u potiljak pa je pao na tlo, nakon
čega mu je prišao momak za koga je kasnije čuo da se preziva Z. a ima dužu
bradu i kratko ošišanu kosu, misli da je brat Z. L. koji ga je nogom udario u
predjelu nosa i vilice i tada mu je polomljen zub, tako i zapisnikom o
prepoznavanju i nalazom i mišljenjem vještaka medicinske struke, iz koga je
sud utvrdio kako vrstu, tako i mehanizam nastanka povreda pa vještak jasno i
određeno navodi da je oštećeni povrede zadobio udarcima tupe zamahnute sile,
gdje spada i udarac nogom. Činjenicu da je oštećeni kritičnom prilikom zadobio
povrede potvrđuje i svjedoka D. M. koji iako nije vidio cjelokupni događaj,
potvrđuje da je oštećenom iz nosa i usta lila krv, pa ga je odveo do toaleta
da mu opere lice.
Okrivljeni je prilikom vršenja naprijed navedenih radnji bio svjestan da
djeluje prema oštećenom te da, udarajući ga nogom u predjelu glave, može
povrijediti njegov tjelesni integritet, što je i htio, čime je postupao sa
direktnim umišljajem, pa su se pored objektivnih stekli i subjektivni elementi
bića krivičnog djela teška tjelesna povreda iz čl. 151 st. 1 Krivičnog
zakonika.
Sud je cijenio navode odbrane okrivljenog Z. F. u kojoj navodi da je, kada je
vidio da dvojica momaka odvode njegovog brata iz lokala krenuo za njima, na
izlazu iz lokala jednog od ovih momaka je uhvatio za ruku, okrenuo ga prema
sebi i zadao mu nekoliko udaraca stisnutom pesnicom u predjelu glave - nosa i
vilice, nakon čega je ovaj momak pao dole, pa ga više nije dirao, pa sud
ovakvu njegovu odbranu nije prihvatio, jer je u suprotnosti sa izjavom
svjedoka oštećenog Ć. M. koji je bio decidan u izjavi da je kada je vidio
gužvu ispred lokala i on krenuo prema izlazu u namjeri da vidi o čemu se radi
a dok se probijao kroz gužvu na neki metar od izlaza iz lokala ga je neko
udario u potiljak pa je pao na tlo, nakon čega mu je prišao momak za koga je
kasnije čuo da se preziva Z. koji ga je nogom udario u predjelu nosa i vilice
i tada mu je polomljen zub.
Sud je cijenio i iskaze svjedoka Ž. D. K. Z. P. L. i V. R. pa je sud našao da
su isti bez uticaja na drugačije presuđenje, a ovo imajući u vidu da se
svjedoci nisu mogli izjasniti o činjenicama od važnosti za predmetni događaj,
jer isti nisu vidjeli.
Odlučujući o kazni koju će izreći okrivljenim, sud je u smislu čl. 42 st.1
Krivičnog zakonika, cijenio sve okolnosti od uticaja na njen izbor i visinu,
pa je na strani okrivljenih, kao olakšavajuće okolnosti cijenio njihovu
relativnu mladost u vrijeme izvršenja krivičnog djela, ponašanje nakon
izvršenog krivičnog djela uz činjenicu da su se izmirili sa oštećenim zbog
čega se isti nisu pridružili krivičnom gonjenju, loše imovno stanje na strani
okrivljenog Z. L. dok je na strani oba okrivljena sud kao otežavajuću okolnost
cijenio njihovu raniju osudjivanost, te posebno činjenicu da su osuđivani za
istovrsna djela, i to okrivljeni Z. L. više puta, a što je sud utvrdio iz
izvoda iz kaznene evidencije na ime okrivljenih. Prethodno navedene
olakšavajuće okolnosti, na strani okrivljenog Z. F. sud je cijenio kao
naročito olakšavajuće, pa je ovom okrivljenom, shodno čl. 45 st.1 tač.3 i čl.
46 st.1 tač.5 Krivičnog zakonika ublažio kaznu ispod zakonskog minimuma i
osudio ga na kaznu zatvora u trajanju od 40 dana, uz uvjerenje suda da će se i
ovako ublaženom kaznom, u odnosu na ovog okrivljenog u dovoljnoj mjeri uticati
da ubuduće ne vrši krivična djela, te da će se u cjelosti ostvariti svrha
kažnjavanja iz čl.32 Krivičnog zakonika, u okviru opšte svrhe izricanja
krivičnih sankcija iz čl. 4. st.2 Krivičnog zakonika. Sud je okrivljenog Z. L.
za navedeno krivično djelo osudio na kaznu zatvora u trajanju od 8 (osam)
mjeseci, nalazeći da će se jedino sa tako izrečenom kaznom na njega u
dovoljnoj mjeri uticati da ubuduće ne vrši nova krivična djela, čime će se sa
uspjehom ostvariti svrha kažnjavanja iz čl. 32 Krivičnog zakonika u okviru
opšte svrhe izricanja krivičnih sankcija u smislu čl. 4 st. 2 Krivičnog
zakonika.
Shodno čl. 51 Krivičnog zakonika sud je okrivljenom Z. L. u izrečenu kaznu
zatvora, uračunao vrijeme provedeno u pritvoru, kako je to određeno u izreci
presude.
Shodno čl. 226 i 229 Zakonika o krivičnom postupku, sud je obavezao okrivljene
da solidarno plate troškove krivičnog postupka u iznosu od 38,50€, koji iznos
se odnosi na ime naknade za vještačenje po vještaku medicinske struke,te po
osnovu sudskog paušala iznos od po 30,00€, koji paušal je odmjeren shodno
složenosti predmeta, dužini trajanja postupka i imovinskim prilikama
okrivljenih.
Sa izloženog, a u smislu čl. 374 Zakonika o krivičnom postupku, odlučeno je
kao u izreci presude.
OSNOVNI SUD U CETINJU, dana 24.07.2013.godine
ZAPISNIČAR:
|
SUDIJA:  
---|---  
Vjera Jovićević,s.r.
|
Željka Jovović,s.r.  
PRAVNA POUKA:
|
Protiv ove presude dozvoljena je žalba u roku od 8 dana od dana prijema
pismenog otpravka iste, preko ovog suda Višem sudu u Podgorici.  
---|---  
|  
|