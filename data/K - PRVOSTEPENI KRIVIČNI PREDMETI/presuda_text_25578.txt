K. br. 72/13
U IME CRNE GORE
OSNOVNI SUD U NIKŠIĆU, kao prvostepeni krivicni po sudiji Draganu Baboviću uz
sudjelovanje Krištof Stanke kao zapisničara u krivičnom predmetu protiv
okrivljenog Ž.V., zbog krivičnog djela samovlašće iz čl. 384.st.1. u vezi čl.
49 KZ, po optužnim predlozima Kt.br.72/13 od 15.02.2013. godine, nakon
završenog javnog i glavnog pretresa u prisustvu zastupnika ODT-a Nikšić Dj.R.,
predstavnika oštećene Elektrodistribucije Nikšić i okrivljenog, dana
15.04.2013 godine donio je i javno objavio
P R E S U D U
Okrivljeni :
Ž.V., od oca M. i majke J., rodjene N., rodjen ... godine u Š., nastanjen u N.
– ul V. K. bb , državljanin CG, elektrotehničar, ozenjen, otac četvoro djece,
lošeg imovnog stanja, ranije neosudjivan.
K R I V J E
Što je:
Neutvrđenog dana u periodu od 19.03.2012 godine do 23.03.2012 godine i
neutvrđenog dana u periodu od 19.04.2012 godine do 27.04.2012 godine u svom
poslovnom objektu, koji se nalazi u ulici V. K., samovlasno pribavio pravo za
koje je smatrao da mu pripada, na način što je, nakon što su ga dana
19.03.2012 godine i dana 27.04.2012 godine ovlašćeni radnici
Elektrodistribucije Nikšić isključili brojilo broj 88840568 sa niskonaponske
mreže zbog neplaćenog duga na ime utrošene električne energije, isto
samovlasno priključio na niskonaponsku mrežu Elektrodistribucije Nikšić, iako
je bio svjestan svog djela i htio njegovo izvršenje
- čime je izvršio produzeno krivično djelo samovlašće iz čl. 384 st.1 u vezi
čl.49 Krivičnog zakonika
Pa mu sud za navedeno krivično djelo primjenom čl.4 st. 2, 42,52,53 i 54.
Krivičnog zakonika i čl. 226,229 i čl. 374. Zakonika o krivičnom postupku i z
r i č e:
USLOVNU OSUDU
Kojom mu prethodno utvrđuje kaznu zatvora u trajanju od 40 ( četrdeset ) dana
i istovremeno određuje, da se ova kazna neće izvršiti ako okrivljeni u roku 1
( jedne) godine po pravosnažnosti presude ne učini novo krivično djelo.
Obavezuje se okrivljeni da na ime troškova krivičnog postupka plati iznos od
30 eura u roku od 15 dana po pravosnažnosti presude, pod prijetnjom prinudnogg
izvršenja na žiro račun Osnovnog suda u Nikšiću br. 832-152-32.
O b r a z l o ž e nj e
ODT iz Nikšića optužnim predlogom Kt. Br. 10/13 od 15.02.2013. godine, stavio
je na teret okrivljenom Ž.V.u izvršenje krivičnog djela koje je činjenično i
pravno opisano u izreci presude, pa je zastupnik ODT-a Dj.R., zastupajući
optužbu na glavnom pretresu, ostao pri istoj tražeći osudu okrivljenog.
Okrivljeni Ž.V., u svojoj odbrani u bitnom je istakao da mu nije ništa poznato
vezano za isključenja električne energije, kao i za ponovna priključenja od
strane nekog lica, u poslovnom objektu koji posjeduje, a koji se nalazi u
ulici V.K. bb. Dalje je naveo da se iznad pomenutog poslovnog objekta na
spratu nalazi stambeni objekat i da se njih oba napajaju sa istog dovodnog
kabla i da u slučaju da mu je struja isključena na jednom od ta tri brojila
bez stuje bi ostao kako poslovni tako i stambeni objekat. Takodje je naveo da
mu nije poznato da je u tom periodu za koji se teriti struja isključivana u
poslovnom i stambenom objektu i da ga niko o tome nije obavještavao a da on u
to vrijeme nije bio u poslovnom objektu. Naveo je i da u slučaju da mu je
struja isključivana u navedenim objektima, za šta bi inače znao, ne može da
označi ni jedno lice koje je moglo istu priključiti a da se brojila za
navedene objekte nalaze u objektu dok je tep ormar van njegove ograde. Na
kraju je dodao da ima dugovanja prema Elektrodistribuciji Nikšić po osnovu
utrošene električne energije za poslovni i stambeni objekat u iznosu od 50.000
eura koje ne priznaje i da je pokrenuo sudski postupak u kojem će sud utvrditi
visunu njegovog dugovanja i da će tek nakon toga izmiriti dug prema
Elektrodistribuciji. U završnoj riječi je naveo da ostaje pri navodima svoje
odbrane a da pitanje svoje krivice ostavlja sudu na ocjenu.
Predstavnik oštećene Elektrodistribucije Nikšić se pridruzio krivičnom
gonjenju protiv okrivljenog.
U dokaznom postupku sud je neposredno saslušao svjedoka V. N., pročitao
zapisnik o izvršenju naloga za obustavu i snadbijevanje električnom energijom
br.000607 od 19.03.2012 godine, zapisnik o izvršenju naloga za obustavu i
snadbijevanje električnom energijom br.0000599 od 23.03.2012 godine, zapisnik
o izvršenju naloga za obustavu i snadbijevanje električnom energijom br.
0011833 od 19.04.2012 godine, zapisnik o izvršenju naloga za obustavu i
snadbijevanje električnom energijom br. 0000650 od 27.04.2012 godine, i uvid u
izvod iz kaznene evidencije na ime okrivljenog .
Svjedok V. N. u svom iskazu je naveo da je kao radnik Elektrodistribucije
Nikšić sa svojim kolegom T.P. dana 19.03.2012 godine vršio poslove isključenja
neurednih platiša i da se sjeća da su tog dana na osnovu naloga isključili i
potrošača Ž.V., tačnije njegov objekat, na način što su izvadili tri osigurača
iz ležišta iz tzv. tep ormara. Dalje je naveo da su dana 23.03.2012. godine on
i kolega V.V. bili u obilazak potrošača koje su prethodno isključili sa
elektrodistributivne mreze i da su utvrdili da se okrivljeni samovoljno
priključio na mrežu. Na kraju je naveo da prilikom isključenja nijesu u
obavezi da obavještavaju potrošače o isključenju jer su isti putem računa koje
dobijaju obavješteni o mogućem isključenju kao i da nijesu dužni da podnose na
potpis zapisnike koje sačine prilikom isključenja već da jedan primjerak tog
zapisnika uvijek ostave na brojilu ili na vratima isključenog potrošača.
U zapisniku o izvršenju naloga za obustavu snadbijevanja električnom energijom
br.000607 od 19.03.2012 godine, je navedeno da je potrošač Ž.V. isključen na
priključnom ormaru, a zapisnikom o izvršenju naloga za obustavu snadbijevanja
električnom energijom br.0000599 od 23.03.2012 godine, je navedeno da se
navedeni potrošač samovoljno priključio. Zapisnikom o izvršenju naloga za
obustavu snadbijevanja električnom energijom br. 0011833 od 19.04.2012 godine,
je konstatovano da je potrošač Ž.V. isključen zbog duga za utrošenu električnu
energiju na priključnom ormaru energiju, dok u zapisniku o izvršenju naloga za
obustavu snadbijevanja električnom energijom br. 0000650 od 27.04.2012 godine,
je navedeno da je nakon kontrole ustanovljeno da se potrošač Ž.V. samovoljno
priključio na ED mrežu.
Cijeneći sadržinu provedenih dokaza sud je na nesumnjiv način utvrdio da je
okrivljeni, neutvrđenog dana u periodu od 19.03.2012 godine do 23.03.2012
godine i neutvrđenog dana u periodu od 19.04.2012 godine do 27.04.2012 godine
u svom poslovnom objektu, koji se nalazi u ulici V. K., samovlasno pribavio
pravo za koje je smatrao da mu pripada, na način što je, nakon što su mu dana
19.03.2012 godine i dana 27.04.2012 godine ovlašćeni radnici
Elektrodistribucije Nikšić isključili brojilo broj 88840568 sa niskonaponske
mreže zbog neplaćenog duga na ime utrošene električne energije, isto
samovlasno priključio na niskonaponsku mrežu Elektrodistribucije Nikšić, iako
je bio svjestan svog djela i htio njegovo izvršenje, kojim radnjama je sa
direktnim umišljajem ostvario sva bitna obilježja produženog krivičnog djela
samovlašće iz čl.384.st.1 u vezi člana 49 KZ.
Sud je cijenio odbranu okrivljenog, pa istu nije prihvatio nalazeći da je
neosnovana i sračunata radi izbjegavanja krivične odgovornosti. Naime,
okrivljeni Ž.V. je tvrdio da nije znao da je struja isključivana i da ako je
istu neko priključio u slučaju da je isključivana, ne može da označi bilo koga
ko je mogao priključiti, a iz same izjave svjedoka V. N., radnika
Elektrodistribucije Nikšić, proizilazi da je potrošač Ž.V. isključen na
priključnom ormaru zbog neizmirenih dugovanja, a što potvrdjuju i zapisnici o
izvršenju naloga za obustavu snadbijevanja električnom energijom. Takođe, za
sud je neprihvatljivo da okrivljeni nije znao da mu je struja isključivana,
jer je u svojoj odbrani kazao da ima dug za struju koji iznosi oko 50.000
eura, pa je logično da zbog tolikog duga bude isključen.
Naprijed navedenim dokazima se jasno utvrđuje da je okrivljeni Ž.V. bio
isključivan sa elektrodistributivne mreže na brojilu i da se nakon toga
samovlasno priključivao, iz kojih razloga je sud odbio odbranu okrivljenog,
kao sračunatu i datu u cilju izbjegavanja krivice, a koja odbrana je u
suprotnosti sa izvedenim dokazima kojima je sud dao punu vjeru.
Sud je prihvatio predlog zastupnika ODT-a Nikšić Dj. R., da se ne saslušavaju
svjedoci V.V. i T.P., radnici Elektrodistribucije Nikšić, budući da isto ne bi
bilo potrebno obzirom na utvrdjeno činjenično stanje
Prilikom odlučivanja o krivičnoj sankciji sud je okrivljenom kao olakšavajuće
okolnosti shodno čl.42.st1. KZ cijenio njegovo korektno držanje pred sudom,
imovno stanje, pogotovu okolnost da je otac četvoro djece, kao i raniju
neosuđivanost utvrđenu iz izvoda iz kaznene evidencije, dok otežavajućih
okolnosti na strani okrivljenog nije našao, pa je sud nalazeći da okrivljenom
nije bilo nužno izricati efektivnu kaznu zatvora budući da su ispunjeni uslovi
iz čl.53 i čl. 54 KZ istom izrekao uslovnu osudu uz utvrđivanje kazne zatvora
od 40 dana i vremena provjeravanja od jedne godine, nalazeći da će se na ovaj
način ostvariti svrha uslovne osude iz čl.52. KZ u okviru opšte svrhe
propisivanja i izricanja krivičnih sankcija iz čl.4.st.2. KZ.
Kako je okrivljeni oglašen krivim sud ga je shodno čl.226,229 ZKP-a obavezao
na plaćanje paušalnih troškova krivičnog postupka u iznosu od 30 eura
srazmjerno složenosti i trajanju postupka, te imovinskim prilikama
okrivljenog.
Iz iznijetih razloga, a primjenom čl.374.ZKP-a, odlučeno kao u izreci presude.
OSNOVNI SUD U NIKŠIĆU, 15.04.2013 godine
ZAPISNIČAR S U D I J A
Krištof Stanka s. r. Babović Dragan s.r.
Za tačnost otpravka tvrdi i ovjerava Službenik suda.
POUKA O PRAVNOM LIJEKU: Protiv ove presude može se izjaviti žalba, preko ovog
suda Višem sudu u Podgorici, u roku od osam dana od dana prijema pismenog
otpravka.