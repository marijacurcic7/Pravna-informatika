K. br. 2/13
U IME CRNE GORE
OSNOVNI SUD U N., sudija Dragan Babović, uz učešće Krištof Stanke, kao
zapisničara, u krivičnom predmetu protiv optuženog Ž.M. iz N., zbog krivičnog
djela teško djelo protiv bezbjednosti javnog saobraćaja iz čl.348 st.1 u vezi
čl.339 st.1 KZ, odlučujući po Optužnici ODT-a Nikšić Kt.br 866/12 od
19.11.2012. godine, nakon održanog glavnog javnog pretresa dana 01.03.2013.
godine u prisustvu zamjenika ODT Nikšić L.S. i optuženog, donio je i istog
dana javno objavio ,
P R E S U D U
Optuženi:
Ž.M. od oca D. i majke T., rođene R.rođen ... u N., sa prebivalištem u N., ul.
P.L.br... državljanin Crne Gore, završio VSS, neoženjen, srednjeg imovnog
stanja, ranije neosudjivan,
K r i v j e
Zato što je:
Dana 09.09.2012.godine u N. na raskrsnici ul. M.P. i J.K. ne pridržavajući se
saobraćajnih propisa, upravljao put.mot.vozilom marke “Fijat Punto”, reg. br.
NK BJ ... i time tako ugrozio saobraćaj da je doveo u opasnost život i tijelo
oštećenog K. F. i K.L., koji su se nalazili na motociklu marke “Keeway”,
reg.oznaka NK AA ..., kojim je upravljao K.L. i to na način što je navedenim
vozilom upravljao bez položenog vozačkog ispita, iako je bio svjestan da
upravljajući vozilom bez položenog vozačkog ispita može ugroziti javni
saobraćaj i dovesti u opasnost život i tijelo ljudi, pa upravljajući istim
navedenog dana na nastupanje takve posledice i pristao i što krećući se ulicom
M.P. u pravcu raskrsnice navedenih ulica, nije zaustavio vozilo na raskrsnici
navedenih ulica i propustio motocikl kojim se oštećeni K.L. uključio na
navedenu raskrsnicu ulicom J.K. iz pravca B. doma iako je bio dužan da isti
propusti, jer mu je dolazio sa desne strane, pa je vozeći ovako protivno
odredbi čl.222 i čl.36.st.1. Zakona o bezbijednosti saobraćaja na putevima,
izazvao sudar sa navedenim motociklom kojom prilikom su oštećeni K. F. i K.L.
zadobili tjelesne povrede i to oštećeni K. F. suvozač na motociklu tešku
tjelesnu povredu u vidu preloma desne žbične kosti, a oštećeni K.L. laku
tjelesnu povredu u vidu nagnječenja poglavine i tijela,
- čime je izvršio krivično djelo teško djelo protiv bezbjednosti javnog
saobraćaja iz čl. 348 st. 1 u vezi čl. 339 st. 1 Krivičnog Zakonika,
Pa mu sud, primjenom citiranih zakonskih odredbi. čl. 4 st. 2, 42 , 45
st.1.tač.3 i čl. 46 st.1.tač. 4, čl. 52,53 i 54 Krivičnog zakonika i
čl.226,229. i 374 Zakonika o krivičnom postupku, i z r i č e :
USLOVNU OSUDU
Kojom mu prethodno utvrđuje kaznu zatvora, u trajanju od 6 (šest) mjeseci, i
istovremeno određuje da se ova kazna neće izvršiti ukoliko okrivljeni u roku
od 2 (dvije) godine od dana pravosnažnosti presude ne izvrši novo krivično
djelo.
Obavezuje se optuženi da na ime troškova krivičnog postupka uplati ovom Sudu
iznos od 162,00 €, u roku od 15 dana od pravosnažnosti presude, pod prijetnjom
prinudnog izvršenja.
O b r a z l o ž e nj e
Optužnicom ODT-a Nikšić Kt.br.766/12 od 19.11.2012 godine, stavljeno je
optuženom Ž.M. na teret da je izvršio krivično djelo činjenično i pravno bliže
opisano u izreci presude. Zamjenik ODT-a Nikšić L.S. koja je zastupala optužbu
ostala je pri optužnom aktu i predložila da sud optuženog oglasi krivim i
osudi po zakonu.
Optuženi Ž.M. je u svojoj odbrani naveo da je dana 09.09.2012.godine u
popodnevnim časovima upravljao motornim vozilom marke „Fijat Punto“ reg.oznaka
NK BJ ..., koje je vlasništvo njegovog djeda. U vrijeme kad je upravljao tim
vozilom nije posjedovao vozačku dozvolu, a bio je položio teorijski dio
vozačkog ispita i prošao praktični dio obuke, ali nije imao položen vozački
ispit. Kretao se ulicom M.P. i došao do raskirnicom ulice J.K. pa prilikom
uključivanja na raskirnicu smanjio je brzinu kretanja vozila, ali isto nije
zaustavio, već je pogledao lijevo i desno i procijenio da se može uključiti na
raskrnicu i nastaviti kretanje kroz istu, s tim što mu je vidik sa desne
strane zaklanjala neka trafika. Kad se uključio na raskrnicu i došao do
otprilike sredine raskrsnice vidio je da mu sa desne strane prilazi motociklo
na kome su se nalazila dva lica, pa u momentu kad ih je primijetio bilo je
kasno da reaguje i došlo je do kontakta na način što je motocikl udario u
desna vrata njegovog vozila. Nakon toga izašao je iz vozila i vidio da su ova
lica pala sa motocikla i da su povrijedjeni, pa je neko od gradjana pozvao
hitnu pomoć koja je brzo došla i prebacila lica u medicinski centar, a on je
ostao da čeka službenike policije radi vršenja uvidjaja. Dalje je naveo da
ispred raskrsnice iz njegovog smjera kretanja nije bilo nikakvog saobraćajnog
znaka o prvenstvu prolaza kroz istu, te da mu je bilo poznato da je u tom
slučaju kao vozač dužan da propusti vozila koja mu dolaze sa desne strane, ali
motociklo nije primijetio blagovremeno iako je smanjio brzinu kretanja vozila
, jer mu je trafika koja se nalazila sa njegove desne strane ometala vidik.
Dalje je istakao da je dječake nakon nezgode obilazio i posjećivao, te se
telefonom interesovao za njihovo zdravlje. U završnoj riječi je istakao da mu
je žao što je došlo do ove nezgode, kriv je za istu, a posebno mu je žao što
su oštećeni zadobili navedene povrede, te je molio sud da ga prilikom
odmjeravanja kazne što blaže kazni.
U dokaznom postupku Sud je neposredno saslušao svjedoka oštećenog malodobnog
K.L., te njegovog zakonskog zastupnika K.Z., maloljetnog oštećenog K. F., te
njegovog zakonskog zastupnika K. R., pročitao zapisnik o Uviđaju saobraćajne
nezgode UP-PJ Nikšić Ku.br.491/12 od 09.09.2012 godine i izvršio uvid u skicu
lica mjesta. Na saglasan predlog stranaka pročitao nalaz i mišljenje sudskog
vještaka saobraćajne struke ing. P.T., nalaz i mišljenje vještaka medicinske
struke B. dr. V., te pročitao izvod iz kaznene evidencije na ime okrivljenog.
Cijeneći navode optužbe i odbrane, te provedene dokaze, kako pojedinačno tako
i u njihovoj međusobnoj povezanosti, Sud nalazi da je optuženi počinio
krivično djelo stavljeno mu na teret, na način, vrijeme i mjesto, kako je to
bliže predstavljeno izrekom ove presude, pa ga je oglasio krivim i krivično
pravno odgovornim.
Svjedok-oštećeni maloljetni K.L. je u svom iskazu naveo da se dana
09.09.2012.godine kretao ulicom J.K. iz pravca B. doma prema R. upravljajući
motociklom marke „Keeway“. Sa njim na motociklu je bio K. F. i kretali su se
desnom saobraćajnom trakom, pa dolaskom na raskrsnicu navedene ulice sa ulicom
M.P. iz ulice M.P. je izašlo jedno vozilo „Fijat Punto“ bijele boje i
praktično mu popriječilo put, te je on pokušao da koči, medjutim kako je bio
blizu ovom vozilu nije uspio da zakoči, već je prednjim dijelom motora udario
u desni dio ovog vozila. Nakon kontakta on i F. su pali sa motora te je on
izgubio svijest pa se probudio u bolnici, a F. je zadobio lom desne ruke i
neke opekotine.
Zakonski zastupnik maloljetnog K.L.– majka K.Z. u svom iskazu u bitnom je
istakla da je za nezgodu i povredjivanje njenog sina saznala od svog supruga i
odmah je pošla u bolnicu. Zna da je u bolnici bila priča da je L. zadobio
povredu u vidu potresa mozga i ne zna kako to nije konstatovano u medicinskoj
dokumentaciji. Nakon udesa porodica optuženog interesovala se za L. zdravlje i
to prvi dan nakon nezgode, a kasnije slabije. U konačnom je istakla da se u
ime njenog sina L. ne pridružuje krivičnom gonjenju protiv okrivljenog, a
imovinsko pravni zahtjev će ostvariti u redovnom parničnom postupku.
Svjedok oštečeni maloljetni K. F. u svom iskazu u bitnom je istakao da ga je
dana 09.09.2012.godine pozvao njegov drug K.L. da se provozaju motorom pa je
on pristao, te je sjeo iza L. na motoru kojim je L. upravljao. Kretali su se
ul. J.K. od B. doma ka H.i dolaskom na raskrsnicom navedene sa ul. M.P. vozilo
„Fijat Punto“ je izašlo iz ul. M.P. te im je prepriječilo put, a onda je L.
njega gurnuo sa motora te je on pao na asvalt svojom desnom stranom, a L. je
malo nastavio kretanje i udario u to vozilo. Dalje je naveo da ga je L. gurnuo
sa motora na rastojanju metar ipo, dva prije nego što je kontaktirao motorom u
ovo vozilo. Od pada je izgubio malo svijest i boljela ga je ruka, a kasnije su
mu u bolnicu konstatovali da mu je slomljena ruka u zglobu iznad desne šake.
Zakonski zastupnik maloljetnog oštećenog K. F.– otac K. R. u svom iskazu u
bitnom je istakao da je za nezgodu saznao od svojih komšija, te je pošao u
bolnicu gdje je zatekao svog sina F.a da mu doktori saniraju povrede. Optuženi
se interesovao za njegovo zdravlje prvi dan nakon nezgode, a od tada se više
nije javio. U konačnom je istakao da se u ime svog maloljetnog sina F. ne
pridružuje krivičnom gonjenju protiv okrivljenog, a imovinsko pravni zahtjev
će ostvariti u redovnom parničnom postupku.
Iz citiranog zapisnika o uviđaju utvrđeno je da se predmetna saobraćajna
nezgoda dogodila dana 09.09.2012.godine oko 16 i 20 časova na dijelu
raskrsnice ulica J.K. i M.P.. Učesnici u nezgodi su K.L. koji je upravljao
motociklom markom „Keeway“ reg. br. NK AA ..., i Ž.M. koji je upravljao put.
Mot.vozilom marke „Fijat Punto „ reg. oznaka NK BJ .... Kolovoz na dijelu
raskrsnice gdje se dogodila saobraćajna nezgoda je od asvaltnog zastora,
širina ulice J.K. na mjestu nezgode iznosi 6m, dok širina ul. M.P. na mjestu
nezgode iznosi 5,30m. Raskrsnica je pregledna , uslovi za vožnju pomenutog
dana bili su povoljni, vidljivost optimalna za dnevne uslove vožnje, a kolovoz
suv i podoban za vožnju. Raskrsnica nije signalizirana ,a pravo prvenstva
preko rasrnsice imaju vozila koja nailaze sa desne strane. Kolovoz ulica koje
se ukrštaju na mjestu nezgode nije razdvojen uzdužnom središnjom razdjelom
linijom na dvije kolovozne trake. Mjesto nezgode nalazi se u zoni naseljenog
mjesta gdje su brzine limitirane na 50 km/h. Nakon nezgode vozilo motocilo
marke „Keeway“ zatečeno je po sredini kolovoza ul. J.K. na dijelu raskrsnice,
izokrenuto na desnu bočnu stranu prednjim dijelom okrenuto u pravu ul. R.B..
Rastojanje od prednjeg točka motocikla marke „Keeway“ pa do desne zemljišne
ivice kolovoza ul. J.K. iznosi 2,40m. Rastojanje od zadnjeg točka motocila
marke „Keeway“ pa do desne ivice kolovoza J.K. iznosi 1,50m. Put.mot.vozilom
marke „Fijat Punto“ nakon nezgode zatečeno je iza raskrsnice pomenutih ulica
po desnoj strani ul. M.P. prednjim dijelom na betonskom trotoaru oslonjeno na
gomilu drva. Rastojanje od prednjeg desnog točka marke „Fijat Punto“ pa do
desne ivice ul. J.K. iznosi 7,25m. Rastojanje od zadnjeg desnog točka
put.mot.vozila „Fijat Punto“ pa do desne ivice kolovoza ul. J.K. iznosi 5,20m.
Rastojanje od zadnjeg desnog točka put.mot.vozila „Fijat Punto“ pa do zadnjeg
točka motocila marke „Keeway“ iznosi 7,oom. Na kolovoznoj površini ul. J.K.
neposredno ispred raskrsnice uočava se trag klizanja, paranje kolovozne
površine od desne bočne ivice motocikla „Keeway“ u dužini od 2m, do mjesta
kontakta izmedju vozila. Na kolovoznoj površini raskrsnice uočava se trag
klizanja motocikla nastao posle ostvarenog kontakta sa put.vozilom izraženo u
dužini od 2,10m do pozicije zaustavljanja. Ispred prednjeg dijela
zaustavljenog motocikla uočavaju se materijalni tragovi polomljenog stakla ,
laka , farbe i plastike motocikla. Na motociklu je došlo do deformisanja
prednje maske , prednjeg fara, instrument table, prednjeg blatobrana , prednje
viljuške, a na put.mot. vozilu „Fijat Punto“ deformisan je branik prednji,
desni prednji blatobran, zadnji desni blatobran, vrata prednja desna i prag
desni.
Sudski vještak saobraćajne struke ing P.T. u svom nalazu i mišljenju na osnovu
uviđajne dokumentacije navodi da se može dati pouzdan zaključan o uzroku i
nastanku saobraćajne nezgode koja se dogodila na dijelu raskrsnice ul. J.K. i
ul. M.P., te da uzrok za nastalu saobraćajnu nezgodu stoji u tome što vozač
p.m.v. marke „Fijat Punto“ nije propustio vozača motocikla da prodje preko
raskrsnic jer je nailazio sa desne strane. Vozač sa p.m.v.marke „Fijat Punto“
bio je dužan da zaustavi svoje vozilo ispred ugla raskrsnice pomenutih ulica i
da propusti vozača sa motociklom da prodje preko raskrsnice, pa tek onda da
nastavi kretanje sa svojim vozilom. Vozač motocilla konretnom prilikom
koristio je brzinu iznad limita dozvoljene , što stoji u posledičnoj vezi, a
ne u uzročnoj vezi za nastalu nezgodu.
Sudski vještak medicinske struke B. dr V. je u svom nalazu i mišljenju datom
na osnovu predmetne medicinske dokumentacije, naveo da je u predmetnoj nezgodi
maloljetni K. F. zadobio povredu u vidu preloma desne žbične kosti koja
povreda je teške prirode, dok je maloljetni K.L. zadobio povrede u vidu
nagnječenja poglavine i tijela, te da su navedene povrede lake prirode.
Date nalaze i mišljenja vještaka saobraćajne i medicinske struke na koje
stanke nijesu imale primjedbi, Sud je u potpunosti prihvatio kao stručne,
objektivne i u skladu sa ostalim provedenim dokazima.
Činjenično stanje izreke presude utvrđeno je provedenim dokazima. Optuženi
priznaje da je kritičnom prilikom upravljao vozilom bez položenog vozačkog
ispita. Provedenim dokazima, kako uviđajnom dokumentacijom, iskazima svjedoka
oštećenih, nalazom i mišljenjem sudskih vještaka medicinske i saobraćajne
struke utvrđeno je da se nezgoda dogodila na način opisan u izreci presude.
Naime, optuženi je upravljao vozilom bez položenog vozačkog ispita iako je bio
svjestan da upravljajući vozilom bez položenog vozačkog ispita može ugroziti
javni saobraćaj i dovesti u opasnost život i tijelo ljudi, pa upravljajući
istim navedenog dana na nastupanje takve posledice je pristao na način što se
krećući ul. M.P. u pravcu raskrsnice sa ul. J.K. nije zaustavio vozilo na
raskrsnici navedenih ulica i propustio motocikl kojim se oštećeni K.L.
uključio na navedenu raskrsnicu ul. J.K. iako je bio dužan da isti propusti,
jer mu je dolazio sa desne strane, kojom prilikom su maloljetni oštećeni
zadobili navedene povrede.
Nesumnjivo je utvrđeno da se optuženi kritičnom prilikom nije pridržavao
odredbi čl. 36 st. 1 ZOBS-a na putevima, shodno kojoj odredbi je bio dužan da
na raskrsnici ili u susretu sa drugim vozilom da propusti vozilo koje se
nalazi sa njegove desne strane. Optuženi je imajući u vidu utvrdjeno
činjenično stanje nesumnjivo bio dužan da propusti motocikl koji mu je dolazio
sa desne strane. Optuženi se takodje nije pridržavao odredbi čl. 222. ZOBS-a
na putevima, jer je upravljao vozilom bez položenog vozačkog ispita.
Upravljajući vozilom i na način kao u izreci presude, nepridržavajući se
citiranih zakonskih odredbi postupanje optuženog imalo je za posledicu
uzrokovanje nezgode u kojoj su malodobni oštećeni K.L. i K. F. zadobili
opisane tjelesne povrede. Kritičnom prilikom optuženi je postupao sa
eventualnim umišljajem tj. bio svjestan da usled nepridržavanja citiranih
saobraćajnih propisa može doći do nezgode pa je na to pristao, dok je u odnosu
na nanošenje oštećenim povreda postupao nehatno, pa su se u njegovim radnjama,
pored objektivnih stekli i subjektivni elementi bića krivičnog djela
stavljenog mu na teret.
Prilikom izbora vrste i visine krivične sankcije, Sud je cijenio sve okolnosti
iz čl. 42 KZ, koje su od uticaja da kazna bude manja ili veća, pa je od
olakšavajućih okolnosti na strani optuženog uzeo u obzir izraženo kajanje
nakon počinjenog djela, godine života optuženog u vrijeme izvršenja krivičnog
djela (22 godine), raniji neporočan život, s tim u vezi njegovu raniju
neosudjivanost utvrdjenu iz izvoda iz kaznene evidencije, kao i činjenicu da
se zakonski zastupnici maloljetnih oštećenih nijesu pridružili krivičnom
gonjenju protiv optuženog, dok otežavajućih okolnosti sud nije našao. Imajući
uz navedeno u vidu i stepen društvene opasnosti učinjenog krivičnog djela i
krivične odgovornosti optuženog kao izvršioca, Sud je cijeneći olakšavajuće
okolnosti na strani okrivljenog kao naročito olakšavajuće primjenom odredbi
čl.45.st.1.tač.3. i 46.st.1. tač 4. ublažio mu kaznu ispod najmanje mjere
propisane za predmetno krivično djelo, pa je mišljenje suda da radi krivično –
pravne zaštite, prema optuženom nije nužno primijeniti kaznu, već da će se
samim upozorenjem, uz prijetnju kaznom kao u izreci presude i rokom
provjeravanja od dvije godine, na optuženog u dovoljnoj mjeri uticati da
ubuduće ne vrši krivična djela, čime će u potpunosti biti ostvarena svrha
izricanja uslovne osude iz čl. 52 KZ, a u okviru opšte svrhe izricanja
krivičnih sankcija iz čl. 4 st. 2 KZ.
Odluka o troškovima krivičnog postupka-paušala zasnovana je na odredbi čl.229
ZKP-a.Troškovi krivičnog postupka se odnose na nagrade sudskim vještacima
saobraćajne i medicinske struke za date nalaze i mišljenja i odmjereni su u
ukupnom iznosu od 132,00 Eura, dok je paušal u iznosu od 30,00 eura odmejeren
srazmjerno dužini trajanja postupka, složenosti predmeta i imovnim prilikama
okrivljenog.
Na osnovu navedenog, a u smislu čl.374. ZKP-a, odlučeno je kao u izreci
presude.
OSNOVNI SUD U N., dana, 01.03.2013 godine
ZAPISNIČAR, SUDIJA,
Krištof Stanka, s.r. Dragan Babović,s.r.
Za tačnost otpravki tvrdi i ovjerava službenik suda.
PRAVNA POUKA: protiv ove presude nezadovoljna strana ima pravo žalbe u roku od
15 dana, od dana prijema iste, preko ovog suda, Višem sudu u Podgorici.
DN-a:
Po primjerak presude dostaviti:
ODT-u Nikšić
Optuženom
U spise predmeta.
S U D I J A