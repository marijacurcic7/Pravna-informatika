Posl.br.K. 18/12
U I M E C R N E G O R E
OSNOVNI SUD U CETINJU, kao prvostepeni, po sudiji pojedincu Goranu Vrbici, uz
sudjelovanje namještenika suda Vjere Jovićević, kao zapisničara, u krivičnom
predmetu okr. Ć N. iz Cetinja, zbog krivičnog djela nedozvoljeno držanje
oružja i eksplozivnih materija iz člana 403. stav 1. KZ-a, po Optužnom
prijedlogu Osnovnog Državnog Tužioca u Cetinju, Kt.br.5/12 od
27.01.2012.godine, nakon održanog glavnog i javnog pretresa u prisustvu ZODT-a
M. D. i okrivljenog, donio je dana 10.04.2012.godine i javno objavio, ovu
P R E S U D U
Okr. Ć N., zv. "Ć.", od oca M. i majke B. rođene L. rođen 20.10.19...godine u
Cetinju, đe i prebiva, državljanin Crne Gore, oženjen, otac jednog maloljetnog
đeteta, pismen, sa završenom srednjom školom, srednjeg imovnog stanja,
osuđivan: Presudom Osnovnog suda u Cetinju K.217/06 od 13.04.2007.godine za
krivično djelo nasilničko ponašanje iz čl. 399.st.2. u vezi st.1., a u vezi
čl.23. KZ-a, na kaznu zatvora u trajanju od 6 mjeseci, uslovno na 2 godine;
Presudom Višeg suda u Podgorici K.138/2006 od 02.04.2009.godine, zbog
krivičnog djela ubistvo u pokušaju iz čl.30.st.1. KZ RCG u vezi čl.19. KZ SRJ
na kaznu zatvora u trajanju od 2 godine (kaznu izdržao) i Presudom Osnovnog
suda u Cetinju K.460/09 od 19.04.2011.godine, zbog krivičnog djela ucjena u
pokušaju iz čl.251.st.1. u vezi čl.20.st.1. KZ-a na kaznu zatvora u trajanju
od 30 dana
K R I V J E
Što je:
Dana 03.01.2012.godine, oko 16,00 časova, na magistralnom putu Cetinje-Budva,
u mjestu zv. "Zagrablje", opština Cetinje, protivno čl.10A st.2, čl.11.st.1 i
čl.24. Zakona o oružju, pri sebi, iza pojasa, neovlašćeno na javnom mjestu,
nosio i držao vatreno oružje B kategorije - pištolj marke "CZ" 7,60 mm, M-57,
fabričkog broja C89142, sa okvirom u kojem se nalazilo 7 metaka istog kalibra,
za koje oružje i municiju nije imao odgovarajuće isprave, a što su utvrdili
ovlašćeni policijski službenici Ispostave Cetinje - B. P. i P. Č. prilikom
obavljanja saobraćajne kontrole putničkog motornog vozila marke "Peugeot 206",
reg.oznaka CT AJ .... kojim je upravljao P. P. a u kojem se on nalazio kao
saputnik,
-čime je izvršio krivično djelo nedozvoljeno držanje oružja i eksplozivnih materija iz člana 403. stav 1. KZ-a
pa ga Sud na osnovu citiranih zakonskih propisa, te primjenom čl.
4,32,36,42,45,46 i 75 KZ-a i čl. 229 i 374 ZKP-a,
O S U Đ U J E
Na kaznu zatvora u trajanju od 30 (trideset) dana
Okrivljenom se izriče mjera bezbjednosti oduzimanja predmeta - pištolja marke
"CZ" 7,60 mm, M-57, fabričkog broja C89142, sa okvirom u kojem se nalazi 7
metaka istog kalibra, a koji se po pravosnažnosti presude ima predati Upravi
policije – Ispostava Cetinje, na dalji postupak.
Troškova krivičnog postupka nije bilo, a okrivljeni se obavezuje, da na ime
paušala na blagajni ovog Suda uplati iznos od 30,00 €, a u roku od 15. dana po
pravosnažnosti presude, pod prijetnjom izvršenja.
O b r a z l o ž e nj e
Osnovno državno tužilaštvo u Cetinju podnijelo je ovom sudu Optužni prijedlog
Kt.br.5/12 od 27.01.2012.godine protiv okr. Ć N., iz Cetinja, zbog krivičnog
djela nedozvoljeno držanje oružja i eksplozivnih materija iz čl. 403. stav 1.
KZ.
Okrivljeni Ć N. u odbrani koju je dao u prethodnom postupku i na glavnom
pretresu je istakao da je u potpunosti tačno da je kritične prilike nsio iza
pojasa predmetni pištolj sa okvirom u kom se nalazilo 7 metaka. Pištolj su
pronašli službenici Ispostave Cetinje, prilikom kontrole vozila u kom se
nalazio kao saputnik. Za navedeni pištolj nije posjedovao dozvolu, a ističe da
je isti vlasništvo njegovog pokojnog oca. Namjeravao je da ga odnese na
Obzovicu, đe ima kuću, obzirom da u kući na Cetinju, stanuje sa ima
maloljetnim đetetom, pa ga je bilo strah da dijete ne pronađe pištolj.
U završnoj riječi je molio sud da ga što blaže kazni, imajući u vidu njegovo
kajanje i žaljenje zbog djela, kao i sve olakšavajuće okolnosti na njegovoj
strani.
Radi razjašnjenja ove krivično-pravne stvari sud je u dokaznom postupku na
glavnom pretresu proveo dokaze: pročitao potvrdu o privremeno oduzetim
predmetima UP - Ispostave Cetinje Ku.br.5/12 od 03.01.2012.godine; na saglasan
prijedlog stranaka pročitao nalaz i mišljenje vještaka B. B. o izvršenoj
balističkoj analizi br.155/12 od 07.02.2012.godine; pročitao izvod iz KE za
okrivljenog. Nakon gore provedenih dokaza, sud je odustao od izvođenja dokaza
- saslušanja svjedoka P. P. B. P. i P. Č. obzirom da je imao dovoljnu podlogu
za rzjašnjenje ove krivične stvari, pa je cijenio da bi provođenje istih
vodilo odugovlačenju postupka, ne i drugačijem presuđenju.
Iz potvrde o privremeno oduzetim predmetima UP - Ispostave Cetinje Ku.br.5/12
od 03.01.2012.godine, utvrđuje se da je dana 03.01.2012.godine od okrivljenog
oduzet pištolj marke "CZ" 7,60 mm, M-57, fabričkog broja C89142, sa okvirom u
kojem se nalazilo 7 metaka istog kalibra.
Iz nalaza i mišljenja vještaka B. B. o izvršenoj balističkoj analizi br.155/12
od 07.02.2012.godine, utvrđuje se da je odgovarajućim tehnikama, utvrđeno da
je predmetni pištolj ispravan.
Iz izvoda iz KE za okrivljenog, utvrđuje se da je isti ranije osuđivan i to:
Presudom Osnovnog suda u Cetinju K.217/06 od 13.04.2007.godine za krivično
djelo nasilničko ponašanje iz čl. 399.st.2. u vezi st.1., a u vezi čl.23.
KZ-a, na kaznu zatvora u trajanju od 6 mjeseci, uslovno na 2 godine; Presudom
Višeg suda u Podgorici K.138/2006 od 02.04.2009.godine, zbog krivičnog djela
ubistvo u pokušaju iz čl.30.st.1. KZ RCG u vezi čl.19. KZ SRJ na kaznu zatvora
u trajanju od 2 godine (kaznu izdržao) i Presudom Osnovnog suda u Cetinju
K.460/09 od 19.04.2011.godine, zbog krivičnog djela ucjena u pokušaju iz
čl.251.st.1. u vezi čl.20.st.1. KZ-a na kaznu zatvora u trajanju od 30 dana.
Analizirajući rezultate provedenog dokaznog postupka, te na osnovu savjesne i
brižljive ocjene svih provedenih dokaza pojedinačno i u svojoj ukupnosti, sud
je utvrdio da su rezultati dokaznog postupka podkrijepili navode optužnog
prijedloga da je okrivljeni počinio krivično djelo nedozvoljeno držanje oružja
i eksplozivnih materija iz člana 403. stav 1. KZ-a, činjenično opisano u
dispozitivu ove presude, a ovo iz sledećih razloga:
Sud je cijenio odbranu okrivljenog, pa je istu cijenio kao jasno i potpuno
priznanje krivice zbog počinjenog djela. Ovakva njegova odbrana potvrđena je i
potvrdom Uprave policije, koja jasno i nedvosmisleno potvrđuje bliže
karakteristike predmetnog pištolja i municije koja je nađana u okviru istog,
te mjesto na kom je oružje pronađeno (magistralni put Cetinje - Budva).
Nadalje, sud je punu vjeru poklonio nalazu i mišljenju sudskog vještaka
balističara, koji jasno i nedvosmisleno, rukovodeći se principima nauke i
struke, konstatuje da je predmetni pištolj ispravan, koje stanovište sud
prihvata u cijelosti.
Kako je predmetno krivično djelo sa blanketnom dispozicijom, to je neophodno
utvrditi koje je članove Zakona o oružju prekršio okrivljeni. U tom pravcu,
nesumnjivo je utvrđeno da je okrivljeni, prekršio čl.10 A st.2., koji predviđa
da je  zabranjeno nabavljanje, držanje i nošenje oružja kategorije B bez
odgovarajuće isprave o oružju. Nadalje, okrivljeni je prekršio i čl.11.st.1
pomenutog zakona, koji predviđa da je Zabranjeno je nošenje oružja na javnom
mjestu. Magistralni put Cetinje - Budva, nesumnjivo je javni put, i potpada
pod kategoriju javnih mjesta, koju bliže elaborira čl.11.st.2. Zakona o
oružju. Konačno, okrivljeni je prekršio i čl.24. Zakona o oružju, koji
predviđa da municiju za vatreno oružje, fizička lica mogu nabaviti na osnovu
oružnog lista, a privredna društva i preduzetnici na osnovu odobrenja za
držanje oružja, ako ovim zakonom nije drukčije određeno. Nesumnjivo je u
postupku utvrđeno da okrivljeni nije imao oružni list za predmetni pištolj, pa
samim tim ni mogućnostt da municiju za isti legalno nabavi.
Sa iznijetog, u ovakvim se radnjama okrivljenog i nastupjelim posledicama
stiču sva objektivna obilježja bića krivičnog djela nedozvoljeno držanje
oružja i eksplozivnih materija iz člana 403. stav 1. KZ-a, pri čemu je sud,
određujući subjektivan odnos okrivljenog prema izvršenom krivičnom djelu
utvrdio umišljaj, jer je okrivljeni bio svjestan djela i htio njegovo
izvršenje, što je manifestovao činjenicom samog posjeda pištolja na javnom
mjestu, a za koji, nije imao urednu dozvolu, koja bi mu omogućila legalan
posjed istog.
Prilikom utvđivanja vrste i visine krivične sankcije koje će sud izreći
okrivljenom, cijenjene su okolnosti iz čl. 42 KZ-a, pa je Sud od olakšavajućih
okolnosti na strani okrivljenog utvrdio njegov doprinos rasvjetljavanju ove
krivične stvari (njegovo jasno i potpuno priznanje djela i krivice); da se
radi o porodičnoj osobi, ocu maloljetnog đeteta, dok je od otežavajućih
okolnosti van elemenata bića krivičnog djela našao njegovu raniju osuđivanost.
Sud je ove utvrđene okolnosti cijenio kao osobito olakšavajuće, pa je shodno
čl.45. i 46. KZ-a, primijenio institut ublaženja kazne, i istom utvrdio kaznu
zatvora u trajanju od 30 (trideset) dana, ispod zakonskog minimuma od 3 (tri)
mjeseca utvrđenog za krivično djelo u pitanju, smatrajući u konkretnom slučaju
da će se i sa tako izrečenom kaznom postići svrha kažnjavanja predvidjena
čl.32 KZ-a
Shodno članu 75. KZ-a okrivljenom I. N. sud je izrekao mjeru bezbjednosti
oduzimanja predmeta - pištolja marke "CZ" 7,60 mm, M-57, fabričkog broja
C89142, sa okvirom u kojem se nalazi 7 metaka istog kalibra, a koji se po
pravosnažnosti presude ima predati Upravi policije – Ispostava Cetinje, na
dalji postupak.
Troškova krivičnog postupka nije bilo, a okrivljeni je shodno čl. 229. ZKP-a
obavezan na isplatu paušala u iznosu od 30,00 eura, koji iznos je Sud odredio
uzimajući u obzir konkretan slučaj, trajanje postupka i imovne prilike
okrivljenog.
Na temelju izloženog u smislu čl. 374. ZKP-a valjalo je odlučiti kao u izreci.
OSNOVNI SUD U CETINJU,
Dana 10.04.2012.godine.
Zapisničar, SUDIJA,
Vjera Jovićević
Goran Vrbica
PRAVNA POUKA:
Protiv ove presude dozvoljena je žalba, u roku od 8. dana od dana prijema
iste, Višem sudu u Podgorici, a preko ovog Suda