K. br. 2/13
U IME CRNE GORE
OSNOVNI SUD U ŽABLJAKU, kao prvostepeni krivični, po predsjedniku suda Anđelić
Mihailu, uz sudjelovanje namještenika Šibalić Ikonije kao zapisničara, u
krivičnom predmetu protiv okrivljenog Dedejić Lazara iz Spuža, Burum bb,
opština Danilovgrad, koga brani Braletić G. Željko advokat iz Podgorice, zbog
krivičnog djela Teška tjelesna povreda iz čl.151 st. 1 KZ, po optužnom
predlogu Osnovnog državnog tužioca iz Pljevalja Kt. br. 17/13 od 12. 02. 2013.
godine, nakon održanog usmenog javnog i glavnog pretresa u prisustvu Zamjenika
ODT Tomčić Milivoja iz Pljevalja, branioca okrivljenog, okrivljenog i
oštećenog Damjanović Vladimira, donio je 06. 03. 2013. godine i istog dana
javno objavio
P R E S U D U
Okrivljeni DEDEJIĆ LAZAR, od oca Radomana i majke Nade rođene Zindović, rođen
12. 11. 1987. godine u Mojkovcu, JMB 1211987283127, sa mjestom prebivališta u
Spužu, Burum bb, državljanin Crne Gore, završio srednju medicinsku školu,
student, govori srpskim jezikom, razumije crnogorski, neoženjen, nezaposlen,
izdržavaju ga roditelji, ranije neosuđivan, ne nalazi se pod istragom za drugo
krivično djelo
K r i v j e
Što je
Dana 01.01. 2013. godine, oko 01 h, ispred restorana »Izvor«, Opština Žabljak,
teško tjelesno povrijedio oštećenog Damjanović Vladimira iz Žabljaka, na način
što ga je nakon kraće rasprave, udario stisnutom pesnicom u predjelu lica –
nosa, nanijevši mu tešku tjelesnu povredu u vidu preloma nosnih kostiju sa
pomjeranjem slomljenih djelova,
-čime je izvršio krivično djelo Teška tjelesna povreda iz čl. 151 st. 1 Krivičnog zakona ( KZ), 
pa mu sud primjenom navedenog zakonskog propisa i čl. 4, 5, 13, 15, 32, 36,
42, 45 st. 3 i čl. 46 st. 1 tačka 5, čl.52, 53 i 54 KZ i čl. 226 st.2 tačka 9
i st.3, čl.229 i čl. 374 Zakonika o krivičnom postupku (ZKP-a) , i z r i č e
USLOVNU OSUDU
Sa kojom mu utvrdjuje kaznu zatvora u trajanju od 3 (tri) mjeseca i
istovremeno odredjuje da se ova kazna neće izvršiti ako osudjeni u roku od
dvije godine ne učini novo krivično djelo.
Okrivljeni je dužan platiti sudu troškove krivičnog postupka u iznosu od 60,50
€ na žiro-račun Osnovnog suda u Žabljaku br.505 – 10497 - 08 u roku od 15 dana
po pravosnažnosti presude dok se oslobađa plaćanja paušala.
O b r a z l o ž e nj e
ODT iz Pljevalja u optužnom predlogu Kt. br. 17/13 od 12. 02. 2013. godine,
dajući opis radnje izvršenja pravno je ocijenio da je okrivljeni počinio
krivično djelo Teška tjelesna povreda iz čl. 151 st. 1 KZ , na način, mjesto i
u vrijeme kako je to bliže opisano izrekom presude, predlažući da se
okrivljeni nakon održanog pretresa za počinjeno djelo oglasi krivim i osudi po
zakonu. U završnoj riječi je , imajući u vidu priznanje krivice i krivičnog
djela okrivljenog, te da se radi o mladim ljudima, da se okrivljeni na
pretresu izvinuo oštećenom a oštećeni prihvatio izvinjenje i nije se pridružio
krivičnom gonjenju okrivljenog, predložio da se okrivljeni oglasi krivim i da
mu se izreče uslovna osuda.
Oštećeni je, nakon što je okrivljeni priznao krivicu i izvršeno krivično
djelo, prihvatio izvinjenje koje mu je na pretresu uputio okrivljeni i u tom
smislu korigovao predhodni stav po pitanju njegovog krivičnog gonjenja, pa je
izjavio da je saglasan da se okrivljenom izreče uslovna osuda, a u konačnom se
ne pridružuje krivičnom gonjenju.
Okrivljeni je na glavnom pretresu prvobitno izjavio, da ne priznaje krivicu ni
krivično djelo koje mu se stavlja na teret. Istakao je, da je kritične prilike
sa svojim društvom bio na proslavi Nove godine tj. 01. 01. 2013. godine u
Žabljaku u restoranu »Izvor«, da je atmosvera u restoranu bila opuštena, da
oštećenog koji se sa svojim društvom takođe nalazio u objektu nije poznavao,
oštećeni je sa svojim društvom sjedio za susjednim stolom i puštao muziku, da
je neko od drugara okrivljenog išao kod Damjanovića i molio ga da pušti preko
fleške nešto od muzike koja se sviđa njegovom društvu, da ih je Damjanović u
više navrata odbijao tj. nije im izlazio u susret da pušti muziku koja se
njima dopadala, da je i on jednom prilikom ustao iza stola i pitao Damjanovića
da li može da im pušti muziku po njihovom ukusu ali je on odmahivao rukama i
rekao mu » ne može , šta ćete vi od mene noćas cijelu noć« , da je on rekao
Damjanoviću »nemoj da galamiš« a potom se vratio na svoje mjesto, da je
primijetio da je i tokom predhodnih intervencija Damjanović malo bučnije
reagovao i shvatio je da ne želi da pušta muziku koja je njima po ukusu, u
jednom momentu ispod njegove stolice slomila se jedna flaša a možda je bila i
čaša, nije vidio ko je tu flašu ili čašu iza susjednog stola bacio ali je
njemu okrenut leđima sjedio za drugim stolom Damjanović pa je pretpostavio da
bi to mogao biti on, da ni tada nije reagovao prema Damjanoviću već se za
zaštitu obratio gazdi kafane da bi im omogućio da pristojno proslave veče, da
je i gazda intervenisao za stolom kod Damjanovića gdje je bilo i neke žučnije
prepirke i galame nakon čega su oni napustili objekat uključujući i
Damjanovića, da je za društvom koje je predvodio Damjanović krenulo da izađe i
njegovo društvo a od društva prvi je on krenuo, da je na izlaznim vratima
ugledao Damjanovića, pa kad mu se približio Damjanović mu je rekao » vi ste
krivi za ovo što se desilo«, vikao je i galamio, da mu je on tada odgovorio
riječima » nije u redu pošto je nova godina , nema potrebe za galamom«, nakon
čega je oštećeni nastavio i dalje da viče – galami, da mu je on tada rekao
»nemoj da mi galamiš da te ne bih istukao« a oštećeni mu odgovario » pa ajde
istuci me« i krenuo je prema njemu sa podignutim rukama, stisnutim šakama u
visini glave i udario ga rukom u predjelu glave, nakon čega je on pokušao da
se zaštiti i odbrani, uzmakao je korak unazad i podigao ruke da bi se
zaštitito od napada oštećenog, da je i on uputio nekoliko udaraca prema
oštećenom i pretpostavlja da ga je jednom ili dva puta šakom- pesnicom pogodio
u glavu a gdje tačno ne zna, da je to trajalo svega nekoliko sekundi a onda im
je prišlo društvo i razvadili ih, da se to inače desilo na samoj terasi kafane
koja je imala betonsku podlogu a bila je prekrivena i snijegom. Dodao je, da
je nakon toga oštećeni otišao u pravcu Žabljaka a on je sa društvom pošao kući
tj. u zgradu gdje su bili odsjeli, da mu nije poznato da je kritične večeri
oštećeni sa nekim drugim licem osim sa njim imao fizički kontakt, da je u
poslijeponoćnim časovima a nakon što su dali izjavu u policiji kod njega na
stan gdje je bio smješten došao oštećeni u društvu sa Krstajić Đurom , da su
tu pričali o događaju i njih dvojica su se tada i pomirili, a istog dana on i
njegovo društvo pošli su u Pljevlja u Med. centar gdje se interesovao za
stanje povreda i zdravlje oštećenog. Posebno je istakao , da mu je iskreno žao
što je do gornjeg incidenta došlo.
Nakon provedenog dokaznog postupka okrivljeni je izjavio da je svjestan svjega
što se desilo, da priznaje krivicu i počinjeno krivično djelo na način, mjesto
i vrijeme kako je opisano u optužnom aktu, da se izvinjava oštećenom zbog
učinjenog, da se kaje zbog istog i pružio mu je ruku izvinjenja a u završnoj
riječi branilac okrivljenog čiju riječ je u potpunosti prihvatio i okrivljeni,
je ukazao, da su nakon nemilog događaja i okrivljeni a i oštećeni kao uostalom
i svi učesnici postupka dali puni doprinos da se situacija smiri, te da su
zadovoljni da sankcija bude u smislu uslovne osude i na nju se neće žaliti.
Sud je u dokaznom postupku proveo dokaze: saslušao svjedoka – oštećenog
Damjanović Vladimira, te svjedoke: Jovanović Irenu, Maraš Irenu, Milić Milana,
Mugoša Sašu, Miličkovi Mladena i Majić Miloša, te pročitao: izvještaj ljekara
specijaliste JZU Opšta bolnica Pljevlja broj protokola 6 od 01.01. 2013.
godine, izvještaj ljekara specijaliste Opšte bolnice Bijelo Polje broj
protokola br. 21 od 1. 01. 2013. godine, ljekarsku potvrdu Ambulante u
Žabljaku »OSA – stomatološka ordinacija br. 32«, nalaz i mišljenje vještaka
medicinske struke Borovinić Dr. Budimira od 06.02. 2013. godine, te izvršio
uvid u izvod iz KE za okrivljenog br. 02-245/13-534/2 od 05.02.2013.godine.
Sud u dokaznom postupku nije proveo dokaz neposredno saslušanje vještaka
medicinske struke Borovinić Dr. Budimira, obzirom na odustanak ODT od predloga
i odustanak branioca okrivljenog od svoga predloga a gornje imajući u vidu da
nije bilo primjedbi na pismeni nalaz i mišljenje ovoga vještaka.
Iz iskaza svjedoka – oštećenog Damjanović Vladimira proizilazi, da je sa
svojim drugom Krstajić Đurom dogovorio da organizuju doček Nove 2013.godine u
restoranu zv. »Izvor« a koji je vlasništvo Đurovog ujaka Radulović Aca, da je
negdje oko 22 časa kritične večeri zajedno sa Đurom i Lukom Perićem došao u
navedeni restoran kako bi obezbijedili muziku i odradili ozvučenje i
osvjetljenje, da je te večeri za jednim stolom sjedjelo njegovo društvo a za
drugim stolom društvo okrivljenog, da su iz društva okrivljenog povremeno
dolazili do njegovog stola i zahtijevali da pušti čas domaću, čas narodnu
muziku, da im je on i udovoljavao, da ga je, nešto poslije pola noći, jedan
momak iz društva okrivljenog pitao da li može da pusti njihovu muziku preko
fleške , da je on pokušao da to uradi ali da flešku nije mogao da prihvati
lap-top, da im je on to saopštio, da je nakon toga za šank gdje se nalazio
lap-top prišao okrivljeni koji mu je djelovao da je u pripitom stanju i
nadmeno mu govorio »nemožeš ti meni da se brecaš , da se kurčiš« i da ne širi
ruke prema njemu, da mu je on odgovorio da ga pusti na miru, da je okrivljeni
nakon toga prilazio i za njegov sto i to mu isto govorio, da je negdje oko 01
čas poslije pola noći on sa svojim društvom odlučio da promijene lokal i dok
je oblačio kaput ponovo mu je prišao okrivljeni i pitao ga mogu li da izađu
napolje da popričaju, da je on prihvatio jer je očekivao da će mu se
okrivljeni izvinuti za predhodno ponašanje, da su izašli na terasu ispred
restorana a okrivljeni mu je rekao »nemožeš ti druže da se ponašaš prema meni
tako« i »slušaj druže pebiću te kao konja«, da mu je on na to odgovorio »ajde
prebij«, da ga je u tom trenutku okrivljeni, dok su bili okrenuti licem u lice
jedan prema drugom, iz neposredne blizine jačim intezitetom udario jedanput
pesnicom u predjelu nosa, od kog udarca mu se zamračilo pred očima, da je
osjetio strašno jak bol, da je refleksno pokušao da se odbrani i da udari
okrivljenog ali nije ga udario nijednom, da mu je okrivljeni nakon prvog
udarca zadao još nekolika udarca u predjelu brade i iza lijevog uva ali su ovi
udarci bili blažeg inteziteta, da ga je nakon udarca u nos oblila krv u
predjelu lica a sve je to trajalo možda oko 3 minuta, da je pristiglo njegovo
društvo koje ga je odvojilo od njega, da je nakon toga otišao sa društvom u
policiju odakle su ga povezli u dom zdravlja radi ukazivanja ljekarske pomoć,
da je u jutarnjim časovima na poziv Krstajić Đura otišao kod njega kući gdje
se sastao sa okrivljenim koji ga je pitao da li mogu da se dogovore i da li
može da mu se izvine zbog povrede koju mu je nanio našto mu je on rekao da mu
se može izvinuti ali da mu frakturu nosa ne može oprostiti te konačno da mu je
ljekarska pomoć radi saniranja povrede nosa ukazivana i u Pljevljima a i MC
Bijelo Polje. Posebno je pojasnio da je u jednom momentu vidio da je njegov
drug za stolom Luka Perić slomio dvije čaše i to nehotice, da kritične večeri
ni u jednom momentu nije izazivao niti provocirao okrivljenog niti bilo koga
iz njegovog društva, da je tačno da je okrivljenom nakon izvjesnog vremena od
događaja poslao tri SMS poruke u kojima mu je tražio da mu plati 2.000 €,
nakon čega je dobio povratnu poruku od okrivljenog da je ovaj primio poruku i
odgovorio mu »bez brige« ali da mu ni do dan danas nije isplatio ni eura.
Iz iskaza svjedoka Jovanović Irene proiziilazi, da je kritične večeri
Damjanović povremeno odlazio do kompjutera gdje se puštala muzika i sjeća se
da su u nekolika navrata intervenisali neki momci iz društva Dedejića da im se
pušti muzika po njihovom izboru, da je Dedejić – okrivljeni lično tražio od
Damjanovića da mu pušti neku muziku sa fleške ali zna tj. čula je da im je
Damjanović govorio da to ne može uraditi, da je društvo zajednički donijelo
odluku sa oštećenim da napušte lokal jer im se nije dopala atmosvera, da je
izašla zajedno sa oštećenim a njeno društvo iza nje, da je bila udaljena oko
metar od oštećenog kada je izašao Dedejić koji je tražio da razgovara sa
Damjanovićem i u jednom momentu, kada se Damjanović na korektan način obraćao
okrivljenom, i kada su bili okrenuti licem jedan prema drugom, imao je ruke
opuštene niz tijelo, okrivljeni mu je rekao »nemoj sad ovdje da te prebijem« a
oštećeni mu je odgovorio » pa prebij me« i odmah nakon toga okrivljeni je
udario stisnutom pesnicom Damjanović Vladimira u glavu tj. u predjelu nosa i
to koliko je vidjela dva puta ga je udario pesnicom, udarci su bili brzi tj.
jedan za drugim i sve se to događalo na terasi kafane, nakon toga oštećeni je
skoro izgubio svijest teturajući prema nekoj ogradi, zakačio se za nisku
ogradu ali nije pao preko iste, zna da je i oštećeni pokušao uzvratiti udarce
Dedejiću ali misli da ga nijedanput nije udario, pa kada se oštećeni ispravio
uz pomoć jednog druga sa te ograde ponovo mu je prišao Dedejić i ponovo ga je
nekolika puta udario stisnutom pesnicom u predjelu glave i taj put ga je
prebacio preko ograde i oštećeni je pao i to na leđa. Jasno je vidjela da ide
krv iz nosa oštećenom , bio je ogroman mlaz, misli da je to mogao jasno
vidjeti i okrivljeni jer je bio veoma blizu a misli da je vidjelo i društvo
koje je bilo u blizini. Nakon ovoga fizičkog kontakta koji je trajao nekolika
minuta Dedejić je rekao Damjanoviću » ako treba daću ti ime i prezime i
matični broj da me nađeš pa ako hoćeš da mi se svetiš«, a Damjanović mu je
odgovorio da će ga prijaviti u policiju. Poslije ovoga zajedno su otišli u
policiju da daju prijavu i izjave a išla je zajedno sa oštećenim i u bolnicu
Žabljak gdje mu je ukazana prva pomoć.
Iz iskaza svjedoka Maraš Irene proizilazi, da su kritične prilike prvi
problemi nastali vezano za puštanje muzike a na način jer je neko iz društva
okrivljenog tražio od oštećenog da mu pusti neku muziku preko kompjutera a što
ovaj nije mogao učiniti, donosili su neku flešku, muzika se prekidala i to su
svi vidjeli i čuli ali nešto nije bilo ispravno pa se muzika preko fleške nije
mogla pustiti, da je nakon ovoga pokušao i okrivljeni kod oštećenog takođe da
pušti flešku odnosno muziku preko iste ali oštećeni to nije mogao učiniti jer
nešto nije bilo ispravno i ona veoma dobro zna da mu je oštećeni na korektan
način saopštio da se muzika preko te fleške ne može puštiti, da je okrivljeni
cijelo vrijeme upućivao neke čudne poglede prema oštećenom. U jednom momentu
znam da su svi zajedno sa oštećenim donijeli odluku da napušte objekat, nije
ih niko iz istog istjerao i kada su se spremali da krenu jedan njihov drug je
zakačio dvije čaše sa stola i one su pale na pod i slomile se, da kada je
izašla prvo što je vidjela, a događaj se desio na terasi objekta, da je
oštećeni bio nagnut preko jedne ograde koja je bila niska ali nije bio pao
preko ograde i prvi do njega kako je vidjela nalazio se okrivljeni Dedejić
Lazar, i nakon toga i kada je društvo počelo da reaguje i razvađa jasno je
vidjela da se Dedejić Lazar zalijetao i pokušavao da napadne oštećenog ali su
ga u tome sprečavali prisutni iz društva, da je prišla sa ostalim društvom
oštećenom i jasno vidjela da oštećenom teče krv iz nosa pa su oni iz društva
pokušavali da mu ukažu prvu pomoć, i donijeli su papirne ubruse da mu zaustave
krvarenje, da su poslije toga pošli u Žabljak u policiju a potom u bolnicu.
Svjedoci Milić Milan i Mugoša Saša su izjavili, da su se kritične prilike
nalazili sa društvom u restoranu »Izvor« na dočeku Nove 2013. godine, da su
prvi problemi nastali oko puštanja muzike a imajući u vidu da se oko muzike i
kompjutera najviše bavio oštećeni te večeri, da je oštećeni te večeri
neprimjereno reagovao a za to nije imao nikakvog povoda, da je u jednom
momentu društvo oštećenog slomilo neke čaše odmah iza njihovog stola, što je
bila dodatna varnica u ovoj situaciji, pa su pozvali gazdu da interveniše.
Inače, kada je prošla ponoć, možda je bilo između 01 i 02 sata, prvo je iz
objekta izišlo društvo oštećenog a potom okrivljeni jer je bio najbliži
izlazu, da je okrivljeni rekao oštećenom »izbiću te« ili pak riječi »nemoj da
te izbijem« a oštećeni je u tom momentu podigao ruke uvis i krenuo u pravcu
okrivljenog govoreći mu »hajde izbij me« i između njih došlo je do guranja ili
pak odgurkivanja, a onda je nastala i razmjena udaraca tj. tuča između njih
dvojice, udarali su se zatvorenim šakama – pesnicama. To je trajalo svega
nekoliko sekundi 10 – 15, i svi su skočili da ih razvade, da su vidjeli krv iz
nosa kod oštećenog.
Svjedoci Miličković Mladen i Majić Miloš su izjavili, da kritične prilike
nijesu jasno čuli razgovor oštećenog i okrivljenog ispred objekta, da je
ispred objekta bila gužva i da su oštećeni i okrivljeni bili okrenuti jedan
prema drugom te da su se gurali odnosno odgurkivali, te da nijesu viđeli da je
oštećenom tekla krv iz nosa, te konačno da su vidjeli kako je oštećeni prvi
krenuo prema okrivljenom i odgurnuo ga a da je čitav događaj trajao svega
nekoliko sekundi.
Sud je prihvatio u cjelosti iskaz oštećenog Damjanovića, te svjedoka Jovanović
Irene i Maraš Irene a djelimično prihvatio iskaze svjedoka Milića, Mugoše,
Miličkovića i Majića. Iz iskaza svjedoka koje je sud prihvatio u cjelosti i
koji su jasni, nesumnjivi, i istiniti i imaju svoju podlogu u ostalim
provedenim dokazima kojima je sud poklonio vjeru, jasno proizilazi, da je
okrivljeni nakon kraće rasprave prvi udario stisnutom pesnicom oštećenog u
predjelu lica – nosa, nanijeviši mu tešku tjelesnu povredu u vidu preloma
nosnih kostiju sa pomjeranjem slomljenih djelova a koje kazivanje ima svoju
podlogu i u naknadnom priznanju okrivljenog a i u nalazu i mišljenju vještaka
medicinske struke, jer su povrede oštećenog objektivizirane u medicinskoj
dokumentaciji. Iskazi svjedoka koji su djelimično prihvaćeni upućuju na
zaključak, da je oštećeni zaista raspravljao sa okrivljenim ispred objekta, da
je oštećeni nakon riječi okrivljenog »nemoj sad ovdje da te prebijem«,
emotivno reagovao riječima » pa prebij me« ili »ajde prebij«, nakon čega je
došlo do fizičkog kontakta između okrivljenog i oštećenog, i do tog momenta
svjedoci čiji su iskazi djelimično prihvaćeni realno su prikazali događaj kako
se desio. Međutim, sud nije prihvatio dio njihovog iskaza u pravcu, da je
oštećeni u nastavku događaja odgurnuo ili pak udario okrivljenog, odnosno da
je između njih dvojice postojala tuča na način što su se udarali pesnicama,
jer ovaj dio njihovih iskaza je neubjedljiv i nelogičan, nema svoju podlogu u
iskazu svjedoka – oštećenog, kao i svjedoka Jovanović Irene i Maraš Irene,
koji su po logici stvari bile najbliže mjestu događaja, jer su izašle iz
objekta odmah iza oštećenog, niti ovaj dio njihovih iskaza ima svoju podlogu u
naknadnom priznanju okrivljenog. Svjedoci Majić i Miličković nijesu čak ni
vidjeli krv iz nosa oštećenog, a to su vidjeli svi ostali svjedoci, što nije
logično. Nadalje, u ovom dijelu prikazivanja događaja njihovi iskazi su
neubjedljivi, jer nijedan od njih nije potvrdio tezu da je oštećeni krenuo
prema okrivljenom stisnutih pesnica – šaka, odnosno iskazi su im i nelogični a
ovo posebno u uslovima, ako već tvrde, da su se učesnici tuče obračunavali
pesnicama tj. stisnutim šakama i u uslovima kada je oštećeni navodno prvi
napao okrivljenog, neprirodno je i nelogično, da okrivljeni ne zadobije
nijednu vidljivu povredu po tijelu, naročito u predjelu glave a da oštećeni
pri tom zadobije više vidljivih tjelesnih povreda po licu, odnosno u predjelu
glave, što je sve i objektivizirano u medicinskoj dokumentaciji a što dalje
znači, da je upravo okrivljeni iznenadio oštećenog i prvi mu zadao udarac, a
nakon toga udarca još nekoliko udaraca, koji su imali za posledicu povrede u
vidu preloma nosnih kostiju i manifestovali su se dalje i u vidu krvnih
podliva i oguljotina ličnog dijela glave.
Iz nalaza i mišljenja vještaka medicinske struke Borovinić Dr. Budimira od
06.02. 2013. godine, izvještaja ljekara specijaliste JZU Opšta bolnica
Pljevlja broj protokola 6 od 01.01. 2013. godine, izvještaja ljekara
specijaliste Opšte bolnice Bijelo Polje broj protokola br. 21 od 1. 01. 2013.
godine, ljekarske potvrde Ambulante u Žabljaku »OSA – stomatološka ordinacija
br. 32«, proizilazi, da se oštećeni javio na pregled 01.01.2013. godine Opštoj
bolnici u Pljevljima i to Hiruškom odjeljenju gdje je ljekar specijalista
konstatovao dijagnozu na latinskom :prelom nosnih kostiju sa krvnim podlivom
ispod desnog očnog predjela, pa dalje da na koži lijeve strane nosne piramide
postoji oguljotina i krvni podliv ispod desnog oka veličine jagodice palca, da
je urađen Rendgenološki snimak nosnih kostiju, pa dalje, da je ljekar
specijalista ORL Opšte bolnice u Bijelom Polju pri pregledu takođe 01.01.2013.
godine konstatovao povredu »prelom nosnih kostiju sa pomjeranjem slomljenih
djelova«, da je krvario na nos, da nije povraćao, da je urađen rengološki
snimak nosnih kostiju a zatim urađena hiruška intervencija namještanja
slomljenih djelova nosnih kostiju i postavljena imobilizacija nosne piramide i
prednja tamponada nosnih hodnika, pa dalje da je 09. 01. 2013. godine urađen
rendgenološki snimak zuba u stomatološkoj ambulanti u Žabljaku gdje je
postavljena sumnja od strane ljekara na prelom korijena drugog zuba sekutića
gornje vilice sa desne strane, oštećenje krunice prvog zuba sekutića gornje
vilice sa desne strane, te oštećenje krunice drugog zuba sekutića donje vilice
sa desne strane, te konačno da je povreda ličnog dijela glave a u vidu
oguljotine kože lijeve strane nosne piramide, te prelom nosnih kostiju sa
pomjeranjem slomljenih djelova nosnih kostiju, nastala djelovanjem zamahnute,
tupotvrde sile, ravne površine, srednjeg inteziteta djelovanja, koja sila je
djelovala na glavu povrijeđenog u jednom navratu od naprijed, da je povreda
mogla nastati djelovanjem zamahnute stisnute šake, da je povreda zuba mogla
nastati istovremeno kad i predhodna povreda a na način što je došlo do naglog
zatvaranja usta i udara zubima donje vilice o zube gornje vilice, te da je
sumnja na prelom korijena mogla nastati u spornom događaju ali se ne može
sasvim isključiti i mogućnost nastajanja ove povrede i prije a i poslije
spornog događaja,da se u konkretnom sluačaju radi o običnoj teškoj tjelesnoj
povredi – prelom nosnih kostiju sa pomjeranjem slomljenih djelova, dok su
ostale povrede i zbirno i pojedinačno lake tjelesne povrede a sve zajednički
teška tjelesna povreda.
Sud je prihvatio u cjelosti gornji dokaz kao jasan logičan i istinit a koji je
za osnovu imao medicinsku dokumentaciju u kojoj su objektivizirane povrede
oštećenog, pri čemu je dat u skladu sa pravilima medicinske struke i nauke a
stranke mu nijesu prigovorile.
Iz izvoda iz KE za okrivljenog sud je utvrdio da je isti ranije nije osuđivan.
Sud je posebno cijenio odbranu okrivljenog, pa je zaključio da odbranu koju je
okrivljeni predhodno dao na glavnom pretresu ne može prihvatiti jer je ista
sračunata na izbjegavanje i ublažavanje njegove krivice, a ovo tim prije jer
je ista neubjedljiva, nelogična i konfuzna a suprotna provedenim dokazima
kojima je sud poklonio vjeru a posebno iskazu svjedoka – oštećenog
Damjanovića, te svjedoka Jovanović Irene i Maraš Irene, odnosno nalazu i
mišljenju vještaka medicinske struke. Obzirom da je pod teretom dokaza u
daljem toku postupka okrivljeni priznao krivicu i počinjeno krivično djelo,
godine, sud je takvu naknadnu odbranu okrivljenog datu nakon provedenih dokaza
prihvatio, jer je ista logična i svoju podlogu nalazi u provedenim dokazima a
posebno u nalazu i mišljenju vještaka medicinske struke, te iskazima oštećenog
i svjedoka koje je sud prihvatio u cjelosti a koji su na jedan jasan, logičan
i istinit način predstavili, svaki iz svog ugla posmatranja, događaj i
učesnike istog, odnosno djelimično i u iskazima ostalih svjedoka koji su
objasnili na koji način je došlo do početka fizičkog sukoba između oštećenog i
okrivljenog.
Na osnovu savjesne i brižljive ocjene provedenih dokaza u smislu čl. 17 i 370
ZKP sud je na pouzdan način zaključio, da je okrivljeni dana 01.01. 2013.
godine, oko 01 h, ispred restorana »Izvor«, Opština Žabljak, teško tjelesno
povrijedio oštećenog Damjanović Vladimira iz Žabljaka, na način što ga je
nakon kraće rasprave, udario stisnutom pesnicom u predjelu lica – nosa,
nanijevši mu tešku tjelesnu povredu u vidu preloma nosnih kostiju sa
pomjeranjem slomljenih djelova.
Pravnom ocjenom ovako utvrđenog činjeničnog stanja sud nalazi da se u radnji
okrivljenog stiču svi bitni elementi krivičnog djela Teška tjelesna povreda iz
čl. 151 st. 1 KZ, koje djelo čini svaki onaj »ko drugog teško tjelesno
povrijedi ili mu zdravlje teško naruši «. Okrivljeni je djelo učinio sa
umišljajem jer je bio svjestan da svojom inkriminisanom radnjom – udarac
stisnutom pesnicom u glavu oštećenog tj. u predjelu lica – nosa može ovome
nanijeti tešku tjelesnu povredu, što je i učinio a usled čega je nastupila
posledica – teška tjelesna povreda tj. prelom nosnih kostiju sa pomjeranjem
slomljenih djelova. Dakle, u svom odnosu pema zabranjenom djelu okrivljeni je
ispoljio svijest i htjenje da posledica nastupi zašto je krivično pravno
odgovoran i oglašen krivim.
Prilikom odlučivanja o vrsti i mjeri krivične sankcije, sud je imao u vidu
okolnosti iz čl. 42 KZ, pa je od olakšavajućih okolnosti, koje je uzeo kao
naročito olakšavajuće u smislu čl. 45 i 46 KZ, cijenio okolnosti koje se tiču
ličnosti okrivljenog, a naime da se radi o mladom čovjeku - 25 godina, koji do
sada nije osuđivan, u šta se sud uvjerio iz podataka kaznene evidencije, a što
je svakako odraz njegovog pozitivnog ponašanja i vladanja u društvu, te mu je
dalje cijenio, u odsustvu otežavajućih okolnosti, kao olakšavajuće okolnosti,
priznanje i kajanje zbog izvršenog djela, korektno ponašanje u toku postupka,
činjenicu da se izvinuo oštećenom pred sudom, da se nakon događaja interesovao
za stanje zdravlja i oporavka oštećenog, te da se oštećeni nije pridružio
njegovom krivičnom gonjenju i da je prihvatio pomirenje te ukazao da bi se i
sa uslovnom osudom postigla svrha kažnjavanja, a sve gornje u ubjeđenju da će
se izrečenom sankcijom ostvariti svrha kažnjavanja iz čl. 4 i 32 KZ.
Imajući u vidu ove razloge, sud je okrivljenom shodno čl. 52, 53 i 54 KZ
izrekao uslovnu osudu kojom mu je utvrdio kaznu zatvora od 3 (tri) mjeseca i
istovremeno odredio da se ova kazna neće izvršiti ako osudjeni u roku od dvije
godine ne učini novo krivično djelo. Po ocjeni suda ispunjeni su zakonski
uslovi da se okrivljenom utvrđena kazna zatvora odloži, a ovo primjenom čl. 53
KZ, nalazeći da će se s obzirom na postojanje olakšavajućih okolnosti i
imajući u vidu težinu krivičnog djela i stav oštećenog da se ne pridružuje
krivičnom gonjenju može i sa uslovnom osudom postići svrha kažnjavanja u
smislu generalne i specijalne prevencije, pa da bi izricanjem efektivne
zatvorske kazne nepovoljno uticalo na ponašanje okrivljenog, odnosno na
njegovu materijalnu egzistenciju, tj. činjenicu da je student, nezaposlen i ne
ostvaruje prihode, te da ga izdržavaju roditelji.
Okrivljeni je oglašen krivim, pa je u obavezi platiti troškove krivičnog
postupka u iznosu od 60,50 €, koji troškovi se odnose na troškove vještačenja
po vještaku medicinske struke a gornje shodno čl. 229 ZKP-a, dok ga je
oslobodio plaćanja paušala imajući u vidu trajanje i složenosti postupka, te
imovno stanje okrivljenog a gornje na temelju člana 226 st. 2 tačka 1 i 9 i
st. 3 ZKP-a.
Sa iznijetog odlučeno je kao u dispozitivu.
OSNOVNI SUD U ŽABLJAKU, dana 06. 03. 2013. godine
ZAPISNIČAR PREDSJEDNIK SUDA
Ikonija Šibalić,s.r. Mihailo Anđelić,s.r.
PRAVNA POUKA:
Protiv ove presude dozvoljena je žalba u roku od
8 dana po prijemu pismenog otpravka iste, preko
ovog suda Višem sudu Bijelo Polje.