K. br. 7/13
U IME CRNE GORE
Osnovni sud u žabljaku, kao prvostepeni krivični po predsjedniku suda Anđelić
Mihailu , uz sudjelovanje namještenika Šibalić Ikonije kao zapisničara, u
krivičnom predmetu okrivljenog V.R. iz R. –Ž., zbog krivičnog djela napad na
službeno lice u vršenju službene dužnosti iz čl. 376 st. 1 KZ, po optužnom
predlogu ODT iz Pljevalja Kt. br. 38/13 od 14.03. 2013. godine, nakon
završenog usmenog, javnog i glavnog pretresa, održanog 01. 04. 2013. godine u
prisustvu Zamjenika ODT iz Pljevalja Gačević Božidarke, okrivljenog, te
oštećenih Dž.S. i A.K., oba iz Ž., donio je i istog dana javno objavio
P R E S U D U
Okrivljeni V.R., od oca B.a i majke T., rođene P., rođen ... godine u R.
opština Ž., JMB ..., sa mjestom prebivališta u R. - Ž., državljanin Crne Gore,
govori crnogorskim jezikom, nezaposlen, slabog imovnog stanja, udovac, ranije
osuđivan i to presudom Osnovnog suda u Žabljaku K. br. 72/07 od 14. 11. 2007.
godine, zbog krivičnog djela Samovlašće iz čl. 384 KZ CG na trideset dana
zatvora uslovno za jednu godinu, protiv njega se ne vodi postupak za drugo
krivično djelo,
K r i v j e
Što je
Dana 26. 01. 2013. godine, oko 11 h u mjestu »R., opština Žabljak, prijetio da
će napasti službena lica Nacionalnog Parka »D.« - oštećene Dž.S., saradnika za
oblast šumarstva i A.K. , reonskog nadzornika, u vršenju službene dužnosti, na
način što su oštećeni Dž. i A. pomenutog dana, kao službena lica, obilazili
lokalitet »R.« u NP »D.«, gdje su u GJ »Žabljak I« u odjelu broj 7 pronašli
bespravnu sječu smrčevog stabla i idući tragom po snijegu došli do kuće
okrivljenog V.R., te na pitanje reonskog lugara nadzornika A. da li je on
posjekao stablo u navedenom odjelu isti je odgovorio da jeste, a zatim
povišenim tonom zaprijetio »ja ću sjeći, nemoj da mi dođete još jednom kući vi
ili neko iz Parka na čelu sa direktorom, pobiću vas sve iz pištolja«,
- čime je izvršio krivično djelo napad na službeno lice u vršenju službene
dužnosti iz čl. 376 st. 1 Krivičnog zakonika ( KZ ),
-​  pa mu sud na osnovu navedenog zakonskog propisa i čl. 4, 5, 13, 15, 32, 36, 42, 52, 53 i 54 KZ i čl. 226 st. 1, st.2 tačka 9 i st. 3, čl. 229 i čl. 374 Zakonika o krivičnom postupku (ZKP-a) i z r i č e
-​ 
USLOVNU OSUDU
Sa kojom mu se utvrđuje kazna zatvora u trajanju od 90 (devedeset) dana i
istovremeno određuje da se ova kazna neće izvršiti ako osuđeni u roku od dvije
godine ne učini novo krivično djelo.
Okrivljeni je dužan platiti paušal sudu u iznosu od 55 € a na žiro-račun
Osnovnog suda u Žabljaku br.505 – 10497 – 08, a gornje u roku od 15 dana po
pravosnažnosti presude.
O b r a z l o ž e nj e
ODT iz Pljevalja u optužnom predlogu Kt. br. 38/13 od 14.03. 2013. godine,
dajući opis radnje izvršenja, pravno je ocijenio, da je okrivljeni počinio
krivično djelo napad na službeno lice u vršenju službene dužnosti iz čl. 376
st. 1 KZ, na način, mjesto i u vrijeme kako je to bliže opisano izrekom
presude, predlažući da se okrivljeni oglasi krivim za počinjeno krivično djelo
i osudi po zakonu, pri čemu je ostao i na glavnom pretresu i u završnoj
riječi.
Oštećeni Dž.S. i A.K. su se pridružili krivičnom gonjenju okrivljenog a u
završnoj riječi su prihvatili predlog ODT-a da se okrivljeni oglasi krivim i
osudi po zakonu.
Okrivljeni u svojoj odbrani u predhodnom postupku i na glavnom pretresu nije
priznao krivicu i počinjeno krivično djelo i u bitnom je ukazao da se ne sjeća
datuma ali da je to bilo negdje poslije nove godine kada je kod njega kući
dolazio A.K., rejonski nadzornik NP »D.« i Dž.S. saradnik za oblast šumarstva
u NP »D.«, da ga je A. našao u štali gdje je namirivao stoku, da se Dž.
nalazio na putu na udaljenosti od njegove kuće oko 50 - 60 metara, da ga je A.
pitao da li je on posjekao jedno stablo smrče na lokalitetu R., da mu je on
odgovorio » kako sam mogao posjeći stablo kada je dva metra snijega«, da ga je
A. potom pitao » a ko je onda«, da je on odgovorio A. » ja nijesam vaš špijun,
a vi čuvajte šumu«, da je nakon toga A. otišao svojim putem i sa njim nije
imao više nikakav kontakt, te konačno, da kritične prilike nije imao nikakav
kontakt sa Dž.S. . Posebno je dodao, da je A. i nakon tog događaja kod njega
dolazio kući i da su i tada a i sada u dobrim odnosima, te da pretpostavlja da
je A. vjerovatno morao da dadne izjavu u policiji kako mu je Dž.S. naredio jer
mu je on pretpostavljeni i da kritične prilike Dž. nije mogao čuti razgovor
između njega i A . . U završnoj riječi je predložio da ga sud oslobodi od
optužbe.
Sud je u dokaznom postupku proveo dokaze: saslušao svjedoke-oštećene Dž. S. i
A.K. , te pročitao izvod iz KE za okrivljenog izdat od Uprave policije –
Ispostava Žabljak br. 245/13-569/1 od 22. 02.2013. godine.
Iz iskaza svjedoka – oštećenih Dž.S. i A.K. proizilazi, da su 26.01. 2013.
godine kao službena lica u NP »D.« obilazili rejon R., odjel br. 7 i da su Dž.
kao saradnik za oblast šumarstva a A. kao nadzornik u službi pronašli
bespravnu sječu jednog stabla smrče prečnika na panju 20 cm, da su od mjesta
sječe bili uočljivi tragovi vuče stabla po snijegu a da su tragom došli do
kuće okrivljenog, da je Dž. ostao na putu udaljen 10 do 15 metara od kuće a A.
je otišao da potraži okrivljenog u njegovoj kući, da je A. pronašao
okrivljenog u štali, da su njih dvojica razgovarali na način što je A.
okrivljenom rekao da službena lica - on i Dž. pretpostavljaju da je okrivljeni
posjekao stablo, što je okrivljeni prvobitno negirao a nakon 2 -3 minuta
priznao da je stablo on posjekao, te dalje rekao da mu nijedan zakon ne
osporava da može donijeti na ramenu iz šume drva za ogrev, našto mu je A.
ukazao da okrivljeni tako ne može da se ponaša te da mora prvo da se obrati
Upravi Parka da mu doznače drva za ogrev, nakon čega se okrivljeni povišenim
tonom obratio Dž. govoreći mu » ja ću sjeći, dođite zajedno svi iz Parka na
čelu sa direktorom , sve ću vas pobiti iz pištolja«, nakon čega su se odmah
povukli sa lica mjesta i otišli dalje na teren, da su se u kontaktu sa
okrivljenim oštećeni kritične prilike zadržali oko pet minuta, na sebi su
imali uniformu na kojoj je bio vidno istaknut znak JP Nacionalni parkovi Crne
Gore, te konačno, da su se prema okrivljenom kritične prilike korektno
ponašali i da su se do tada sa okrivljenim nalazili u dobrim i korektnim
odnosima a o događaju koji se desio kritičnog dana nešto oko 11 časova
sačinili su zapisnik o izvršenoj kontroli i predali ga upravi Parka.
Iz izvoda iz KE za okrivljenog sud je utvrdio da je okrivljeni ranije osuđivan
i to presudom Osnovnog suda u Žabljaku K. br. 72/07 od 14. 11. 2007. godine
zbog krivičnog djela Samovlašće iz čl. 384 KZ CG na trideset dana zatvora
uslovno za jednu godinu.
Sud je u cjelosti prihvatio gornje dokaze kao jasne i nesumnjive, pa je
posebno analizirao iskaze oštećenih kao svjedoka i ocijenio da su istiniti i
da ih sud može uzeti u podlogu svoje odluke a ovo tim prije jer su oštećeni na
jedan uvjerljiv način opisali incidentni događaj koji se desio u neposrednoj
blizini kuće okrivljenog u mjestu R., pa dalje, na jasan način ukazali koji su
posao tj. službenu dužnost kritične prilike vršili, na koji način su se
obratili okrivljenom a posebno na koji način i kakvom intonacijom izgovorenih
riječi im se obratio okrivljeni , pa se zaključuje da oštećeni nijesu imali
nijednog razloga da okrivljenom stave na teret neko djelo ako ga on nije
učinio a ovo tim prije jer su se sa istim do kritičnog događaja nalazili u
veoma korektnim odnosima.
Sud je posebno cijenio odbranu okrivljenog, pa je zaključio, da istu ne može
prihvatiti a ovo sa razloga, jer je suprotna dokazima kojima je sud poklonio
vjeru tj. iskazima svjedoka Dž. i A. a ista je sračunata na izbjegavanje
krivice za počinjeno djelo. Naime, predmetna odbrana je nelogična i
neubjedljiva a ovo iz sledećih razloga: nije logično kazivanje okrivljenog, da
kritične prilike nije prijetio da će ozbiljno napasti službena lica NP »D.«,
te da je navodno olako prešao preko sumnjičenja od strane službenih lica tj.
da je kritične prilike oborio jedno stablo u šumi a ovo u uslovima kada je
okrivljenom dobro poznato da se radi o službenim licima, te dalje, da zna
kakva ovlašćenja imaju ta lica jer se sa njima susretao i ranije, te da su
službena lica prema njemu imala veoma korektan odnos prilikom obraćanja i
prikupljanja informacija vezanih za bespravnu sječu, odnosno da se sa tim
licima do tada nalazio u korektnim odnosima a i kritične prilike oni su mu
davali korektna objašnjenja, na koji način može dobiti odobrenje od Parka da
izvrši sječu ogreva. Nadalje, službena lica su kritične prilike do njegove
kuće došli tragom koji je vodio od mjesta sječe, našto mu je A. lično ukazao
prilikom njihovog susreta, iz čega dalje slijedi, da iz njihovog ponašanja u
odnosu prema okrivljenjom nije bilo nikakvih provokacija, neprimjerenosti i
slično, što dalje znači, da su službena lica svoj posao tj. svoju službenu
dužnost vršili na način i u uslovima kako je to bliže precizirano ovlašćenjima
datim na osnovu zakona i podzakonskih akata za ovu vrstu posla. Okrivljeni ni
u jednom momentu nije ukazao pred sudom, nakon što je čuo iskaze oštećenih –
svjedoka, koji bi to mogao biti motiv, odnosno pobuda da njemu neko od ovih
lica stavi na teret nešto što on nije učinio ako i sam tvrdi da se sa istima
do tog događaja nalazio u korektnim odnosima. Konačno, u prilog gornjeg stava
suda da je odbrana okrivljenog neubjedljiva, je i činjenica da okrivljeni
objašnjava upravo odnos između njega i A. kao veoma dobar odnos, čak i poslije
kritičnog događaja a ovo jer je A. kod njega i nakon ovog incidenta dolazio i
sjedio u kući.
Na osnovu savjesne i brižljive ocjene provedenih dokaza, cijeneći iste
pojedinačno a u kontekstu jednih sa drugima, te sve u kontekstu sa odbranom
optuženog a gornje u smislu čl. 17 i 370 ZKP- a sud je na pouzdan način
zaključio da je okrivljeni počinio krivično djelo stavljeno mu na teret.
Naime, sud je utvrdio činjenično stanje da je okrivljeni dana 26. 01. 2013.
godine, oko 11 h u mjestu »R., opština Žabljak, prijetio da će napasti
službena lica Nacionalnog Parka »D.« - oštećene Dž.S., saradnika za oblast
šumarstva i A. K. , reonskog nadzornika, u vršenju službene dužnosti, na način
što su oštećeni Dž. i A. pomenutog dana, kao službena lica, obilazili
lokalitet »R.« u NP »D.«, gdje su u GJ »Žabljak I« u odjelu broj 7 pronašli
bespravnu sječu smrčevog stabla i idući tragom po snijegu došli do kuće
okrivljenog V.R. , te na pitanje reonskog lugara nadzornika A. da li je on
posjekao stablo u navedenom odjelu isti je odgovorio da jeste, a zatim
povišenim tonom zaprijetio »ja ću sjeći, nemoj da mi dođete još jednom kući vi
ili neko iz Parka na čelu sa direktorom, pobiću vas sve iz pištolja«.
Pravnom ocjenom ovako utvrđenog činjeničnog stanja, sud nalazi da se u radnji
okrivljenog stiču svi bitni elementi bića krivičnog djela napad na službeno
lice u vršenju službene dužnosti iz čl. 376 st. 1 KZ a koje djelo čini svaki
onaj »ko napadne ili prijeti da će napasti službeno lice u vršenju službene
dužnosti«. Okrivljeni je postupao sa umišljajem jer je bio svjestan svoje
radnje tj. da ozbiljnom prijetnjom upućenoj oštećenima u vrijeme kada ovi vrše
službenu dužnost vrši napad na službena lica u vršenju službene dužnosti, pri
čemu nije neophodno za postojanje bića krivičnog djela da je došlo i do
fizičkog kontakta izvršioca i službenih lica. Oštećeni su službena lica u
smislu čl. 142 st. 3 tačka 4 KZ, jer se radi o licima kojima je shodo čl. 31
Zakona o Nacionalnim parkovima i čl. 35 Zakona o šumama, faktički povjereno
vršenje pojedinih službenih dužnosti i poslova a koji se poslovi tiču kontrole
pojedinih rejona po pitanju čuvanja šuma, lova, ribolova, bespravne sječe,
unutrašnjeg reda u Parku i sl.. Dakle, oštećeni su u vrijeme napada nesumnjivo
vršili službenu dužnost prema pravilima i zakonskim ovlašćenjima koja su se
odnosila na rad čuvarske i nadzorne službe u Nacionalnom parku »D.« a u
konkretnom slučaju radilo se o poslovima pronalaska i utvrđivanja počinioca
bespravne sječe jednog smrčevog stabla u rejonu »R.« – Opština Žabljak. Sa
iznijetog sud cijeni, da oštećeni u svom postupanju kritične prilike nijesu
nezakonito i grubo postupali prema okrivljenom, već naprotiv veoma korektno i
po pravilima službe a objekat zaštite kod ovog krivičnog djela jeste upravo
pravilno funkcionisanje rada službenih lica koja rade na pitanju zaštite
imovine u parku i obavljanje određenih poslova iz njihovog djelokruga.
Prilikom odlučivanja o vrsti i mjeri krivične sankcije, sud je imao u vidu
okolnosti iz čl. 42 KZ, a posebno je cijenio okolnosti koje se tiču ličnosti
okrivljenog, pa je od olakšavajućih okolnosti uzeo da se radi o licu koje je
nezaposleno, te da nema stalnih mjesečnih prihoda, da se u ovim planinskim
uslovima bavi teškim poslovima i poljoprivredom, te da je porodičan čovjek,
dok je od otežavajućih okolnosti uzeo da je ranije bio osuđivan i to presudom
Osnovnog suda u Žabljaku K. br. 72/07 od 14. 11. 2007. godine zbog krivičnog
djela Samovlašće iz čl. 384 KZ CG na trideset dana zatvora uslovno za jednu
godinu, pa je okrivljenom shodno čl. 52, 53 i 54 KZ izrekao uslovnu osudu,
utvrđujući mu kaznu zatvora od 90 dana i istovremeno odredio da se ona neće
izvršiti pod uslovom da okrivljeni u roku od dvije godine ne učini novo
krivično djelo. Po ocjeni suda ispunjeni su zakonski uslovi da se okrivljenom
utvrđena kazna zatvora odloži, a ovo primjenom čl. 53 KZ, nalazeći da će se s
obzirom na postojanje olakšavajućih okolnosti i imajući u vidu težinu
krivičnog djela i sa uslovnom osudom postići svrha kažnjavanja u smislu
generalne i specijalne prevencije, pa da bi izvršenje efektivne zatvorske
kazne nepovoljno uticalo na ponašanje okrivljenog i materijalnu egzistenciju,
kako njegovu ličnu tako i egzistenciju njegove porodice, a po ocjeni suda
takođe ne bi bilo opravdano primjenom instituta ublažavanja ni izricati mu
novčanu kaznu imajući u vidu loše materijalne prilike okrivljenog i slabu
mogućnost zarade.
Oglašavajući okrivljenog krivim sud ga je obavezao da plati paušal u iznosu od
55 € a ovo shodno čl. 226 st. 1 i st. 2 tačka 9 i st. 3 i čl. 229 ZKP-a
imajući u vidu trajanje i složenost postupka, te imovno stanje okrivljenog,
dok ostalih troškova nije bilo .
Sa iznijetog odlučeno je kao u izreci.
OSNOVNI SUD U ŽABLJAKU, dana 01. 04. 2013. godine
ZAPISNIČAR PREDSJEDNIK SUDA
Ikonija Šibalić,s.r. Mihailo Anđelić, s.r.
PRAVNA POUKA:
Protiv ove presude dozvoljena je žalba u roku od
8 dana po prijemu pismenog otpravka iste, preko
ovog suda Višem sudu Bijelo Polje .