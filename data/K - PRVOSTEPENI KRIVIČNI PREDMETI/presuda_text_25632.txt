K.br.224/2011
U IME CRNE GORE
VIŠI SUD U PODGORICI, kao prvostepeni krivični, u vijeću sastavljenom od
sudije Suzane Mugoše, kao predsjednika vijeća, i sudija Miroslava Bašovića i
Sonje Cvetićanin Ognjenović kao članova vijeća, uz učešće Biljane Rakočević
kao zapisničara, u krivičnom predmetu protiv optuženog N.M, kojeg brani
advokat B.M, zbog krivičnog djela ubistvo iz čl.143 Krivičnog zakonika,
odlučujući o optužnici Višeg državnog tužilaštva u Podgorici Kt.br. 130/09 od
01.09.2009 godine, koju je zastupala zamjenik Višeg državnog tužilaštva u
Podgorici Ljiljana Lakić, nakon održanog glavnog i javnog pretresa dana
29.01.2013 godine, u prisustvu zastupnika optužbe, optuženog i njegovog
branioca, te punomoćnika oštećene porodice, a dana 08.02.2013 godine nakon
tajnog vijećanja i glasanja donio je i javno objavio
P R E S U D U
Optuženi:
N.M, rodjen …, u B., sa prebivalištem u B., sa boravištem u T.,državljanin
C.G, završio srednju školu, neoženjen, srednjeg imovnog stanja, osudjivan
presudom Osnovnog suda Berane, K.br.281/06 od 20.07.2006.godine, za kriv.
djelo iz čl.220 st.2. KZ RCG 3 mjeseca zatvora uslovno na 1 godinu presudom
Osnovnog suda Berane, K.br.458/06 od 18.10.2006.godine, za kriv. djelo iz
čl.220 st.2. KZ-a, 30 dana zatvora i presudom Osnovnog suda u Beranama
K.br.289/06 od 25.09.2006.godine, za kriv. djelo iz čl.152 st.2. Kz-a, 3
mjeseca zatvora uslovno na 1 godinu u pritvoru od 22.06.2009.godine do
08.02.2013 godine.
KRIV JE
Zato što je:
Dana 22.06.2009 godine, oko 00,30 časova, u ul. 21 Novembra bb u Tivtu, sa
umišljajem lišio života oštećenog Ć.S na način što je prethodno napadnut od
strane oštećenog Ć.S i Ć.A koji su zaustavili optuženog koji se kretao svojim
vozilom, ušli u njegovo vozilo, kada su ga obojica i napala, na način što ga
je oštećeni Ć.S. rukama otpozadi stiskao za vrat, a obojica ga udarali po
glavi i tijelu, a zatim svi izašli iz vozila, nastavili da ga udaraju kojom
prilikom je optuženi zadobio lake tjelesne povrede ogrebotine u predjelu
lijevog ramena, nagnječenje nosa, nagnječenje u oba jagodična predjela i
nagnječenje u predjelu gornjeg dijela lijeve nadlaktice, pa kada se optuženi
povlačio pokušavajući da izbjegne napad oštećenog Ć.S koji ga je i dalje
napadao nožem skakavcem koji je prethodno uzeo iz vozila, oštećenom Ć. S.
nanio 10 ubodno reznih rana u predjelu gornjeg dijela tijela, nanoseću mu tako
teške tjelesne povrede i to rane u predjelu lijeve polovine čela, rane u
predjelu prednjeg ugla lijeve pazdušne jame, dvije rane u desnom dojkinom
predjelu, rane u predjelu unutrašnje strane lijevog lakta, rane u predjelu
spoljašnje strane srednje trećine lijeve nadlaktice, rane u predjelu srednje
trećine zadnje ivice lijeve nadlaktice, rane u predjelu sredine lijevog
lopatičnog predjela, rane u lijevom slabinskom predjelu, od kojih je kod
oštećenog zbog iskrvavljenja iz rascijepa krvnih sudova duž kanala ubodno
reznih rana nastupila smrt, na koji način je odbijajući od sebe neiskrivljeni
istovremeni protivpravni napad prekoračio granice nužne odbrane, pa je
optuženi napustio lice mjesta, a nož sakrio u kontenjeru u naselju Seljanovo.
-čime je izvršio krivično djelo ubistvo u prekoračenju granica nužne odbrane iz čl. 143 Krivičnog zakonika u vezi čl. 10 st.3 Krivičnog zakonika.
Pa ga sud primjenom citiranih zakonskih propisa iz čl. 4, 5, 13, 14, 15, 32,
36, 42, 45, 46 st.1 tač.1 i 51 Krivičnog zakonika, te čl. 226, 229, 234 i 374
Zakonika o krivičnom postupku.
O S U DJ U J E
Na kaznu zatvora u trajanju od 4(četiri) godine, u koju kaznu mu se uračuvana
vrijeme provedeno u pritvoru od 22.06.2009 godine do 08.02.2013 godine.
Dužan je optuženi da na ime troškova krivičnog postupka Budžetu Crne Gore
uplati iznos 4.426,00 eura, a na ime paušala iznos od 150,00 eura, a sve u
roku od 15 dana od dana pravosnažnosti presude, pod prijetnjom prinudne
naplate.
Predstavnik oštećene porodice se radi ostvarivanja imovinsko pravnog zahtjeva
upućuje na parnicu.
Na osnovu čl. 75 Krivičnog zakonika
Optuženom N.M se izriče mjera bezbjednosti oduzimanje predmeta -noža, sječiva
dužine 8,5cm širine 2,3cm, kao predmet izvršenja krivičnog djela.
O b r a z l o ž e n j e
Optužnicom VDT Podgorica Kt.br. 130/09 od 01.09.2009 godine optuženom N.M
stavljeno je na teret izvršenje krivičnog djela ubistvo iz člana 143 Kz-a.
Zastupnik optužbe je u završnoj riječi u cjelosti ostao pri završnim riječima
datim na glavnom pretresu od 01.06.2011 godine, predlažući da sud optuženog
N.M oglasi krivim i osudi na kaznu po zakonu.
Punomoćnik oštećene porodice adv. I.I. u završnoj riječi se pridružio završnim
riječima tužioca navodeći da je dokazno da je optuženi izvršio krivično djelo
stavljeno mu na teret i tražio najstrožiju kaznu.
Optuženi se pred istražnim sudijom i na glavnim pretresima dosledno branio i u
bitnome naveo da je radio kao taksi vozač u istoj firmi gdje i Ć.A i Ć.E., a
Ć.S. je prvi put vidio kada se ovaj dogadjaj desio. Mjesec i po dana prije
dogadjaja, zbog mušterija se posvadjao sa A., kada mu je A. rekao " jebaću ti
majku, iseliću te iz Tivta", zbog čega nisu govorili, te da mu je jednom i E.
uzeo mušterije, kada mu je E rekao " ajde baljove, bježi tamo". Kritične noći
oko 21,00 čas na taksi stanici vozilom su prošli pored njega Ć.S i Ć. A., kada
mu je A. uputio neke riječi i prijetio mu prstom. Zvao je dispečerku J.
tražeći od nje da se razduži, što ona nije mogla da mu dozvoli bez šefa. Nakon
dva sata ispred lokala "Sirena" vidio je A kako mu rukom daje znak da stane, a
drugom prijeti prstom, nije se zaustavljao jer je imao vožnju, nakon čega ga
je pozvao A i rekao mu "jebaću ti mater, kako se to ponašaš, ne možeš tako da
se ponašaš, znaš li koga si dirao, dirao si našeg brata" , tada je on prekinuo
vezu. Kada je ostavio mušteriju, ponovo ga je pozvao A. i rekao mu da će ga
prebiti i uhvatiti večeras, da ne smije doći u grad i da će ga iseliti iz
Tivta. Uslijedio je ponovo poziv od strane A. na koji se nije javljao, u kom
trenutku je i sreo Ć. E. pitajući ga zašto ga A. zove, a on mu je odgovorio da
ga pusti jer je A. " uradjen", vjerovatno misleći da je bio pijan ili
drogiran. Nakon što je otišao po sledeću mušteriju, dobio je poruku sadržine "
što se ne javiš pičko". Nakon završene vožnje, stao je kod ABS marketa,
plašeći se jer je bio sam, a njih je bilo tri brata.Dobio je sledeći poziv za
vožnju, kada je prolazio pored lokala "Sirena" gdje je sjedio sa braćom Ć. i
G. D., kada mu A govori da se parkira i da se rasprave, odgovorio im je da ima
posla i da ne želi da se raspravlja, nakon čega su se otvorila vrata njegovog
vozila i na sjedište pored njega je sjeo A a iza njega S, kada im je rekao da
ima mušteriju i da izadju iz vozila. U tom trenutku je zadobio udarac u
potiljačni dio glave i to od strane S. koji mu je rekao da vozi, krenuo je sa
vozilom ulijevo, kada mu je A u toku vožnje izvadio ključ i stavio ga kod
sebe. Upitao ih je u čemu je problem, kada mu je A rekao " u čemu je problem,
jebaćemo ti majku bre". Nakon čega ga je S uhvatio rukom preko vrata i počeo
da steže, a A. mu zadao udarac stisnutom pesnicom u nos, a nakon toga ga i
više puta udario i A i S., od strane S. udarce je zadobio i od pozadi u
predjelu desnog ramena i desne lopatične kosti, kada je počela da mu curi krv
iz nosa. U tom trenutku je pored njih naišao kolega G koji je rekao " ajde
dobro je to momci" i nastavio vožnju. Tada mu je A. predložio da idu na piće,
a on je tražio da ide kući, na šta mu S. govorio " nema kući večeras", a A mu
upućuje riječi " gdje ćeš to sad pičko, oli da prijaviš", iako je rekao da
neće A mu je zadao još jedan udarac, nakon čega je izašao iz vozila, dok ga je
za to vrijeme S. držao za majicu otpozadi, tada je A. rekao S. da ga izvadu
napolje dok je zavrtao rukave otvorio je vrata od vozila, kada je istovremeno
izašao i S. iz vozila u kom trenutku je uzeo iz " džepa" svojih vrata nož
skakavac. Kada je izašao iz vozila, A. je bio ispred njega, razdvajala su ih
njegova vrata a S.iza njega, kada je A.snažno odgurnuo njegova vrata i
priklještio ga njima, nož mu je bio u lijevoj ruci, kada A. i S.počinju da ga
udaraju, od jednog udarca je pao na asfalt kada ga je S. udarao nogama a on se
povlačio unazad i u tom trenutku je prebacio nož u desnu ruku i isti otvorio
pritiskom na dugme u kom trenutku je ubo S. negdje u predjelu grudi , ali je i
nakon uboda S. i dalje nastavio da maše rukama prema njemu, a on je išao
unazad, u tom trenutku A. je bio kod kola, sjeća se da je S. ubo još jedanput
nakon čega je isti pao na asfalt. Kada je vidio da je S. pao, krenuo je prema
svom vozilu da mu pomogne ali u njemu nije bilo ključa, išao je prema lokalu
"Sirena" gdje je vidio E. i pozivao za pomoć, kada je sreo i R. S.Nož je bacio
u kontenjer nakon čega je otišao u firmu i tražio da se pozove policija.
Objasnio je da je nož uzeo u namjeri da ih zaplaši, ne govoreći im da ima nož,
te da je cjelokupan dogadjaj od momenta ulaska Ć. u auto trajao nekih 10-tak
minuta.
Branilac optuženog N.M adv. B. M. je u završnoj riječi u bitnom istakao da
smatra da je djelo učinjeno u klasičnoj nužnoj odbrani, da je postojao napad i
odbijanje napada, da je napad bio usmjeren na čast, tijelo, život i imovinu
optuženog, da je napad dolazio od strane čovjeka i to od dva čovjeka od kojih
je jedan bio bokser a kome su pesnice oružje, da je napad bio protivpravan,
najprije verbalan, a zatim i fizički.
Optuženi N:M je je prihvatio završnu riječ svoga branioca i dodao da mu je žao
zbog svega što se desilo ali da je te večeri samo branio sebe nije imao ni
namjeru ni želju da ubije, da je bio napadnut i da je bio uplašen.
Sud je u dokaznom postupku proveo sledeće dokaze: saslušao svjedoke D.B i O.
D., na saglasan predlog stranaka pročitao iskaze svjedoka Ć. A., Ć.E., K. V.,
R. S., S. J., M. I., B. A., G. M. i G. D., pročitao zapisnik o uvidjaju
Kri.br.593/09 od 22.06.2009.godine, četiri službene zabilješke Uprave policije
Herceg Novi Ispostava Tivat od 22.06.2009. godine, potvrdu Ispostave Tivat o
privremeno oduzetim predmetima od 22.06.2009. godine, nalaz i mišljenje
Forenzičkog centra Danilovgrad br.712/09 o vještačenju tragova krvi, nalaz i
mišljenje Forenzičkog centra Danilovgrad br.21500-302-1/09 o trasološkom
vještačenju garderobe i noža, izvršio uvid u fotodokumnetaciju Ispostave Tivat
br.59/09 od 22.06.2009. godine i fotodokumentaciju br.60/09 od 22.06.2009.
godine, fotodokumentaciju PK Podgorica od 22.06.2009. godine, kao i u
fotodokumnetaciju Forenzičkog centra od 26.06.2009. godine, izvršio uvid i
listing dolazno-odlaznih poziva za telefonske brojeve 069/701-050 i
069/729-478 za dane 21. i 22.06.2009. godine i u listing Promonte-a od
11.01.2010. godine za iste brojeve za navedeni vremenski period, pročitao
mišljenje vještaka za telekominikacije ing. P. B. i izjašnjenje istog vještaka
sa glavnog pretresa, obdukcioni zapisnik sa fotoelaboratom Odjeljenja za
sudsku medicinu S. 105/09 od 25.06.2009. godine, nalaz i mišljenje o povredama
kod optuženog, vještaka M.Š, nalaz i mišljenje vještaka klinike za
psihijatriju Podgorica od 18.03.2011. godine, vještaka G. Ž., pročitao
izvještaj o DNK vještačenju Forenzičkog centra Danilovgrad br. 1411/11 od
09.05.2011. godine sa nalazom i mišljenjem i fotoelaboratom, te Izvod iz
kaznene evidencije Uprave policije PJ Berane br.1903 od 25.06.2009. godine na
ime optuženog.
Svjedok Ć. A. je svjedočio da nije želio komunikaciju sa optuženim koji mu se
javljao, jer je uzimao mušterije kolegama, da 22.06.2009 godine nije bio na
poslu i da je te noći koristio telefon ...., da je bio sa svojim bratom od
strica S., da su sjeli u lokal "Sirena" da popiju piće, gdje su naručili
vinjak i koka- kolu, a prethodno su po jedan vinjak popili kod kuće i na
parkingu po flašicu vinjaka, da je naišao N., dao mu je znak da svrati da
popije piće i da je tada rekao S. da on maltetira E. i njega, da nakon što je
N. prošao zvao ga na mobilni telefon ali se on nije javljao, da mu je
vjerovatno poslao poruku čije se sadržine ne sjeća. Da je nakon izvjesnog
vremena N. došao, prozor od vozila mu je bio otvoren i N. je dao znak da neće
da sjedi sa njima, kada su on i S. krenuli prema autu, on je sjeo na mjesto
suvozača, a S.od pozadi N. i kada mu je S. rekao da se maknu sa ulice, prošli
su ulijevo u ul. 21 Novembra kada je on izvadio ključ iz brave i isti stavio
na instrumental tablu. Kao razlog tome je da se plašio da N. ne krene autom,
jer je imao strah od udesa koji je ranije imao kada je dobio atrofiju mišića.
Naveo je da ga u vozilu nisu tukli, bilo je žučne rasprave, da su krenuli na
piće, da je prvi izašao M. a za njim i S., a on je ostao da sjedi u vozilu i
vidio kada M. udara S. nakon čega je došlo do tuče izmedju njih, nije vidio
nož ali je pomislio da S. može da trpi te udarce, jer je sportski tip,
trenirao je boks i bio je jake gradje, nastavili su da se udaraju i to se M.
kretao unazad a S. naprijed ka M.u razmijenjujući udarce, u jednom trenutku S.
je pao kada je on izašao iz automobila.
Na pretresu od 28.03.2012 godine, pojasnio je da se S.bavio boksom, ne
profesionalno, već je trenirao u teretanu.
Svjedok Ć. E. je svjedočio da nije imao kontakta posle svadje sa N. M. zbog
mušterija, da je njegov brat S. bio sportista i trenirao boks. Da je kritične
večerio bio na poslu, da je vidio da u lokalu "Sirena" sjede S. i A., kada je
završio vožnju vratio se u lokal "Sirena", poručio piće. Kada je trčeći pored
njega prošao N. rekao mu da pali auto i nastavio je da trči prema Seljanovu,
kada je potrčao do ćoška i vidio S. da leži na kolovozu, prišao je i sa A.
ubacio S. u vozilu koje je N. koristio te večeri i A. je upalio vozilo i
odvezli su S..Naveo je da te noći nije sretao M. i pri tome je ostao i nakon
prigovora optuženog da su se te noći prije kritičnog dogadjaja sreli i
razgovarali.
Na pretresu od 09.05.2012 godine, je pojasnio da je S.trenirao boks
rekreativno.
Svjedok K. V. je u svom svjedočkom iskazu u bitnom istakao da ne poznaje
okrivljenog N. M., S. je znao iz vidjenja a malo je bolje znao A.. Kada je
ušao u ulicu, vidio je da leži momak na asfaltu, a pored njega je stojao A. i
pokušavao je da ga osvijesti, zatim je sa A. S. ubacio u auto koje je vozio A.
Svjedok R. S. je u bitnom naveo da je kritične večeri oko pola noći bio je
parkiran kod supermarketa "ABC". Iz pravca lokala "Sirena" ubrzanijim hodom
naišao je N.. Bio je izvan auta i N. je došao do njega, rekavši mu da je ubio
čovjeka. Bio je vidno uznemiren. Majica mu je bila pocijepana, nos otečen i
krvav.
Svjedok S. J. je svjedočila da poznaje N. M., Ć.E. i Ć. A., jer oni rade kao
vozaču u firmi u kojoj je ona dispečer. Pokojnog S. nije znala. U jednom
trenutku M. je došao, bio je krvav, iscijepane majice.Navela je da je tačno da
je M. prije dogadjaja pitao da li može da se "razduži" i koliko se sjeća
odgovorila mu je da u vezi toga pita šefa.
Svjedok M. I. je svjedočila da je operater u dispečerskom centru firme "Red"
taksi te da je kritične večeri bila na poslu sa koleginicom S. J.. N. M.
poznaje a S. nije znala. Sjeća se da je pred kraj njenog radnog vremena N. M.
ušao u kacelariju. Odmah se uputio u kupatilo i tamo se umio. Vratio se u
kancelariju i ona i J. su ga upitale šta se desilo, a on je odgovorio da misli
da je ubio čovjeka. Vidjela je da mu je majica rascijepana i da je imao krvi
ispod nosa
Svjedok D. B. je u svom iskazu svjedočio da je vozač u firmi "Red" taksi te s
toga poznaje N. M., Ć. A.i E., a pokojnog S. nije znao. Nikada u svom vozilu,
pa ni u vozilu koji je dijelio sa N. M. nije postojao nož.
Svjedok B. A. je u bitnome naveo da je menadžer u firmi "Red" taksi u Tivtu.
Poznaje N. M. kao i A. i E., dok S. nije znao. Kritične večeri je bio kući,
zvala ga je dispečerka i kazala da je M. pitao da li može da se razduži za to
veče jer nema posla, nakon čega ga je nazvao. M. mu je rekao da će još malo da
radi da uhvati još neku vožnju. Pojasnio je da se dešava da dodje do
preuzimanja vožnje, što nije učestala pojava ali se dešava.
Svjedok G. M. je u svom iskazu svjedočio u bitnom naveo da je vozač u "Red
taxiju". Poznaje N. M., kao i braću E. i A., a upoznao ih je 20-ak dana prije
kritičnog događaja, jer je tada počeo da radi. S. nije poznavao. Prije nego
što se razdužio bio je na raskrsnici kod kafića KLM, došao je N. i bio je jako
uznemiren, vrpoljio se i pitao ga je ima li posla.
Svjedok O. D. je u bitnom je naveo da se sjeća kritične večeri. Poslije pola
noći , izašao je iz supermarketa "ABC" i tada je primijetio N. M. kojeg je
znao od ranije, ali samo kao poznanika. Trčeći je išao od pravca lokala
"Sirene" prema supermarketu. Vidio je da je M. krvav u licu, da mu curi krv iz
nosa, Po majici je imao krv, ali se ne može sjetiti da li je ista bila
pocijepana jer je sve trajalo veoma kratko.
Svjedok G. D. je u bitnom naveo da je vozač u "Red" taksiju . Poznaje N. M.
kao i braću A. i E. Ć., jer svi rade u toj firmi . Te večeri je bio na poslu,
nalazio se na stanici kod "ABC" marketa kada su vozilom, naišli A. i pokojni
S.. A. ga je pozvao na piće i pošli su u lokal "Sirena". Bila je prošla ponoć,
nije vidio kada je naišao N. vozilom, ali je vidio kada Ć. daju znak nekome da
stane i sačeka, i to tako što je znak rukom ono kada se spušta ruka gore-
dolje. Okrenuo se i vidio N. u auto, a prozor od automobila bio mu je otvoren.
Ć. su ustali od stola i brzim hodom, prišli autu i na njegov prozor mu nešto
govore, nije mogao da čuje šta. U jednom trenutku N. skreće vozilom ulijevo u
jednosmjernu ulicu 21 novembra. Nije prošlo ni minut-dva, došao je Ć. E. i
sjeo za sto. Neko rekao mu je da su mu braća pošla negdje, ali ne zna da li mu
je rekao i sa kim. E. je poručio piće, dobio poziv iz baze da ima vožnju i
ušao je u vozilo.U ulicu 21 novembra kod knjižare "Eureka" vidio N. vozilo
parkirano po desnoj strani ulice. Primijetio je da je staklo od vozačevih
vrata do pola spušteno i u autombilu je vidio N. i braću Ć., vidio je da se
nešto raspravljaju. Nije stao sa vozilom, samo je usporio i kroz pola otvoreno
staklo sa njegove desne strane, rekao "neka momci ne grajte". Nije vidio da se
udaraju.
Sud je prihvatio iskaze svjedoka S. J., M. I., R. S., G. D., O. D. i G. M.
cijeneće ih kao objektivne, a koji svjedoci su se izjašnjavali o činjenicama
koje su im bile poznate, pa sud nije imao razloga da im ne vjeruje. Takodje,
sud je cijenio iskaz svjedoka Ć. E. koji je svjedočio o odnosu sa optuženim i
trenutku kada se sreo sa njim nakon što se dogadjaj završio, dok njegovo
izjašnjenje o činjenici da li se sa optuženim N. sretao tokom noći a koji je u
suprotnosti sa odbranom optuženog, sud nije posebno cijenio, obzirom da nije
od uticaja za drugačiju odluku suda, dok će se ocjena iskaza svjedoka Ć. A.
dati kroz samo obrazloženje samog dogadjaja i ocjenom odbrane optuženog.
Iz zapisnika o uvidjaju Višeg suda u Podgorici Kri.br.593/09 od
22.06.2009.godine, proizilazi da je dana 22.06.2009.godine, u 01,35 sati
dežurna služba Uprave policije PJ Tivat obavijestila istražnog sudiju da je u
mjestu Tivat u ulici 21 novembra došlo do upotrebe noža u svadji izmedju
nekoliko lica, te da je jedno lice smrtno stradalo, opisani su nadjeni
tragovi, a što je potvrdjeno  fotodokumentacijom br.59/09 i 60/09 od
22.06.2009.godine Ministarstva unutrašnjih poslova CB OB Tivat.
Iz 4 službene zabilješke Uprave policije Područne jedinice Herceg Novi
Ispostave Tivat od 22.06.2009.godine, proizilazi da su iste sačinjene dana
22.06.2009.godine, od strane ovlašćenog policijskog službenika, u vezi
krivičnog djela ubistvo iz čl.143 Kz-a, počinjenog na štetu lica Ć.S. iz
Tivta. Odlaskom na lice mjesta u kontejneru je pronadjen nož, nakon čega je
pozvan krim. tehničar radi fotografisanja lica mjesta i izuzimanja noža.
Iz potvrde o privremeno oduzetim predmetima Ispostave Tivat od
22.06.2009.godine,  proizilazi da je od N. M. oduzet mobilni aparat marke
"Nokia" tip 2110 sa SIM karticom br.... Navedeni mobilni aparat pripada bratu
N.M-N.M. koji aparat mu je predao ispred prostorija "Red" taksija Tivat-
Seljanovo b.b. dana 22.06.2009.godine, oko 01,00 čas.
Iz nalaza i mišljenja Forenzičkog centra Danilovgrad br. 21500-302-1/09 o
trasološkom vještačenju garderobe i noža proizilazi da je na vještačenje
dostavljena garderoba N.M. i to majica kratkih rukava, plave boje, dosta
iznošena, marke "POOLMAI" veličine L. Na prednjoj strani majice, na dijelu od
kragne do šava desnog rukava, u dužini od 22 cm uočava se mehaničko oštećenje
tipa pocijepanosti, nastalo najvjerovatnije kao posledica djelovanja sile. Na
prednjoj strani su vidljivi tragovi tečnosti tamno braon boje, nalik na krv.
Na zadnjoj strani majice, na desnom rukavu, u dužini od 8 cm, uočava se
mehaničko oštećenje tipa pocijepanosti, nastalo najvjerovatnije kao posledica
djelovanja sile. Na vještačenje je dostavljeno i garderoba Ć. S. i to majica
kratkih rukava, marke "SETTER LIFE" nepoznate veličine. Majica je natopljena
tečnošću tamno braon boje nalik na krv. Na prednjoj strani majice, od ovalnog
izreza, pa po lijevoj strani do donje ivice majice uočava se mehaničko
oštećenje tipa razrezanosti, nastalo najvjerovatnije u medicinskoj ustanovi.
Vještačenjem dostavljenog noža na sklapanje sa natpisom "STAINLESS"
konstatovano je da je ukupna dužina noža 20,3 cm, dužina sječiva je 8,5 cm,
dok je širina 2,3 cm. Mehanička oštećenja na majici izuzetoj od Ć.S. nastala
su usled prolaska tvrdog i oštrog predmeta sa sječivom nalik na nož. Opisana
oštećenja mogla su nastati i od dostavljenog noža.
Iz nalaza i mišljenja Forenzičkog centra Danilovgrad br.712 o vještačenju
tragova krvi proizilazi da su na vještačenje dostavljeni plava majica kratkih
rukava, i nož skakavac sa braon drvenom drškom i vidljivim mrljama nalik na
krv na sječivu. Na osnovu opisanih bioloških analiza može se konstatovati da
su mrlje na plavoj majici, braon majici, i nožu tragovi krvi ljudskog
porijekla, a što je vidljivo iz fotoelaborata Uprave policije Forenzičkog
centra br.38-244/09-21500-302-2 od 26.06.2009.godine.
Sud je prihvatio navedene nalaze i mišljenja, jer su isti jasni i precizni, na
koje stranke nisu imale primjedbi.
Iz listinga dolazno odlaznih poziva za telefonske brojeve ....... za dane 21.
i 22.06.2009.godine, kao i iz listinga "Promontea" od 11.01.2010.godine, za
navedene brojeve i isti vremenski period proizilazi da je korisnik broja ....
dana 22.06.2009.godine u 00:23:03 h ostvario kontakt sa telefonskim brojem
....., a istog dana u 00:25:43 h takodje ostvaren kontakt izmedju broja .....
i ...... Dana 22.06.2009.godine, u 00:29:44 h ostvaren je kontakt izmedju
telefonskog broja ....... i broja .....
Iz nalaza i mišljenja vještaka za telekomunikacije ing. P.B. proizilazi da je
za period 21. i 22.06.2009.godine, izmedju telefonskih brojeva ...... i.......
ostvareno ukupno 3 kontakta i to 22.06.2009.godine. Navedeni kontakti bili su
sledeće strukture odlazni poziv od broja ...ka broju .... u 00:23:03 h, u
trajanju od 60 sekundi. Odlazni SMS od broja ... ka broju.... u 00:25:43 h i
odlazni poziv od broja .... ka broju.... u 00:29:44 h u trajanju od 18
sekundi. Prilikom ostvarivanja kontakata evidentirano je stalno prisustvo
korisnika broja ....... u reonu bazne stanice "Palma Segment C" a istovremeno
se konstatuje kretanje korisnika telefonskog broja ....... u reonu bazne
stanice Tivat Segment A i C.
Prilikom izjašnjenja na glavnom pretresu vještak B. je istakao da je poruka
evidentirana pod rednim brojem 4 i to u folderu primljene poruke, a sledeće je
sadržine:"A što se ne javiš mudo?". "Evo me u "Sirenu", ajde svrati...j".,
poslata je sa broja ......... i to 22.06.2009.godine, u 00 sati 25 mintua i 29
sekunde. U rubrici primljeni pozivi za dan 22.06.2009.godine u 00:24 h
registrovan je poziv sa broja .......... U telefonskom aparatu sa broja
........., postoji poziv sa navedenog broja, koji je zabilježen u rubrici
pozivani brojevi, 22.06.2009. godine u 00:30:50 minuta, što je u skladu sa
listingom poziva za navedena dva broja od kojih je broj ........... broj Ć.
A., a broj ......... N. M..
Navedeni nalaz i mišljenje, te neposredno izjašnjenje vještaka sud je cijenio
kao objektivno, jasno i precizno.
Iz obdukcionog zapisnika Kliničkog centra Crne Gore Odjeljenje za sudsku
medicinu S.br.105/09 od 22.06.2009.godine. Spoljašnjim nalazom, pod tačkom 3.
konstatovana je rana u predjelu lijeve polovine čela, promjera 2x10x5 mm, čiji
je unutrašnji ugao oštar, spoljašnji zatupljen. Pod tačkom 4 konstatovana je
rana u predjelu prednjeg ugla lijeve pazušne jame, promjera 16x8 mm, čiji je
donji ugao oštar, gornji zatupljen, koja se kanalom dužine oko 4 cm nastavlja
u potkožno meko tkivo put udesno i lako nadolje. Pod tačkom 5 opisana je rana
u desnom dojkinom predjelu, na 134 cm iznad ravnih tabana i 4 cm udesno od
središnje linije tijela, lako koso postavljena, promejra 14x26 mm, čiji je
donji spoljašnji ugao oštar, gornji lijevi zatupljen, koja se kanalom
nastavlja put grudne duplje, nadolje, prolazi kroz i siječe drugo rebro sa
lijeve strane uz spoj sa grudnom kosti, ranom promjera oko 2,5x0,8 cm, cijepa
ogranak luka aorte (tzv. nadlaktično deblo) veličine zrna pšenice, a okolno
meko tkivo u veličini muške pesnice obilno krvlju prožeto, ugrušano, tamno
crvene boje, te nastavlja do srčane kese u predjelu sredine vrha desne
pretkomore koju cijepa u veličini zrna bibera, a koža oko rane je u pojasu
širine do 8 mm, na donjem polu, krvlju podlivena, modrikaste boje. Rana u
desnom dojkinom predjelu, opisan apod tačkom 6 spoljašnjeg nalaza nalazi se na
130 cm iznad ravni tabana i 6 cm udesno od središne linije tijela, promejra
18x12 mm čiji je gornji ugao oštar, donji zatupljen, koja se kanalom dužine
oko 5 cm pruža ulijevo u potkožno meko tkivo. Pod tačkom 7 opisana je rana u
predjelu unutrašnje strane lijevog lakta, promjera 40x19x5 mm čiji je donji
ugao zatupljen, gornji oštar i koji se "repićem" potkožnog mekog tkiva
nastavlja nagore i udesno u dužini od 6 cm. Tačkom 8 konstatovana je rana u
predjelu prednje spoljašnje strane srednje trećine lijeve nadlaktice, promjera
38x17 mm, čiji je donji ugao oštar, gornji zatupljen i koja se kanalom
nastavlja lako put nagore i udesno, kroz cijelu nadlakticu, cijepajući
nadlaktičnu arteriju i završava izlaznom ranom u rpedjelu unutrašnje strane,
na oko 2 cm iznad ulazne, promjera 22x4 mm.U tački 9 opisana je rana u
predjelu prednje spoljašnje strane srednje trećine lijeve nadlaktice promjera
34x20 mm, čiji je donji ugao oštar, gornji zatupljen i koja se kanalom
nastavlja u potkožno meko tkivo, naviše i udesno u dužini oko 10 cm. Rana u
predjelu srednje trećine zadnje ivice lijeve nadlaktice, površinasta, promjera
5x45 mm opisana je pod tačkom 10 spoljašnjeg nalaza. Pod tačkom 11
konstatovana je rana u predjelu sredine lijevog lopatičnog predjela na 130 cm
iznad ravni tabana, promjera 33x10 mm, čiji je donji ugao oštar, gornji
zatupljen, koja se kanalom dužine oko 3 cm nastavlja put lijevo i lako naviše
i koji završava izlaznom ranom promjera 2x8 mm. Tačka 12 spoljašnjeg nalaza
opisuje ranu u lijevom slabinskom predjelu na 103 cm iznad ravni tabana
promjera 7x21 mm, čiji je unutrašnji ugao oštar, spoljašnji zatupljen, koja se
kanalom dužine oko 5 cm nastavlja put udesno u potkožno meko tkivo. Sve rane
su ravnih i krvlju podlivenih ivica i strana. Tačkom 17 konstatovano je da sem
opisanih, spolja na lešu nema drugih promjena niti povreda. Smrt je nasilna i
da je nastupila usljed iskrvavljenja iz rascijepa krvnih sudova duž kanala
ubodno reznih rana, nanesenih šiljkom i oštricom jako zamahnutog mehaničkog
orudja (noža). U vrijeme umiranja postojalo je stanje alkoholisanosti u
koncentraciji apsolutnog alkohola od 0,36 promila.
U svom izjašnjenju na glavnom pretresu vještak prof. dr. M. Š.u bitnom je
istakao da je sudsko medicinskom obdukcijom Ć.S. ustanovljeno prisustvo
povreda u vidu 10 ubodno reznih rana. U vrijeme nanošenja. lice koje zadaje
rane nalazi se sa prednje strane pokojnog Ć., koji je bio u stojećem položaju,
ali se ne može isključiti ni mogućnost, da je neka od povreda nastupila ako je
bio u ležećem položaju. U vrijeme zadobijanja rane u predjelu lopatice Ć. je
okrenut ledjima prema osobi koja zadaje ranu u predjelu lopatice. Sve rane
nanešene su u kratkom vremenskom intervalu jedna za drugom, a smrt je
nastupila najviše oko 10 minuta, nakon zadobijanja rane u predjelu dojke,
odnosno u desnom dojkinom predjelu. Rana desnog dojkinog predjela bila je
smrtonosna. Rana pod tačkom 8 nalaza koja se nalazi u predjelu prednje
spoljšanje strane srednje trećine lijeve nadlaktice, takodje je predstavljala
neposrednu opasnost po život jer je u prostoru rane ustanovljeno cijepanje
nadlaktične arterije, a ta povreda opasna je po život. Na osnovu sudsko
medicinskih karakteristika navedenih povreda, osnovano se može pretpostaviti
da su iste nanošene u nizu jedna za drugom, u kratkom vremenskom intervalu,
praktično do zamora osobe koja zadaje povrede, ali se precizno nije mogao
izjasniti o redosledu nanošenja istih, Intezitet sile koja zadaje rane opisane
pod tačkom 5 i 8 nalaza je jaka, ali karakteristike ostalih rana koje su
ustanovljene obdukcijom ne daju mogućnost da i te rane budu posledice jakog
inteziteta. Vještaku je predočena medicinska dokumentacija na ime N.M na
osnovu koje je dao svoj zaključak i mišljenje. Iz izvještaja ljekara
specijaliste Doma zdravlja Kotor vidi se da je N.M. pregledan dana
22.06.2009.godine, u 04:15 h, kojom prilikom nije navedena dijagnoza i nije
prepisana terapija, a iz izvještaja ljekara specijaliste hirurga Urgentnog
centra u KBC u Podgorici vidi se da je isti pregledan dana 23.06.2009.godine,
u 21 sat, i navedene su dijagnoze na latinskom jeziku koje znače: nagnječenje
lica i glave, krvni podliv nosa. Na osnovu ova dva pregleda kod N.M. su
ustanovljene sljedeće povrede: krvni podlivi u predjelu nosa i lijeve strane
lica. Ogrebotine u predjelu lijevog ramena, rana rezna u predjelu desnog
palca. Navedeni krvni podlivi posledica su dejstva tupog, teškog i zamahnutog
mehaničkog orudja, na odgovarajući predio tijela, moguće i jednim udarcem.
Navedena ogrebotina u predjelu lijevog ramena, mogu biti posledioca dejstva
nokta prstiju šake, a mogu biti posledica i pada na neku tvrdu i neravnu
podlogu (na primjer trenja). Rezna rana palca može biti posledica i udarca
sječivom zamahnutog mehaničkog orudja, a može biti i posledica udarca u neku
oštricu nekog predmeta. Sve povrede predstavljaju i pojedinačno i u zbiru laku
tjelesnu povredu. Crvenilo i bol predstavljaju simptome a ne povredu. U
pregledanoj medicinskoj dokumentaciji nema povreda vrata. Optuženi je
prigovorio i istakao da je pregledan u Tivtu kojom prilikom su ustanovljene
povrede na vratu. Vještak je isključio da je ustanovljena bilo kakva povreda
vrata, a opisani bol u predjelu lijeve temene kosti, nije povreda, nego
simptom. Sa navedenim i opisanim povredama N.M je mogao da vrši sve vrste
pokreta. Vještak je još istakao da pokojni Ć.S. nakon zadobijanja rane desnog
dojkinog predjela nije mogao zadati bilo kakve povrede pa ni povrede opisane u
medicinskoj dokumentaciji na ime optuženg N.M.
Nakon što je vještaku prof. dr. M.Š. predočen akt Doma zdravlja JZU Tivat broj
445 od 13.12.2.010 godine, u kome je navedeno da je N.M. pregledan 22.06.2009
godine, isti je naveo da su dijagnoze date na latinskom jeziku i da znače:
nagnječenje nosa, krvarenje iz nosa usled povredjivanja, nagnječenje u oba
jagodična predjela, nagnječenje u predjelu gornjeg dijela lijeve nadlaktice.
Dakle, jasno je da nema povrede u predjelu vrata. Na osnovu navedenih
medicinskih podataka vještak je dao sledeće mišljenje: navedene povrede
posledica su najmanje trostrukog dejstva tupog, teškog i zamahnutog mehaničkog
orudja na odgovarajuće predjele tijela i to dva puta mehanizmom udara na
predio obje jagodice i nosa i jedanput je sila djelovala na predio lijeve
nadlaktice, moguće mehanizmom udara (stiskanja) ali moguće mehanizmom pada na
tvrdu i neravnu podlogu. Sve navedene povrede pojedinačno i u svom ukupnom
zbiru predstavljaju laku tjelesnu povredu. Sa ovako opisanim povredama N.M. je
mogao da zadaje udarce.
Sud je nalaz i mišljenje vješaka sudske medicine prof. dr. M.Š. te njegovo
izjašnjenje na glavnom pretresu cijenio kao jasno, precizno, objektivno zbog
čega ga je i prihvatio.
Iz nalaza i mišljenja vještaka Klinike za psihijatriju Podgorica od
18.03.2011.godine, proizilazi da se nalaz i mišljenje temelje na podacima iz
sudskih spisa K.br.240/09, medicinskoj dokumentaciji, te neposrednom
psihijatrijskom pregledu optuženog. Detaljan opis okolnosti krivičnog djela uz
samonesjećanje nekih detalja , upućuje da kod okrivljenog nisu bili prisutni
kvantitativni i kvalitetativni poremećaji svijesti težeg stepena. U konkretnom
slučaju okrivljenog stanje afekta straha, bijesa i razdraženosti jakog
inteziteta uzrokovalo je stanje suženja svijesti ali ne i pomućenje svijesti u
vrijeme izvršenja krivičnog djela.Dakle, krivično djelo optuženog je
psihopatološki motivisano afektom straha, razdraženosti i bijesa koji je
dostigao stepen jakog inteziteta. Sposobnost ispitanika da shvati značaj
krivičnog djela koje mu se stavlja na teret, kao i njegova sposobnost da
upravlja svojim postupcima u oba navedena slučaja u vrijeme izvršenja
krivičnog djela su bile smanjene ali ne i bitno.
Sud je cijenio i prihvatio navedeni nalaz i mišljenje vještaka na glavnom
pretresu, te zaključio da je jasan i precizan.
Iz izvoda iz kaznene evidencije Uprave policije PJ Berane od
25.06.2009.godine, na ime N.M. proizilazi da je isti osudjivan presudom
Osnovnog suda Berane, K.br.281/06 od 20.07.2006.godine, za kriv. djelo iz
čl.220 st.2. KZ RCG 3 mjeseca zatvora uslovno na 1 godinu presudom Osnovnog
suda Berane, K.br.458/06 od 18.10.2006.godine, za kriv. djelo iz čl.220 st.2.
KZ-a, 30 dana zatvora i presudom Osnovnog suda u Beranama K.br.289/06 od
25.09.2006.godine, za kriv. djelo iz čl.152 st.2. Kz-a, 3 mjeseca zatvora
uslovno na 1 godinu.
Cijeneći odbranu optuženog i izvedene dokaze, sud je nesporno utvrdio
činjenično stanje i iz istog zaključio da je optuženi izvršio krivično djelo
ubistvo u prekoračenju granica nužne odbrane iz čl. 143 KZ-a u vezi čl. 10
st.3 Krivičnog zakonika, zbog čega je precizirao činjenični opis shodno
utvrdjenom činjeničnom stanju na koji način nije prekoračen objektivni
identitet optužbe, nalazeći da je prije preduzimanja radnji izvršenja
predmetnog djela bio napadnut od strane oštećenog Ć.S. i Ć. A., kao i povrede
koje je optuženi u dogadjaju zadobio i u dijelu koji se odnosi da optuženi N.
nije pobjegao, već je samo napustio lice mjesta, a shodno utvrđenom
činjeničnom stanju.Optuženi jeste napustio lice mjesta, to ni sam ne spori,
ali ipak nije bježao od organa gonjenja, jer se istima sam prijavio, što
nedvosmisleno potvrđuju i svjedoci S. J. i B. A., pa se navedene radnje
optuženog ne mogu okarakterisati kao bjekstvo, već isključivo kao napuštanje
lica mjesta, iz kojih razloga je sud precizirao činjenični opis i u tom
dijelu.
Da se dogadjaj desio upravo onako kako je opisao i optuženi, proizilazi iz
sprovedenih dokaza. Da je odbrana optuženog tačna kada navodi da je putem dva
telefonska poziva dobio prijetnje od strane Ć. A., proizilazi iz listinga
odlazno-dolaznih poziva, brojeva telefona optuženog i Ć.A. i izjašnjenja
vještaka B. P. iz kojih je nesumnjivo utvrdjeno da je Ć. A. sa svog
telefonskog broja ..... dana 22.06.2009 godine, u 00.23:03 pozvao Novovića na
njegov broj ...... i drugi u 00.29:44, kada optuženi poziva A. i iz poruke
upućene sa A. broja telefona prema optuženom u 00.25:43 sadržine " a što se ne
javiš, mudo? Evo me u Sirenu, ajde svrati.....j " čiji sadržaj nedvosmisleno
upućuje na zaključak da je A. više puta zvao N. a on pozive odbijao kako je i
naveo u svojoj odbrani, zbog čega sud nije mogao prihvatiti iskaz svjedoka Ć.
A., da ga je samo jednom pozvao te da mu nije prijetio.Nesporno je iz odbrane
optuženog, a što nije sporio ni svjedok Ć. A.. da su Ć. ušli nepozvani u
vozilo optuženog, iako je optuženi odbijao bilo kakav razgovor sa njima.
Odbrana otpuženog da su ga Ć. u vozilu udarali, potvrdjena je medicinskom
dokumentacijom na ime optuženog i izjašnjenjem vještaka medicinske struke na
glavnom pretresu, zbog čega sud nije mogao prihvatiti iskaz svjedoka Ć. A. da
optuženog nisu u vozilo udarali. Činjenica je da vještak nije naveo da je
optuženi na osnovu mediicnske dokumentacije zadobio povrede u predjelu vrata,
ali jeste bol u potiljačnom predjleu i naveo da se radi o simptomu što kada se
isto dovede u vezu sa odbranom optuženom proizilazi da je isti posledica
djelovanja sile od strane Ć.S. koji se nalazio na zadnjem sjedištu njegovog
automobila. Optuženi je dalje naveo da su se udarci od strane Ć. nastavili i
izvan vozila u šta sud nije imao razloga da ne povjeruje obzirom da su navodi
njegove odbrane potvrdjene provedenim dokazima.Takodje, sud nije mogao
prihvatiti iskaz Ć. A. da je ostao u vozilu kada su N. i S. izašli iz istog,
jer je potpuno nelogično da on sjedi u vozilo, a da mu neko udara brata, a
imajući u vidu i njegovo kazivanje da su trebali da idu na piće, pa se
postavlja logično pitanje zašto bi neko ostajao u vozilu ako su već krenuli na
piće kako je on to i naveo.Nesporno je i da nakon što je Ć. S. van vozila
udarao N. M. isti je aktivirao nož i S. lišio života, a što je nesporno
utvrdjeno iz obdukcionog zapisnika i izjašnjenja vještaka medicinske struke,
kao i nalaza i mišljenja Forenzičkog centra Danilovgrad o trasološkom
vještačenju, vještačenju tragova krvi i zapisnikom o uvidjaju i službenim
zabilješkama.
U konkretnom slučaju postojao je neskrivljeni, ozbiljan i protivpravni napad
od strane Ć.S. i Ć.A.. Optuženi nije skrivio napad jer verbalne razmirice
izmedju njega i A. mjesec i po dana prije kritičnog dogadjaja, ne mogu biti
povod, ni objektivan razlog za napad koji su preduzeli Ć., da je ozbiljan
proizilazi iz utvrdjene činjenice da je optuženi napadnut u noći od dva lica
od kojih je oštećeni Ć.S. bio fizički superiorni u odnosu na optuženog,
obzirom da se bavio boksom, pa i u slučaju da je to radio rekreativno a
nesporno je utvrdjeno da jeste, a da je protivpravan ogleda se u tome što su
Ć. S. i A. bili svjesni da udarajući optuženog preduzimaju činjenje kojim
ugrožavaju tjelesni integritet optuženog i nesporno je da u toj situaciji
optuženi zadobio lake tjelesne povrede,koje su posledica dejstva najmanje
trostrukog dejstva sile. Postavlja se pitanje da li je odbrana bila neophodno
potrebna, odnosno suštinsko pitanje srazmjernosti svodi se na pitanje potrebne
mjere. Nesporno je da je odbrana bila potrebna, a da li je prekoračena pitanje
je faktične životne situacije tj. da li je ona bila u granicama adekvatnog
reagovanja ili su granice bile prekoračene.
Cijeneći hronologiju dogadjaja i izjave aktera koji su u istom učestvovali, a
posebno kazivanje optuženog koje je sud u cjelosti prihvatio, jer je
potvrdjeno provedenim dokazima kako je već naprijed obrazloženo, u završnoj
fazi obračuna optuženi se našao licem u lice sa oštećenim Ć.S., koji je bio
goloruk i prema kazivanju optuženog nakon jednog od udaraca optuženi ga ubada
nožem, nakon čega je S. nastavio da se kreće prema njemu mašući rukama, kada
je optuženi nastavio da ga ubada nožem i zadao mu ukupno 10 ubodno reznih rana
nožem u predjelu gornjih ekstremiteta tijela, a što je nesporno iako je
optuženi naveo da se ne sjeća da mu je zadao osim dva uboda noža.Pri ovakvom
stanju stvari mora se imati na umu i okolnost da je Ć. A. za vrijeme ovog
dijela obračuna i nanošenja ubodno reznih rana oštećenom S. stajao pored
vozila i praktično imao pasivnu ulogu što ne spori ni sam optuženi. Cijeneći
sve navedene okolnosti sud je došao do zaključka da u konkretnom slučaju nema
srazmjere izmedju inteziteta napada i obima odbrane optuženog. Neprihvatljivo
je po mišljenju suda da je optuženi postupao u klasičnoj nužnoj odbrani kada
je golorukom napadaču nanio nožem 10 ubodno reznih rana jer je očigledno da je
posle prve nanijete povrede od strane optuženog kod napada i objektivno i
subjektivno opao intezitet napada, a kako sam optuženi kaže, da je S. nakon
prvog uboda nožem nastavio da maše rukama.Dakle, u konačnom zaključku sud
nalazi da nema srazmjere izmedju inteziteta napada i neophodno potrebne
odbrane, da se odbije napad, a imajući u vidu broj nanešenih ubodnih rana što
znači da je optuženi i sa manjom povredom od one koje mu je prijetlla mogao
odbiti napad, zbog čega se opravdano mora zaključiti da je u konkretnom
slučaju došlo do prekoračenja granica nužne odbrane.
Prilikom donošenja odluke sud je cijenio i ostale provedene dokaze pa je našao
da su isti bez uticaja na drugačiju odluku u ovoj krivično pravnoj stvari.
Prilikom izvršenja djela optuženi je postupao sa direktnim umišljajem jer je
bio svjestan svoga djela i htio njegovo izvršenje.
Odlučujući o kazni sud je od olakšavajućih okolnosti na strani optuženog
cijenio njegove godine života, njegovo iskreno kajanje zbog izvršenog
krivičnog djela, dok je od otežavajućih cijenio njegovu raniju osudjivanost,
pa je istom ublažio kaznu ispod zakonskog minimuma, obzirom da je čl. 10 st. 3
Krivičnog zakonika predvidjeno da se u konkretnom slučaju učinilac može blaže
kazniti pa je shodno odredbama čl. 45, 46 st.1 tač.1 KZ-a, optuženom ublažio
kaznu i izrekao mu 4 (četiri) godine zatvora, nalazeći da je sa istom
ostvarena svrha izricanja krivičnih sankcija.
Na osnovu člana 51 Kz-a optuženom je u izrečenu kaznu uračunato vrijeme
provedeno u pritvoru od 22.06.2009. godine do 08.02.2013 godine.
Na osnovu člana 212 Zkp-a, predstavnik oštećene porodice je upućen na parnicu,
radi ostvarenja imovinsko pravnog zahtjeva.
Na osnovu čl.75 Kz-a od optuženog je oduzet nož sječiva dužine 8,5 cm, širine
2,3 cm, ukupne dužine 20,3 cm, kao predmet izvršenja krivičnog djela.
Kako je optuženi oglašen krivim, to je shodno članu 199, 200 i 202 Zkp-a,
obavezan na plaćanje troškova krivičnog postupka u iznosu od 4.426,00 eura, a
koji troškovi se odnose na ime odbrane po službenoj dužnosti advokatu N.T.u
iznos od 3.500 eura, na ime troškova vještačenja i to prof.dr. M.Š. iznos od
309,00 eura, B.P. iznos od 165 eura, na ime putnih troškova za svjedoka R.S.
iznos od 58,00 eura, svjedoka K.V. iznos od 90,00 eura, na ime putnih troškova
za svjedoke S.J. iznos od 27,60 eura, M.I. iznos od 11,60 eura, D.B. iznos od
43,60 eura, G.M. iznos od 11,60 eura, O.D. iznos od 43,60 eura, svjedoka B.A.
iznos od 16,00 eura, na ime paušala iznos od 150 eura, koji paušal je odmjeren
shodno složenosti i trajanju postupka, te imovinskim prilikama optuženog.
Na osnovu izloženih razloga, a primjenom citiranih zakonskih odredbi te
odredbe čl.364 Zkp-a, odlučeno je kao u izreci presude.
VIŠI SUD U PODGORICI
Dana, 08.02.2013 godine
ZAPISNIČAR, PREDSJEDNIK VIJEĆA-SUDIJA,
Biljana Rakočević,s.r. Suzana Mugoša s.r
PRAVNA POUKA: Protiv ove presude može se
izjaviti žalba Apelacionom sudu u roku od 15 dana
od dana prijema presude a preko ovog suda.
ZTO-Biljana Rakočević