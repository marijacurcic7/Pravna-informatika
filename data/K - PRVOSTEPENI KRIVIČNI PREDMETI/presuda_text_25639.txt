K.br. 1051/12
U IME CRNE GORE
OSNOVNI SUD U N. kao prvostepeni krivični, sudija Kovačević Vesna, uz
sudjelovanje Abramović Milijane, kao zapisničara u krivičnom predmetu protiv
okrivljenog P. D..a zbog krivičnog djela samovlašće iz čl.384 st.1. KZ po
optužnom predlogu ODT-a u N., Kt.br.407/12 od 07.12.2012. godine, nakon
dovršenog glavnog i javnog pretresa, dana 18.02.2013.godine, u prisustvu
zastupnika ODT-a Nikšić, Dj. R. i okrivljenog P. D.., istog dana donio je i
javno objavio
P R E S U D U
Okrivljeni: P. D.., od oca V. i majke N., rođene Lj., rođen. u P., sa
prebivalištem u N., ul. M. P. br., završio osnovnu školu, po zanimanju pekar,
oženjen otac dvoje djece, srednjeg imovnog stanja, ranije osuđivan, presudom
Osnovnog suda u N. K. br. 509/10 od 21.12.2010. godine zbog krivičnog djela
čl. 384 st 1 KZ , 40 dana zatvora uslovno na jednu godinu.
K r i v je
Što je:
Neutvrđenog dana u periodu od 13.12.2011.god. do 15.12.2011.god. u N., u svom
porodičnom stanu koji se nalazi u ulici M. P. svjestan svog djela čije je
izvršenje htio, samovlasno pribavio pravo za koje je smatrao da mu pripada, na
način što se, nakon što su ga dana 13.12.2011. god. ovlašćeni radnici
Elektrodistribucije Nikšić isključili sa niskonaponske mreže, zbog neplaćenog
duga na ime utrošene električne energije, samovlasno priključio na
niskonaponsku mrežu Elektrodistribucije Nikšić,
-čime je počinio krivično djelo samovlašće iz čl. 384.st.1. Krivičnog zakonika,
- pa Sud okrivljenom za navedeno krivično djelo primjenom čl.4 st.2,42
st.1.,čl.52,53,54. Krivičnog zakonika i čl.226.,229 i 374 st. 1 Zakonika o
krivičnom postupku, i z r i č e
U S L O V N U O S U D U
Sa kojom mu utvrđuje kaznu zatvora u trajanju od 90 (devedeset) dana i ujedno
određuje da se ova kazna neće izvršiti pod uslovom da okrivljeni u roku od
jedne godine od dana pravnosnažnosti presude ne izvrši novo krivično djelo.
OBAVEZUJE SE okrivljeni da na ime troškova kriv.postupka plati iznos od 40,00
(četrdeset) eura u roku od 15 dana, po pravosnašnosti presude pod prijetnjom
prinudnog izvršenja, na žiro-račun ovog suda br.832-152-32.
O b r a z l o ž e n j e
Optužnim predlogom ODT-a Nikšić Kt.br.407/12 od 07.12.2012. godine stavio je
na teret okrivljenom P. D..u, izvršenje krivičnog djela samovlašće iz čl.384
st.1. KZ, pa je zastupnik ODT-a Dj. R., zastupajući optužni akt na glavnom
pretresu u završnoj riječi ostao pri istom predlažući sudu da okrivljenog
oglasi krivim i osudi po zakonu.
Okrivljeni je u svojoj odbrani u bitnom naveo da se sjeća da je u decembru
mjesecu dolazila kontrola od strane radnika Elektrodistribucije i da je to bio
Đ. D. koji je trebao da mu isključi struju zbog duga pa je on molio istog da
to ne učini kako bi u međuvremenu uplatio nešto duga ukoliko bude u
mogućnosti. Međutim Đ. mu je rekao da on to ne može tako da uradi već da se
nakon isključenja može ponovo sam priključiti a što je i učinio i da će ga
obavijestiti ako opet bude dolazila kontrola kako bi provjerili stanje nakon
isključenja, ali da nakon toga njemu nije poznato da je dolazila bilo kakva
kontrola, da je jedno mjesec dana od ove kontrole uplatio nekih 450,00 eura na
ime duga, takođe napominje da on tom prilikom nije skinuo plombu koja je bila
postavljena od strane radnika Elektrodistribucije, obzirom da je Đ. ostavio
poklopac malo labav tako da je on mogao bez skidanja te plombe opet sam da se
priključiti. U završnoj riječi je istakao da se ne osjeća krivim jer su u ovom
slučaju službenici Elektrodistribucije bili neozbiljni ali da je morao ovo
učiniti jer nije bio u mogićnosti da plaća tako velike račune.
U dokaznom postupku sud je neposredno saslušao svjedoka M. M.a, pročitao
zapisnike Elektrodistribucije o izvšrenju naloga za obustavu snabdijevanja
elektičnom energijom br.0001202 od 13.12.2011.god. i br.0000907 od
15.12.2011.god. i izvod iz kazne evidencije na ime okrivljenog.
Cijeneći navode optužbe i odbrane, te provedene dokaze kako pojedinačno tako i
u njihovoj medjusobnoj povezanosti, sud nalazi da je okrivljeni počinio
kriv.djelo stavljeno mu na teret, na način, vrijeme i mjesto kako je to bliže
predstavljeno izrekom ove presude, pa je istog oglasio krivim i krivično
pravno odgovornim:
Uvidom u zapisnik o izvršenju naloga za obustavu snabdijevanja električnom
energijom br. 0001202 od 13.12.2011.god.,sud je utvrdio da je konstatovano da
su zbog neplaćenog duga za isporučenu energiju radnici Elektrodistribucije
Nikšić dana 13.12.2011.god. isključili okrivljenog kao potrošača na brojilu
br.05090536 dok je mjerno mjesto plombirano plombom NK 010023, a uvidom u
zapisnik o izvršenju naloga za obustavu snabdijevanja električnom energijom
br.0000907 od 15.12.2011.god. sud je utvrdio da je konstatovano da je potrošač
skinuo plombu ED i samovoljno se priključio na elektrodistributivnu mrežu.
Svjedok M. M. u svom iskazu u prethodnom postupku i na glavnom pretresu u
bitnom je istakao da je dana 13.12.2011. godine sa kolegom Đ. D. bio na terenu
i da su izvršavali isključenja sa mreže neurednih platiša i istog dana zbog
neplaćenog duga isključili sa niskonaponske mreže potrošača V. M. a brojilo
plombirali plombom NK 010023 da bi dana 15.12.2011. godine došli u ponovnu
kontrolu i konstatovali da je ovaj potrošač samovoljno priključen na mrežu te
da se ne sijeća da je Đ. kazao okrivljenom P. D..u da se može sam priključiti
i da je ostavljen labav poklopac i da ne vidi razlog zašto bi u zapisniku
konstatovali da je potrošač otkinuo plombu koju su oni postavili, da se
potrošači inače bune što ih oni isključiju i da im tom prilikom govore da će
se opet priključiti, te da ih u toj radnji oni ne mogu spriječiti već ako žele
da se opet priključe potrošači to i urade na svojoj odgovornosti a nakon
nijhovog isključenja i odlaska.
Okrivljeni P. D.. ne negira da se samovlasno priključio nakon isključenja jer
nije bio u mogićnosti da plaća tako velike račune a što je potvrđeno i iskazom
svjedoka M. M. koji se svjedok objektivno, jasno i istinito izjasnio o
činjenicama važnim za ovu krivičnu stvar a koji iskaz nije doveden u sumnju
nijednim provedenim dokazom već je naprotiv potvrđen zapisnicima o izvršenju
naloga za obustavu snadbijevanja električnom energijom. Okrivljeni dalje
objašnjava da mu nakon isključenja struje nije poznato da je dolazila bilo
kakva kontrola i da on tom prilikom nije skinuo plombu koja je bila
postavljena od strane ranika Elektrodistribucije. Međutim prednja odbrana je
opovrgnuta dokazima provedenim u toku postupka koji dokazi obesmišljavaju
odbranu okrivljenog pa je sud istu odbacio kao neosnovanu i sračunatu ka
umanjenju krivice. Naime svjedok M. M. se određeno izjasnio da su okrivljenog
isključili na osnovu naloga za isključenje sa niskonaponske mreže 13.12.2011.
godine zbog neplaćenog duga a brojilo plombirali plombom NK 010023 i da su
zatim utvrdili da se isti sam priključio dana 15.12.2011. godine o čemu su
sačinili zapisnike kojim zapisnicima je potvrđen iskaz svjedoka da je potrošač
isključen na brojilu zbog neplaćenog duga za utrošenu električnu energiju a
naknadnom kontrolom da je potrošač skinuo plombu ED i samovoljno se priključio
na elektrodistributivnu mrežu što opovrgava odbranu okrivljenog da nijesu
postavili polombu kao i njegove navode da se može opet sam priključiti.
Imajući prednje u vidu je sud na nesumniv način utvrdio da je okrivljeni
neutvrđenog dana u periodu od 13.12.2011.god. do 15.12.2011.god. u N., u svom
porodičnom stanu koji se nalazi u ulici M. P. svjestan svog djela čije je
izvršenje htio, samovlasno pribavio pravo za koje je smatrao da mu pripada, na
način što se, nakon što su ga dana 13.12.2011. god. ovlašćeni radnici
Elektrodistribucije Nikšić isključili sa niskonaponske mreže, zbog neplaćenog
duga na ime utrošene električne energije, samovlasno priključio na
niskonaponsku mrežu Elektrodistribucije Nikšić, čime je sa direktnim
umišljajem ostvario sva bitna obilježja krivičnog djela samovlašće iz
čl.384.st.1. Krivičnog zakonika.
Krivično djelo samovlašće čini onaj ko samovlasno pribavlja neko svoje pravo
za koje smatra da mu pripada. Učinilac ovog djela samovlasno preduzima neke
djelatnosti mimoilazeći nadležne državne organe i propisani postupak da bi
pribavio to svoje pravo pa kako je okrivljeni u konkretnom slučaju to učinio i
prikopčao opet nakon isključenja bez odobrenja na elektodistributivnu mrežu
smatrajući da mu to pravo pripada po nalaženju suda, postupio je sa direktnim
umišljajem, jer je bio svjestan svog djela i htjenja njegovog izvršenja.
Sud nije provodio dokaz saslušavanje svjedoka Đ. D. i predstavnika oštećene
Elektrodistribucije Nikšić, a po saglasnom predlogu stranaka imajući u vidu da
je provedenim dokazima u potpunosti utvrđeno činjenično stanje.
Prilikom odlučivanja o krivičnoj sankciji, sud je u smislu čl.42 st.1 KZ na
strani okrivljenog kao olakšavajuće okolnosti cijenio porodičnost, otac dvoje
djece, dok mu je kao otežavajuću okolnost cijenio raniju osudjivanost za
istorodno djelo, a što se sud uvjerio uvidom u izvod iz kazne evidencije, pa
je imajući prednje u vidu sud mišljenja da nije bilo smetnji da se okrivljenom
shodno čl. 53 i 54 KZ izrekne uslovna osuda uz odredjivanje kazne zatvora u
trajanju od 90 dana koja se kazna neće izvršiti ako okrivljeni u roku od 1
godine ne izvrši novo krivično djelo na okrivljenog dovoljno uticati da
ubuduće ne vrši kriv.djela te da će se u konkretnom slučaju postići svrha
uslovne osude iz čl. 52 KZ, a u okviru opšte svrhe propisivanja i izricanja
krivičnih sankcija iz čl. 4 st. 2 KZ
Pošto je okrivljeni oglašen krivim sud ga je obavezao da na ime troškova kriv.
postupka plati iznos od 40,00, eura na ime paušala kao dijela troškova kriv.
postupka a koji iznos troškova kriv. postupka je srazmjeran trajanju i
složenosti kriv. postupka i imovnim prilikama okrivljenog a ovo shodno čl.226
u vezi čl.229 ZKP-a i Uredbe o naknadi troškova u sudskim postupcima.
Sa svega izloženog a primjenom čl.374 st.1. ZKP-a, odlučeno je kao u izreci
presude.
OSNOVNI SUD U N., dana 18.02.2013 . godine.
ZAPISNIČAR S U D I J A
Abramović Milijana, s.r. Kovačević Vesna, s.r.
Za tačnost otpravka tvrdi i ovjerava
Službenik Suda
PRAVNA POUKA: Protiv ove presude nezadovoljna stranka ima pravo žalbe u roku
od 8 dana od dana prijema iste preko ovog suda, Višem sudu Podgorica.