CRNA GORA
OSNOVNI SUD U N.
K.br. 670/2012
Dana 14.02.2013. godine
U IME CRNE GORE
OSNOVNI SUD U N., kao prvostepeni krivični, sudija pojedinac Djuričković Igor,
uz sudjelovanje namještenika Papović Budimirke kao zapisničara, rješavajući u
krivičnom predmetu okrivljenog A. Z., zbog krivičnog djela samovlašće iz člana
384 stav 1 KZ, postupajući po optužnom predlogu ODT N. Kt.br.374/12 od
22.06.2012. godine, nakon javnog glavnog pretresa održanog dana
13.02.2013.godine, u prisustvu zastupnika ODT-a I.I. i okrivljenog, donio je i
dana 14.02.2013.godine javno objavio
P R E S U D U
Okrivljeni:
A. Z., od oca M. i majke B. rodjene P., rodjen 25.02.1963. godine u N., sa
prebivalištem u N.-ulica N.H. broj …, državljanin Crne Gore, po zanimanju
profesor fizičkog vaspitanja, nezaposlen, oženjen otac 3 djece, srednjeg
imovnog stanja, ranije osudjivan presudom Osnovnog suda u N. K.br. 99/10 od
02.06.2010. godine, zbog krivičnog djela iz člana 384 stav 1 KZ, uslovnom
osudom, sa rokom provjere na 1 godinu
K r i v j e:
Što je:
Neutvrdjenog dana u periodu od 28.02.2012. godine do 02.03.2012. godine, u N.,
u stanu koji je vlasništvo M. M., koji stan se nalazi u ulici N.H., a u kojem
stanu okrivljeni sa porodicom živi kao podstanar, samovlasno pribavio pravo za
koje je smatrao da mu pripada, na način što je nakon što su dana
28.02.2012.godine ovlašćeni radnici Elektrodistribucije N. isključili navedeni
stan sa niskonaponske mreže, zbog neplaćenog duga na ime utrošene električne
energije, isti samovlasno priključio na niskonaponsku mrežu
Elektrodistribucije N.
- čime je počinio krivično djelo samovlašće iz člana 384 stav 1 Krivičnog
zakonika
-pa sud okrivljenog zbog izvršenja navedenog krivičnog djela primjenom citiranih zakonskih odredbi i odredbi člana 4 stav 2, člana 32, 39 i 42 KZ i odredbi iz člana 226, 229 i člana 374 ZKP-a 
OSUDJUJE
Na plaćanje novčane kazne u iznosu od 400,00 eura (slovima: četiristotine)
eura, koju kaznu je okrivljeni dužan platiti u roku od tri mjeseca od dana
pravosnažnosti presude. Ukoliko okrivljeni navedeni iznos novčane kazne ne
plati u ostavljenom roku ista će biti zamijenjena kaznom zatvora tako što će
se za svakih započetih 25,00 eura novčane kazne okrivljenom odrediti po jedan
dan zatvora.
Obavezuje se okrivljeni da na ime paušala kao dijela troškova krivičnog
postupka plati iznos od 50,00 eura u roku od 15 dana od dana pravosnažnosti
presude, pod prijetnjom prinudnog izvršenja na žiro račun Osnovnog suda u N.,
na koji žiro račun je okrivljeni dužan platiti i navedeni iznos novčane kazne
i da sudu dostavi dokaze o izvršenim uplatama.
O b r a z l o ž e n j e
Osnovni državni tužilac u N. svojim optužnim predlogom Kt.br. 374/2012 od
22.06.2012.godine, stavio je na teret optuženom A. Z. izvršenje krivičnog
djela samovlašće iz člana 384 stav 1 KZ. Zastupnik ODT-a I.I., koja je
zastupala optužni akt na glavnom pretresu, u svojoj završnoj riječi, ostajući
pri navodima podnijetog optužnog akta predložila je sudu da okrivljenog oglasi
krivim i osudi po zakonu.
Okrivljeni A. Z. u svojoj odbrani datoj na glavnom pretresu, negirajući
izvršenje krivičnog djela koje mu je stavljeno na teret otpužbom, u bitnom je
istakao da sa svojom porodicom duži vremenski period stanuje u stanu koji se
nalazi u ulici N.H. broj … kao podstanar, koji stan je vlasništvo M. M..
Objasnio je i da postoji dug prema Elektrodistribuciji N. po osnovu utrošene
električne energije u tom stanu, jer on nije uredno izmirivao račune za
utrošenu električnu energiju, zbog toga što je na oko 3-4 godine prije
kritičnog dogadjaja u tom stanu od strane radnika Elektroditribucije bila
isključena električna energija zbog neplaćenog duga za utrošenu električnu
energiju dok je on sa porodicom bio na primorju i zbog tog isključenja
električne energije koje su izvršili radnici Elektroditribucije on je pretrpio
veliku štetu, zbog čega je u više navrata obavljao razgovore sa nadležnim
službenicima u Elektrodistribuciji i od tada prestao da plaća račune za
utrošenu električnu energiju, da bi se to završilo tako što
Elektrodistribucije nije priznala svoju odgovornost za nastanak te štete, a on
zbog proteka vremena nije imao pravne mogućnosti da pokrenem postupak za
naknadu štete protiv njih. Takodje je istakao da mu nije poznato da je dana
28.02.2012. godine od strane radnika Elektroditribucije isključivana
električna energija u ovom stanu, tako da ništa ne zna ni o isključenju ni o
priključenju električne energije u tom stanu koje se navodno desilo u periodu
koji je naveden u optužnom aktu ODT N.. Istakao je i da se brojilo koje mjeri
potrošnju električne energije u ovom stanu nalazi u ulazu zgrade, u posebnom
ormaru sa brojilima ostalih stanara ulaza, koji ormar se ne obezbjedjuje
zaključavanjem, tako da je to brojilo stana u kojem sa porodicom stanuje, kao
i brojila ostalih stanara, dostupno svakom licu koje udje u ulaz zgrade u
kojoj se stan nalazi.
U svojoj završnoj riječi okrivljeni je, ostajući pri svojoj odbrani predložio
sudu da ga oslobodi od optužbe.
Sud je na glavnom pretresu u dokaznom postupku pročitao zapisnik
Elektrodistribucije N. o izvršenju naloga za obustavu snabdijevanja
električnom energijom broj 0001953 od dana 28.02.2012.godine, pročitao
zapisnik Elektrodistribucije N. o izvršenju naloga za obustavu snabdijevanja
električnom energijom broj 0000268 od 02.03.2012.godine, na saglasan predlog
stranaka pročitao iskaz svjedoka M. M… dat u prethodnom postupku i pročitao
izvod iz kaznene evidencije za okrivljenog dat od Uprave policije CG- PJ N.,
dok je sud na predlog zastupnika ODT-a odustao od saslušanja u svojstvu
svjedoka radnika Elektroditribucije N. Dj. D., smatrajući da je provedenim
dokazima utvrdjeno činjenično stanje, tako da bi saslušanje imenovanog
svjedoka vodilo bespotrebnom odugovlačenju predmetnog krivičnog postupka.
Analizirajući provedene dokaze pojedinačno i u njihovoj medjusobnoj
povezanosti, dovodeći ih u vezi sa navodima optužbe i odbranom okrivljenog sud
je na nesumnjiv način utvrdio da je okrivljeni A. Z. počinio krivično djelo
koje mu je stavljeno na teret optužbom i istog oglasio krivim i krivično
pravno odgovornim sa sljedećih razloga:
Svjedok M. M. u svom iskazu istakao je da je kao radnik Elektrodistribucije sa
kolegom Dj. D. dana 28.02.2012. godine obavljao poslove na isključenju
neurednih platiša električne energije sa mreže i da su izmedju ostalih zbog
neplaćenog duga po osnovu utrošene električne energije sa nisko naponske mreže
isključili stan koji se vodi na ime M. M., lociran u ulici N.H., na način što
su isključenje stana izvršili na brojio i brojilo nakon izvršenog isklučenja
plombirali plombom S 14 i da su on i kolega Dj. dana 02.03.2012.godine,
izvršili kontrolu prethodno isključenog brojila i istom utvrdili da je
predmetno brojilo neovlašćeno priključeno na nisko naponsku
elektrodistributivnu mrežu.
Ovako kazivanje imenovanog svjedoka potvrdjeno je zapisnikom
Elektrodistribucije N. o izvršenju naloga za obustavu snadbijevanja
električnom energijom broj 0001953 od 28.02.2012. godine, u kojem je
konstatovano da su radnici Elektrodistribucije N. Dj. D. i M. M.. isključili
sa nisko naponske mreže stan koji se vodi na potrošača M. M., lociran u ulici
N.H., prekidom dovoda energije na brojilu, zbog neplaćenog duga po osnovu
utrošene električne energije u iznosu od 6.577,44 eura i brojilo nakon
isključenja plombirali plombom S 14, dok je u zapisniku Elektrodistribucije N.
o izvršenju naloga za obustavu snadbijevanja električnom energijom broj
0000268 od 02.03.2012. godine konstatovano da su imenovani radnici
Elektrodistribucije N. prilikom kontrole prethodno isključenog brojila
ustanovili da je isto samovoljno priključeno na napajanje električnom
energijom sa distributivne mreže.
Na osnovu navedenih dokaza sud je utvrdio da je predmetni stan, koji je
vlasništvo M. M., a koji stan je lociran u ulici N.H., čiji je zakupac po
sopstvenom kazivanju u vrijeme dešavanja kritičnih dogadjaja bio okrivljeni A.
Z., dana 28.02.2012. godine, od strane radnika Elektroditribucije isključen sa
elektrodistributivne mreže zbog neplaćenog duga po osnovu utrošene električne
energije na brojilu električne energije i da je kontrolom predmetnog brojila
koja je izvršena dana 02.03.2012.godine, koju su obavili radnici
Elektrodistribucije N., utvrdjeno da je predmetni stan, odnsono brojilo
električne energije istog, neovlašćeno priključeno na napajanje električnom
energijom, na osnovu kojih činjenica je sud izveo zaključak da je upravo
okrivljeni A. Z., kao nosilac svog porodičnog domaćinstva i zakupac predmetnog
stana u kojem po sopstvenom kazivanju sa porodicom duže vremena živi kao
podstanar i samim tim lice koje ima konkretan interes da to učini, nakon što
je predmetni stan prethodno bilo isključen sa distributivne mreže zbog
neplaćenog duga za utrošenu električnu energiju izvršio samovoljno
priključenje električne energije u istom, na osnovu kojeg zaključka je sud na
nesumnjiv način utvrdio da je okrivljeni A. Z. neutvrdjenog dana u periodu od
28.02.2012. godine do 02.03.2012. godine, u N., u stanu koji je vlasništvo M.
M., koji stan se nalazi u ulici N.H., a u kojem stanu okrivljeni sa porodicom
živi kao podstanar, samovlasno pribavio pravo za koje je smatrao da mu
pripada, na način što je nakon što su dana 28.02.2012.godine ovlašćeni radnici
Elektrodistribucije N. isključili navedeni stan sa niskonaponske mreže, zbog
neplaćenog duga na ime utrošene električne energije, isti samovlasno
priključio na niskonaponsku mrežu Elektrodistribucije, kojim radnjama je
okrivljeni počinio krivično djelo samovlašće iz člana 384 stav 1 KZ na način,
u vrijeme i na mjestu kako je to predstavljeno u izreci presude.
Prilikom donošenja odluke o krivici optuženog sud je, cijeneći odbranu
okrivljenog istu odbacio kao neosnovanu i usmjerenu na izbjegavanje krivično
pravne odgovornosti, jer je odbrana okrivljenog u dijelu u kome je okrivljeni
naveo da u predmetnom stanu dana 28.02.2012.godine nije od strane radnika
preduzeća Elektrodistribucija N. isključivana električna energije zbog
neplaćenog duga za utrošenu električnu energiju, jer je ovakva odbrana
okrivljenog u potpunosti opovrgnuta iskazom svjedoka M. M.. i zapisnicima
Elektroditribucije N. o izvršenju naloga za obustavu snadbijevanja električnom
energijom broj 0001953 od 28.02.2013. godine i broj 0000268 od 02.03.2012.
godine, kojim dokazima je sud iz već navedenih razloga pokloio povjerenje i na
istima zasnovao odluku o krivici okrivljenog u predmetnom postupku.
Cijeneći subjektivni odnos okrivljenog prema izvršenom krivičnom djelu, sud je
utvrdio da je okrivljeni prilikom izvršenja predmetnog krivičnog djela
postupao sa direktnim umišljajem, jer je okrivljeni preduzimajući radnje bliže
opisane u izreci presude bio svjestan da takvim postupanjem samovlasno
pribavlja pravo na snabdijevanje električnom energijom za koje je smatrao da
mu pripada, odakle nedvosmisleno proizilazi da je okrivljeni prilikom
izvršenja predmetnog krivičnog djela bio svjestan istog i htio njegovo
izvršenje.
Prilikom donošenja odluke o vrsti i visini kazne okrivljenom sud je u smislu
člana 42 stav 1 KZ na strani okrivljenog kao olakšavajuće okolnosti našao
porodične prilike-činjenicu da je okrivljeni oženjen i otac troje djece, dok
je raniju osudjivanost okrivljenog utvrdjenu uvidom u izvod iz kaznene
evidencije sud istom cijenio kao otežavajuću okolnost u sklopu ličnosti
okrivljenog, jer je očigledno da uslovna osuda kao krivična sankcija koja je
okrivljenom izrečena zbog izvršenja istovrsnog krivičnog djela prilikom ranije
osudjivanosti, nije u dovoljnoj mjeri uticala na okrivljenog da ne čini nova
krivična djela. Imajući u vidu navedene okolnosti, cijeneći pri tom u smislu
odredbe člana 42 stav 2 KZ imovne prilike okrivljenog za koje je sud utvrdio
da su srednje, što je izjašnjenjem okrivljenog koji je prilikom davanja svojih
ličnih podataka na glavnom pretresu svoje imovne prilike okarakterisao kao
srednje, sud je okrivljenog na osnovu člana 39 KZ osudio na plaćanje novčane
kazne u iznosu od 400,00 eura smatrajući da je ovakva kazna primjerena težini
izvršenog krivičnog djela i okrivljenom kao učiniocu istog i da će se sa
ovakvom kaznom na okrivljenog u dovoljnoj mjeri uticati da ubuduće ne vrši
nova krivična djela, odnosno da će se na taj način u ovom konkretnom slučaju
ostvariti svrha kažnjavanja iz člana 32 KZ, u okviru opšte svrhe izricanja
krivičnih sankcija iz člana 4 stav 2 KZ
Odluku o troškovima sud je donio na osnovu člana 226 i 229 ZKP-a i istom
okrivljenog obavezao da na ime paušala kao dijela troškova krivičnog postupka
plati novčani iznos od 50,00 eura, koji iznos je odredjen imajući u vidu
složenost predmeta, trajanje postupka i imovne prilike okrivljenog.
Na osnovu svega izloženog, primjenom člana 374 ZKP-a odlučeno je kao u izreci
presude.
OSNOVNI SUD U N., dana 14.02.2013. godine
Zapisničar S U D I J A
Papović Budimirka s.r. Djuričković Igor s.r.
Za tačnost otpravki tvrdi i ovjerava: Službenik suda
PRAVNA POUKA: Protiv ove presude dozvoljena je žalba u roku od 8 dana od dana
prijema
Iste preko ovog suda Višem sudu Podgorica