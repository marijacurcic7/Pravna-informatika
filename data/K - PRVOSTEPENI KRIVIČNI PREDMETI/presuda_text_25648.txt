CRNA GORA
OSNOVNI SUD U N.
K.br.750/2012
Dana 25.02.2013. godine
OSNOVNI SUD U N., kao prvostepeni krivični, sudija pojedinac Djuričković Igor,
uz sudjelovanje namještenika Papović Budimirke kao zapisničara, rješavajući u
krivičnom predmetu okrivljene K. I. iz N.a, zbog krivičnog djela samovlašće iz
člana 384 stav 1 KZ, postupajući po optužnom predlogu ODT N. Kt.br.441/12 od
09.07.2012.godine, nakon javnog glavnog pretresa održanog dana
25.02.2013.godine, u prisustvu zastupnika ODT-a Dj. R. i okrivljene, donio je
i istog dana javno objavio
R J E Š E NJ E
Okrivljenoj:
K. I., od oca M. i majke K., rodjene P., rodjenoj ... godine u N., sa
prebivalištem u N.-ulica P.P. bb, državljanin Crne Gore, po zanimanju profesor
sociologije, zaposlena, neudata, lošeg imovnog stanja, ranije neosudjivanoj,
- zbog izvršenja krivičnog djela samovlašće iz člana 384 stav 1 KZ, primjenom
citiranih zakonskih odredbi i odredbi iz člana 4 stav 2, člana 42 stav 1,
člana 52 i 65 KZ i odredbi člana 226, 229 stav 4, člana 465, 466, a u vezi
člana 374 ZKP-a i z r i č e s e
SUDSKA OPOMENA
Okrivljena se oslobadja obaveze plaćanja paušala kao dijela troškova krivičnog
postupka.
O b r a z l o ž e n j e
Osnovni državni tužilac u N. svojim optužnim predlogom Kt.br.441/12 od
09.07.2012. godine, stavio je na teret okrivljenoj K. I. izvršenje krivičnog
djela samovlašće iz člana 384 stav 1 KZ. Zastupnik ODT-a Dj. R., koji je
zastupao optužni akt na glavnom pretresu, u svojoj završnoj riječi ostao je
pri navodima podnijetog optužnog akta i predložio sudu da okrivljenu za
počinjeno krivično djelo oglasi krivom i osudi po zakonu.
Okrivljena K. I. u svojoj odbrani datoj na glavnom pretresu u bitnom je
istakla da je vlasnik stana koji se nalazi u ulici P.P. u N., koji stan je
naslijedila nakon smrti svojih roditelja, pri čemu se u vrijeme dešavanja
kritičnih dogadja brojilo električne energije još uvijek vodilo na ime njenog
pokojnog oca M., da u tom stanu živi sama i da je tačno da je prema
Elektrodistribuciji N. u vrijeme dešavanja kritičnog dogadjaja postojao dug za
utrošenu električnu energiju koji je nastao u vrijeme kada su u tom stanu
živjeli njeni roditelji, ali da nije tačno da su radnici Elektrodistribucije
N. dana 28.02.2012. godine izvršili isključenje električne energije u tom
njenom stanu zbog neplaćenog duga za utrošenu električnu energiju, tako da ona
nakon navedenog dana nije izvršila samovoljno priključenje električne energije
u svom stanu, niti joj je poznat način na koji bi se to moglo učiniti jer se
ne razumije u elektro instalacije.
U svojoj završnoj riječi okrivljena je, ostajući pri svojoj odbrani,
predložila sudu da je oslobodi od optužbe.
Sud je na glavnom pretresu u dokaznom postupku pročitao zapisnik
Elektrodistribucije N. o izvršenju naloga za obustavu snabdijevanja
električnom energijom br.0000313 od dana 28.02.2012.godine, pročitao zapisnik
Elektrodistribucije N. o izvršenju naloga za obustavu snabdijevanja
električnom energijom br.0000592 od dana 02.03.2012.godine i pročitao izvod iz
kaznene evidencije za okrivljenu dat od Uprave policije CG PJ N., nakon čega
je sud odustao od neposrednog saslušanja u svojstvu svjedoka radnika
Elektrodistribucije N. Š. B. i Dj.R., smatrajući da je provedenim dokazima do
izvjesnosti utvrdjeno činjenično stanje tako da bi saslušanje imenovanih
svjedoka vodilo bespotrebnom odugovlačenju predmetnog krivičnog postupka.
Analizirajući provedene dokaze pojedinačno i u njihovoj medjusobnoj
povezanosti, dovodećih ih u vezu sa navodima optužbe i kazivanjem okrivljene,
sud je na nesumnjiv način utvrdio da je okrivljena K. I. počinila krivično
djelo koje joj je stavljeno na teret optužbom, pa je zbog izvršenja istog
okrivljenu oglasio krivom i krivično pravno odgovornom iz sljedećih razloga:
Zapisnikom Elektrodistribucije N. o izvršenju naloga za obustavu snadbijevanja
električnom energijom broj 0000313 od 28.02.2012. godine, utvrdjeno je da
navedenog datuma od strane radnika Elektrodistribucije N. isključena
električna energija u stanu okrivljene koji se nalazi u ulici P.P., na način
što je prekinut dovod električne energije na brojilu koje se vodi na ime
potrošača K. M., brojilo broj 88839056, i da je nakon izvršenog isključenja
brojilo plombirano plombom S 15.
Zapisnikom Elektrodistribucije N. o izvršenju naloga za obustavu snabdijevanja
električnom energijom broj 0000592 od 02.03.2012. godine, utvrdjeno je da su
navedenog datuma radnici Elektrodistribucije N. vršeći kontrolu navedenog
prethodno isključenog brojila koje mjeri potrošnju električne energije u stanu
okrivljene, ustanovili da je to brojilo samovoljno priključeno na
distributivnu mrežu.
Na osnovu navedenih činjenica sud je izveo zaključak da je upravo okrivljena
K. I. kao lice koje je po sopstvenom kazivanju u vrijeme dešavanja kritičnih
dogadjaja sama živjela u predmetnom stanu i samim tim lice koje ima konkretan
interes da to učini, izvršila samovoljno priključenje električne energije u
svom stanu, nakon što je električna energija u njenom stanu dana
28.02.2012.godine bila isključena od strane radnika Elektrodistribucije N.
zbog neplaćenog duga za utrošenu električnu energiju, odnosno da je okrivljena
K. I. neutvrdjenog dana u periodu od 28.02.2012. do 02.03.2012. godine, u N. u
svom stanu koji se nalazi u ulici P.P., samovlasno pribavila pravo za koje je
smatrala da joj pripada, na način što je nakon što su dana 28.02.2012. godine,
ovlašćeni radnici Elektrodistribucije N. isključili brojilo broj 88839056 sa
nisko-naponske mreže zbog neplaćenog duga na ime utrošene električne energije,
isto samovlasno priključila na nisko-naponsku mrežu Elektrodistribucije N.,
kojim radnjama je okrivljena počinila krivčno djelo samovlašće iz člana 384
stav 1 KZ.
Cijeneći subjektivni odnos okrivljene prema izvršenom krivičnom djelu, sud je
utvrdio da je okrivljena prilikom izvršenja predmetnog krivičnog djela
postupala sa direktnim umišljajem, jer iz utvrdjenog činjeničnog stanja
proizilazi da je okrivljena preduzimajući radnje izvršenja predmetnog
krivičnog djela postupala sa očiglednom namjerom da na taj način pribavi pravo
na snadbijevanje električnom energijom za koje je smatrala da joj pripada,
odakle nedvosmisleno proizilazi da je okrivljena prilikom izvršenja predmetnog
krivičnog djela bila svjesna istog i htjela njegovo izvršenje.
Prilikom donošenja odluke o krivičnoj sankciji okrivljenoj sud je u smislu
člana 42 stav 1 KZ kao olakšavajuće okolnosti na strani okrivljene našao loše
imovne prilike i njenu raniju neosudjivanost utvrdjenu uvidom u izvod iz
kaznene evidencije za okrivljenu, dok otežavajućih okolnosti na strani
okrivljene po ocjeni suda nije bilo. Cijeneći navedene olakšavajuće okolnosti,
kao i okolnosti pod kojima je predmetno krivično djelo izvršeno-činjenicu da
je okrivljena izvršila samovlasno priključenje električne energije u svom
stanu dana 28.02.2012.godine, dakle u zimsko doba godine kada su niske
temperature vazduha uslijed čega je električna energija nepohodna u cilju
omogućavanja normalnih uslova za život svakog domaćinstva, sud je našao da su
u konkretnom slučaju ispunjeni uslovi propisani odredbama člana 65 stav 1 i 3
KZ za izricanje sudske opomene, pri čemu sud nalazi da će se i sa ovakvom
vrstom krivične sankcije na okrivljenu u dovoljnoj mjeri uticati da ubuduće ne
vrši nova krivična djela i da će se na taj način u ovom konkretnom slučaju
ostvariti svrha izricanja sudskih opomena iz člana 52 stav 2 KZ, u okviru
opšte svrhe izricanja krivičnih sankcija iz člana 4 stav 2 KZ.
Odluku o troškovima krivičnog postupka sud je donio na osnovu člana 226 i 229
stav 4 ZKP-a i istom okrivljenu oslobodio obaveze plaćanja paušala kao dijela
troškova krivičnog postupka, s obzirom na činjenicu da se radi o licu lošeg
imovnog stanja, tako da bi po ocjeni suda plaćanje paušala kao dijela troškova
ovog krivičnog postupka, dodatno ugrozilo loše imovne prilike okrivljene.
Na osnovu svega izloženog, na osnovu člana 465 i 466 ZKP-a, a u smislu odredbi
člana 374 ZKP-a odlučeno je kao u izreci rješenja.
OSNOVNI SUD U N., dana 25.02.2013. godine
Zapisničar S U D I J A
Papović Budimirka s.r. Djuričković Igor s.r.
Za tačnost otpravki tvrdi i ovjerava: Službenik suda
PRAVNA POUKA: Protiv ove presude dozvoljena je žalba u roku od 8 dana od dana
prijema iste
Preko ovog suda Višem sudu Podgorica