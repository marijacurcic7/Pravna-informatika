CRNA GORA
OSNOVNI SUD U N.
K. br. 740/2012
Dana 04.02..2013.godine
U IME CRNE GORE
OSNOVNI SUD U N., sudija pojedinac Djuričković Igor, uz sudjelovanje sudijskog
pripravnika Raičević Ratka i namještenika Papović Budimirke kao zapisničara,
rješavajući u krivičnom predmetu okrivljenog B. R. iz N., zbog krivičnog djela
teška tjelesna povreda iz člana 151 stav 1 KZ, postupajući po optužnom
predlogu ODT Nikšić Kt.br.526/12 od 16.07.2012. godine, nakon javnog glavnog
pretresa održanog dana 01.02.2013.godine, u prisustvu zamjenika ODT-a Dj. D.,
okrivljenog i njegovog branioca D. S. advokata iz N., donio je i dana
04.02.2013.godine javno objavio:
P R E S U D U
Okrivljeni:
B.R., JMBG:…, od oca Z. i majke V.rodjene Ć., rodjen … . godine u N., sa
prebivalištem u N., ulica V. I. br. .., državljanin Crne Gore, završio srednju
Ekonomsku skolu, neoženjen, nezaposlen, lošeg imovnog stanja, ranije
neosudjivan,
K r i v j e
Što je:
Dana 20.06.2012 godine, oko 24 sata, u N., u ulici V. I., fizički napao
oštećenog K. B., na način što ga je pesnicom udario u predjelu glave, kojom
prilikom je oštećenom nanio tešku tjelesnu povredu u vidu preloma nosnih
kostiju sa pomjeranjem koštanih fragmenata u desno, sa prelomom krunice prvog
gornjeg premolara lijevo,
- čime je počinio krivično djelo teška tjelesna povreda iz člana 151 stav 1
Krivičnog zakonika,
- pa sud okrivljenom zbog izvršenja navedenog krivičnog djela primjenom
citiranih zakonskih odredbi, odredbi iz člana 4 stav 2, člana 42, 45, 46, 52,
53 i 54 KZ, kao i odredbi iz člana 226, 229 i člana 374 ZKP-a izriče:
USLOVNU OSUDU
Sa kojom okrivljenom utvrdjuje kaznu zatvora u trajanju od 4 (slovima:četiri)
mjeseca i istovremeno odredjuje da se navedena kazna neće izvršiti ukoliko
okrivljeni u roku od dvije godine od dana pravosnažnosti presude ne počini
novo krivično djelo.
Obavezuje se okrivljeni da na ime troškova krivičnog postupka plati novčani
iznos od 94,00 eura u roku od 15 dana od dana pravosnažnosti presude, pod
prijetnjom prinudnog izvršenja, na žiro račun Osnovnog suda u N. broj
832-152-32 i da sudu dostavi dokaz o izvršenoj uplati.
O b r a z l o ž e nj e
Osnovni državni tužilac u N. svojim optužnim predlogom Kt.br. 526/12 od
16.07.2012. godine, stavio je na teret okrivljenom B. R izvršenje krivičnog
djela teška tjelesna povreda iz člana 151 stav 1 KZ, koje krivično djelo je
činjenično opisano u izreci presude. Zamjenik ODT-a Dj. D., koji je zastupao
optužni akt na glavnom pretresu, u svojoj završnoj riječi ostao je pri
navodima podnijetog optužnog akta i predložio sudu da okrivljenog za počinjeno
krivično djelo oglasi krivim i osudi po zakonu.
Okrivljeni B.R. u svojoj odbrani datoj na glavnom pretresu, u bitnom je
istakao da je dana 20.06.2012 godine u poslijepodnevnim časovima sa društvom
iz ulice igrao fudbal i da je u jednom momentu lopta sa kojom su igrali
slučajno udarila u vozilo oštećenog K. B., koje je bilo parkirano na ulici, na
šta je oštećeni K. reagovao tako da je počeo da viče na njega, iako mu je on
govorio da je lopta slučajno udarila u njegovo vozilo, ali se oštećeni na to
nije obazirao, već ga je vrijedjao i psovao mu majku, iako ga je on upozoravao
da to ne čini, ali u toj situaciji izmedju njega i oštećenog nije bilo
nikakvog fizičkog kontakta jer je on otišao kuci ne želeći da se sukobljava sa
oštećenim. Dalje je objasnio da je kasnije te večeri, oko 22 sata, dok je
stajao sa drugovima na istom mjestu na kome su ranije toga dana igrali fudbal,
naišao oštećeni K. sa vozilom i pošto je isto parkirao i izašao iz vozila
počeo ponovo da ga provocira, da mu psuje majku i da mu govori da je niko i
nista, da je samo jedan obični podstanar u njegovoj ulici i da ce mu zabraniti
da prolazi tom ulicom do kuce u kojoj stanuje, a da je na to on regovao tako
što je oštećenom opet rekao da mu ne psuje majku, na šta je oštećeni K. njemu
rekao da može slobodno i on njemu da to ucini, ali da je on oštećenom na to
rekao da ne želi da psuje njegove roditelje jer nije tako vaspitan i da mu ne
može zabraniti da prolazi ulicom do kuce u kojoj stanuje i da je zatim
primjetio da se oštećeni K. sprema da ga udari pesnicom i on je tada, da bi
preduprijedio udarac oštećenog, oštećenog udario stisnutom pesnicom u predjelu
lica, od kog udarca je oštećeni K. pao na tlo, tako sto je rukama i koljenima
bio oslonjen na tlo, dakle nije pao i glavom udario u tlo, nakon čega je on
otisao svojoj kuci i nakon nekih 15 minuta saznao da ga je oštećeni prijavio
policiji. Dodao da je po njegovom mišljenju oštećeni u vrijeme dešavanja
kritičnog dogadjaja bio pod dejstvom alkohola, kao i da je cijelom kritičnom
dogadjaju i dogadjaju koji se desio kritičnog dana u poslijepodnevnim časovima
prisustvovao svjedok K. G.koji je sve detalje tih dogadjaja mogao da opazi jer
je u vrijeme dešavanja istih bio u neposrednoj blizini.
U svojoj završnoj riječi okrivljeni je, ostajući pri svojoj odbrani, lično i
preko svog branioca istakao da smatra da je kritičnom prilikom udario
oštećenog jer su sve okolnosti upućivale na to da oštećeni namjerava da ga
prvi udari i u tom pravcu predložio sudu da ga oslobodi od optužbe, a da u
slučaju da sud nadje da u njegovim radnjama postoje elementi predmetnog
krivičnog djela i oglasi ga krivim zbog izvršenja krivičnog djela koje mu je
stavljeno na teret optužbom, uzimajući u obzir sve olakšavajuće okolnosti koje
se stiču na njegovoj strani, izrekne mu uslovnu osudu, jer bi se po mišljenju
odbrane i sa tom vrstom krivične sankcije u konkretnom slučaju ostvarila svrha
izricanja istih propisana zakonom.
Sud je na glavnom pretresu u dokaznom postupku neposredno saslušao oštećenog
K. B. i svjedoka K. G., na saglasan predlog stranaka pročitao nalaz i
mišljenje vještaka medicinske struke dr B. V. dat u prethodnom postupku,
izvršio uvid u medicinsku dokumentaciju izdatu na ime okrivljenog i to:
izvještaje ljekara specijaliste JZU Opšta bolnica Nikšić broj protokola 3105
od 02.05.2012. godine, broj protokola 3209 od 06.05.2012. godine, broj
protokola 3225 od 07.05.2012. godine, i broj protokola 2536 od 09.05.2012.
godine i pročitao izvod iz kaznene evidencije za okrivljenog dat od Uprave
policije CG PJ Nikšić.
Analizirajući provedene dokaze, pojedinačno i u njihovoj povezanosti, dovodeći
ih u vezu sa navodima optužbe i kazivanjem okrivljenog, sud je na nesumnjiv
način utvrdio da je okrivljeni B.R. počinio krivično djelo stavljeno mu na
teret optužbom i istog oglasio krivim i krivično-pravno odgovornim iz
sljedećih razloga:
Oštećeni K. B. u svom svjedočkom iskazu u bitnom je istakao da stanuje u ulici
V. I. u N., a da je okrivljeni B.R. njegov komšija koji stanuje u istoj ulici,
da je dana 20.06.2012.godine oko 24 sata došao iz grada i svoje vozilo
parkirao ispred svoje kuće, da mu je nakon što je izašao iz vozila prišao
okrivljeni B.R. i rekao mu da mu je on prilikom susreta u poslijepodnevnim
časovima istog dana opsovao majku, na šta je on okrivljenom odgovorio da to
nije tačno i da je problem u toj prethodnoj situaciji bio zato što je lopta sa
kojom su okrivljeni i njegovo društvo igrali fudbal udarila u njegovo
parkirano vozilo, zbog čega je on negodovao, ali tom prilikom okrivljenom nije
psovao majku, da bi ga u tom momentu okrivljeni B. iznenada udario stisnutom
pesnicom u predjelu lica sa lijeve strane u predjelu ispod lijevog oka i nosa,
te da je od siline tog udarca on odmah pao, nakon čega se ubrzo pribrao i
ustao, zatim vidio je da je krvav i osjetio bolove u predjelu nosne kosti i
ustanovio da mu je polomljen zub-četvorka u gornjoj vilici. Takodje je istakao
da je nakon toga pogledom potražio okrivljenog B. i vidio da je okrivljeni već
bio daleko od njega i da se i dalje udaljava, a zatim otišao u policiju i
prijavio kritični dogadjaj, a kasnije se radi ukazivanja medicinske pomoći
javio u Opštu bolnice Nikšić, gdje su mu ljekari konstatovali frakturu nosne
kosti i prelom jednog zuba. Naveo je i da smatra da ga je kritičnom prilikom
okrivljeni B. udario bez razloga, jer nesporazum koji je kritičnog dana u
poslijepodnevnim časovima on imao sa okrivljenim nije bio takvog karaktera da
bi predstavljao povod za fizički napad okrivljenog na njega. Istakao je i da
se nakon kritičnog dogadjaja sa okrivljenim izmirio i izgladio odnose, zbog
čega se kao oštećeni ne pridružuje krivičnom gonjenju protiv okrivljenog i ne
ispostavlja imovinsko pravni zahtjev.
Svjedok K. G. u svom iskazu u bitnom je istakao da je kritičnog dana u
poslijepodnevnim časovima zajedno sa okrivljenim B.R. i još nekim društvom iz
svoje ulice igrao fudbal u toj ulici i da je u jednom momentu lopta slučajno
udarila u vozilo oštećenog K. B., koje je bilo parkirano ispred njegove kuće i
da je tada oštećeni okrivljenog nazvao majmunom i rekao mu da ne udara loptom
u njegovo vozilo, nakon čega mu se okrivljeni izvinio, da bi zatim oštećeni K.
okrivljenom B. opsovao majku, na čemu se taj dogadjaj završio. Dalje je
istakao da su on i okrivljeni tog istog dana u kasnim večernjim satima bili u
svojoj ulici kada je oštećeni K. došao iz grada i nakon što je oštećeni
parkirao svoje vozilo i izašao iz istog prišao mu je okrivljeni i pitao ga
zašto mu je tog dana opsovao majku, na šta je oštećeni okrivljenom rekao da
može i on njemu da uzvrati psovkom, na šta je okrivljeni rekao da to ne želi
da učini jer nije takva osoba da bi vrijedjao nečije roditelje, nakon čega je
oštećeni uhvatio za ruku okrivljenog B. i rekao mu da je on tu niko i ništa
jer nema svoju kuću, te da će mu zabraniti da prolazi tom ulicom, nakon kojih
riječi je okrivljeni udario oštećenog šakom u lice, koji je od tog udarca pao
na tlo, a okrivljeni se udaljio u pravcu grada, na čemu se taj dogadjaj
završio. Odgovarajući na pitanja postavljena na glavnom pretresu imenovani
svjedok je istakao da je kritičnom prilikom, prije nego što je došlo do toga
da okrivljeni B. udari oštećenog, oštećeni K. okrivljenog B. svojom desnom
rukom uhvatio za nadlakticu lijeve ruke i to dio nadlaktice bliže ramenu, dok
je okrivljeni B. razgovarajući sa oštećenim gestikulirao podižući ruke, a
oštećeni K. ga svojom drugom rukom udarao po rukama govoreći mu da ne podiže
ruke.
Stalni sudski vještak medicinske struke dr B. V.u svom nalazu i mišljenju,
koji nalaz i mišljenje je sud cijenio kao jasan, stručan i objektivan, jer je
isti dat po pravilima struke i na osnovu vjerodostojne medicinske
dokumentacije, naveo da je u izvještaju ljekara specijaliste
otorinolaringologa broj protokola 3122 od 21.06.2012.godine navedeno da se
toga dana oštećeni K. B. javio na pregled zbog povreda zadobijenih od strane
drugog lica i da je kliničkim i ORL pregledom, kao i RTG pregledom i snimanjem
nosnih kostiju kod oštećenog konstatovana poreda u vidu preloma nosnih kosti
sa pomjeranjem koštanih fragmenata, a da je u izvještaju stomatologa od
20.06.2012. godine konstatovano da je kliničkim prgledom oštećenog kod istog
konstatovana povreda u vidu preloma krunice prvog gornjeg prelomara lijevo, te
da je navedena povreda u vidu preloma nosnih kostiju sa pomjeranjem koštanih
fragmenata u desno kod oštećenog povreda teške prirode, a da je prelom krunice
prvog gornjeg premolara lijevo povreda lake prirode, te da su ove povrede kod
oštećenog nastale dejstvom tupo-tvrde sile jakog inteziteta djelovanja kao na
primjer: udarcem stisnutom pesnicom, bejzbol palicom, većom staklenom
pepeljarom, većim kamenom ili nekim sličnim predmetom.
Iz izvoda iz kaznene evidencije izdatog od Uprave policije CG PJ Nikšić pod
brojem 2076 od 26.09.2012.godine, utvrdjeno je da okrivljeni B.R. nije ranije
osudjivan.
Na osnovu navedenog iskaza oštećenog K. B., koji je sud cijenio kao istinit,
jer je oštećeni kritični dogadjaj opisao odredjeno i ubjedljivo, kazujući pri
tom na istovjetan način u prethodnom postupku i na glavnom pretresu u
prisustvu okrivljenog, koje kazivanje oštećenog je u dijelu vrste, težine i
mehanizma nastanka povreda kod oštećenog potvrdjeno nalazom i mišljenjem
vještaka medicinske struke B. dr V., sud je na nesumnjiv način utvrdio da je
okrivljeni B.R. dana 20.06.2012.godine, u N., u ulici V. I., oštećenom K. B.
nanio tjelesnu povredu u vidu preloma nosnih kostiju sa pomjeranjem koštanih
fragmenata u desno, sa prelomom krunice prvog gornjeg premolara lijevo, na
način što ga je stisnutom pesnicom udario u predjelu glave, kojim radnjama je
okrivljeni počinio krivično djelo teška tjelesna povreda iz člana 151 stav 1
KZ na način, u vrijeme i na mjestu kako je to predstavljeno u izreci presude.
U tom pravcu sud je prilikom ocjene odbrane okrivljenog istu kao neosnovanu i
usmjerenu na izbjegavanje krivično pravne odgovornosti odbacio u dijelu u kome
je okrivljeni navodi da je kritičnom prilikom udario oštećenog K. B., nakon
što je od oštećenog pretrpio brojne uvrede i da bi preduprijedio oštećenog da
ga prvi udari, jer je odbrana okrivljenog u tom dijelu u potpunosti opovrgnuta
iskazom oštećenog K. B., kojem dokazu je sud iz već navedenih razloga poklonio
povjerenje i na istom zasnovao odluku o krivici okrivljenog.
Takodje, da okrivljeni B.R. u svojoj odbrani kritični dogadjaj nije opisao
onako kako se isti zaista desio, po mišljenju suda upućuje i iskaz svjedoka K.
G., koji je po sopstvenom kazivanju u drugarskim odnosima sa okrivljenim, jer
imenovani svjedok u svom iskazu datom na glavnom pretresu nije istakao da je
oštećeni K. B. u kritičnoj situaciji krenuo da udari okrivljenog B. R., već da
je oštećeni K. okrivljenog B. koji je gestikulirao rukama razgovarajući sa
oštećenim jednom rukom uhvatio za nadlakticu lijeve ruke, a drugom ga udarao
po rukama govoreći mu da ih ne podiže, nakon čega je okrivljeni udario
pesnicom u lice oštećenog K. B.. Sud je prihvatajući u cjelosti iskaz
oštećenog K. B. odbacio iskaz svjedoka K. G., smatrajući da je isti
neobjektivan, kao i da različito kazivanje okrivljenog i imenovanog svjedoka u
vezi sa navodnim okolnostima da li se oštećeni K. kritičnom prilikom prije
nego što je zadobio udarac pesnicom u lice od okrivljenog pripremao da udari
okrivljenog, ukazuje da imenovani svjedok i okrivljeni u svojim iskazima
kritični dogadjaj nijesu predstavili istinito, već da je imenovani svjedok
svoj iskaz dao nakon dogovora sa okrivljenim, pokušavajući da kritični
dogadjaj opiše na način na koji bi okrivljenom pomogao u izbjegavanju krivične
odgovornosti u predmetnom postupku, što je učinio neuspješno jer je kritični
dogadjaj u odnosu na predmetne okolnosti opisao različito od okrivljenog, tako
da iskaz imenovanog svjedoka nije mogao biti osnov za donošenje drugačije
odluke o krivici okrivljenog u predmetnom postupku..
Cijeneći subjektivni odnos okrivljenog prema počinjenom krivičnom djelu sud je
našao da je okrivljeni prilikom izvršenja predmetnog krivičnog djela postupao
sa eventualnim umišljajem, jer iz utvrdjenog činjeničnog stanja proizilazi da
je okrivljeni preduzimajući radnje bliže opisane u izreci presude, bio
svjestan da postupajući na taj način, dakle udarajući oštećenog pesnicom u
predjelu glave, odnosno nosa, oštećenom može nanijeti težu povredu u tom
dijelu tijela, pa je na to i pristao.
Prilikom donošenja odluke o krivičnoj sankciji okrivljenom, sud je u smislu
člana 42 stav 1 KZ-a kao olakšavajuće okolnosti na strani okrivljenog našao
relativnu mladost u vrijeme izvršenja premetnog krivičnog djela, držanje
okrivljenog nakon izvršenog krivičnog djela-činjenicu utvrdjenu kazivanjem
oštećenog da se okrivljeni nakon kritičnog dogadjaja izmirio sa oštećenim,
loše imovno stanje, činjenicu da se oštećeni nije pridružio krivičnom gonjenju
protiv okrivljenog, činjenicu utvrdjenu uvidom u medicinsku dokumentaciju za
okrivljenog (izvještaje ljekara specijaliste JZU Opšta bolnica Nikšić broj
protokola 3105 od 02.05.2012. godine, broj protokola 3209 od 06.05.2012.
godine, broj protokola 3225 od 07.05.2012. godine, i broj protokola 2536 od
09.05.2012. godine) da je okrivljeni početkom maja mjeseca 2012.godine, dakle
na oko mjesec i po dana prije kritičnog dogadjaja, nakon porodične tragedije-
smrti brata u saobraćajnoj nezgodi imao zdravstvenih problema psihijatrijske i
internističke prirode i njegovu raniju neosudjivanost utvrdjenu izvodom iz
kaznene evidencije, dok otežavajućih okolnosti na strani okrivljenog po ocjeni
suda nije bilo. Cijeneći navedene olakšavajuće okolnosti sud je našao da se
radi o osobito olakšavajućim okolnostima i da prema okrivljenom radi
ostvarivanja ciljeva krivično-pravne zaštite društvenih vrijednosti nije nužno
primijeniti kaznu i istom na osnovu člana 53 i 54 KZ izrekao uslovnu osudu, sa
kojom je okrivljenom utvrdio kaznu zatvora u trajanju od 4 mjeseca, koja kazna
je okrivljenom primjenom odredbi člana 45 i 46 KZ ublažena ispod zakonskog
minimuma propisanog za predmetno krivično djelo i istovremeno odredio da se
ova kazna neće izvršiti ukoliko okrivljeni u roku od dvije godine od dana
pravosnažnosti presude ne počini novo krivično djelo, smatrajući da će se i sa
prijetnjom izvršenja utvrdjene kazne zatvora, uz provjeru ponašanja
okrivljenog u roku od dvije godine na istog u dovoljnoj mjeri uticati da
ubuduće ne vrši nova krivična djela i da će se na taj način u ovom konkretnom
slučaju ostvariti svrha izricanja uslovnih osuda iz člana 52 stav 2 KZ, u
okviru opšte svrhe izricanja krivičnih sankcija iz člana 4 stav 2 KZ.
Odluku o troškovima krivičnog postupka sud je donio primjenom odredbi člana
226 stav 2 tačka 9 i člana 229 stav 1 ZKP-a i istom obavezao okrivljnog da na
ime troškova krivčnog postupka plati iznos od 94,00 od čega se iznos od 44,00
eura odnosi na ime nagrade vještaku medicinske struke za dati nalaz i
mišljenje dok se iznos od 50,00 eura odnosi na ime paušala kao dijela troškova
krivčnog postupka koji iznos je odredjen imajući u vidu složenost predmeta,
trajanje postupka i imovne prilike okrivljenog.
Na osnovu svega izloženog, primjenom odredbi člana 374 ZKP-a odlučeno je kao u
izreci presude.
OSNOVNI SUD U N., dana 04.02.2013. godine.
Zapisničar S U D I J A
Papović Budimirka s.r. Djuričković Igor s.r.
Za tačnost otpravki tvrdi i ovjerava: Službenik suda
PRAVNA POUKA: Protiv ove presude dozvoljena je žalba u roku od 8 dana od dana
prijema
Iste preko ovog suda Višem sudu Podgorica