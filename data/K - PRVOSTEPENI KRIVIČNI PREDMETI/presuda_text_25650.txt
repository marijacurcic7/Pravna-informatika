

Rs. br. 10/13 


OSNOVNI SUD U ŽABLJAKU, kao vanparnični, po predsjedniku suda Anđelić Mihailu, u pravnoj stvari predlagača J. M. iz Š., protiv pr. predlagača J. L.i J. N., oboje iz C., Ul. IV j. br.1, radi fizičke diobe nekretnina, nakon ročišta održanog 12.09.2013. godine u prisustvu predlagača i pr. predlagača J. L. a u odsustvu J. N., donio je dana 25. 09. 2013. godine 


R J E Š E NJ E


Vrši se fizička dioba nepokretnosti, upisanih u listu nepokretnosti br.194 KO
Mljetičak kao susvojina stranaka sa veličinom udjela: Ja. M. 1/5, J. L.3/5 i
J. N. 1/5, na način što:
I. a/ Predlagaču J. Mi. u dio pripade i to :
dio par. br. 7/6 zv. ,,Polje” po kulturi livada V klase, površine 2.230 m2,
dio par. br. 7/6 zv. ,,Polje” po kulturi livada IV klase, površine 2.229 m2,
što ukupno iznosi 4459 m2.
b/ Pr. predlagačima J. L. u veličini od 3/4 i J. N.u veličini od 1/4 pripade u
dio i to:
dio par. br. 7/6 zv. ,,Polje” po kulturi livada V klase, površine 870 m2,
dio par. br. 7/6 zv. ,,Polje” po kulturi livada IV klase, površine 871 m2,
par. br. 7/9 zv. ,,Polje” po kulturi livada V klase, površine 1100 m2,
par. br. 7/9 zv. ,,Polje” po kulturi livada IV klase, površine 1200 m2,
par. br. 7/14 zv. ,,Polje” po kulturi livada V klase, površine 2100 m2,
par. br. 7/14 zv. ,,Polje” po kulturi livada IV klase, površine 2200 m2,
par. br. 7/17 zv. ,,Glavice” po kulturi livada V klase, površine 1000 m2,
par. br. 7/17 zv. ,,Glavice” po kulturi livada IV klase, površine 1100 m2,
par. br. 7/18 zv. ,,Glavice” po kulturi livada V klase, površine 3500 m2,
par. br. 41/3 zv. ,,Ograda” po kulturi livada V klase, površine 1800 m2,
par. br. 41/9 zv. ,,Pod Pješivac” po kulturi livada V klase, površine 2500 m2,
Sastavni dio ovog rješenja je skica lica mjesta urađena od strane vještaka
geodetske struke Č. M., geod.tehn. iz P..
II Konstituiše se pravo službenosti prolaza jednostopcem a najkraćim potezom
trase prolaza sa seoskog puta do bunara na parceli br. 41/3 zv. "Ograde" i
korišćenje vode sa istog a koja parcela se graniči svojom južnom stranom sa
seoskim putem.
Troškovi postupka padaju na teret predlagača.
III Utvrđuje se da je predlagač povukao predlog za fizičku diobu nepokretnosti
- zemljišnih parcela upisanih u p.l. br.262 KO Petnjica.

O b r a z l o ž e nj e

Predlagač je u predlogu za diobu zajedničkih nekretnina i u riječi na održanim
ročištima u bitnom tražio da se izvrši fizička podjela nekretnina upisanih u
posjedovnom listu br. 194 KO Mljetičak, ukupne površine 22300 m2, kao
susvojina stranaka sa veličinom udjela: J. M. 1/5, J.L. 3/5 i J. N. 1/5 i
parcela u posjedovnom listu br.262 KO Petnjica upisanih kao susvojina Jakić
Lidije u obimu prava 3/4 i Jakić Novice u obimu prava 1/4. U toku postupka
predlagač je zatražio da sud utvrdi pravo službenosti prolaza i korišćenja
vode sa bunara koji se nalazi na parceli br. 41/3, te odustao, odnosno povukao
predlog fizičke diobe prema p.l. br. 262 sa razloga jer u tom listu uopšte
nije bio upisan kao suvlasnik.
Na održanim ročištima predlagač je predložio da sud saglasno nalazu i
mišljenju vještaka geodetske struke i skici lica mjesta, odnosno nalazu i
mišljenju vještaka poljoprivredne struke, izdvoji fizički dio na ime
predlagača kao i pr.predlagača, kako je to bliže označeno skicom po vještaku
geodetske struke, a troškove postupka nije je tražio.
Pr. predlagači J. N. i J. L. nijesu pristupali na zakazana ročišta - lica
mjesta, iako su o svakom bili uredno obaviješteni, pa je sud na predlog
predlagača održavao ročišta u njihovom odsustvu shodno čl. 2 st. 2 ZVP-a u
vezi čl. 298 ZPP-a. Pr.predlagač J. L. je pristupila na završno ročište od
12.09.2013. godine, na kojem je izjavila da je pr. predlagača - njen sin
uredno primio poziv ali da zbog nekih neodložnih obaveza nije mogao pristupiti
na završno ročištu, te da se ročište može održati u njegovom odsustvu, te
dalje ,da je najracionalnije da dioba bude izvršena na način kako su to
predložili vještaci geodetske i poljoprivredne struke a da i dalje ostane u
jednoj cjelini - susvojini dio koji pripada njoj i njenom sinu pr.predlagaču
J.N. te da između njih dvoje ne treba vršiti fizičku podjelu.
Pri vršenju fizičke diobe sud je vodio računa da predlogom budu obuhvaćena sva
lica koja su kao suvlasnici bila označena u posjedovnom listu br.194 KO
Mljetičak a ovo u skladu sa čl. 174 ZVP-a.
Sud je u dokaznom postupku proveo dokaze : izvršio uviđaj na licu mjesta,
pročitao nalaz i mišljenje vještaka geodetske struke Č. M. geometra iz P., od
20.08.2013. godine, izvršio uvid u skicu lica mjesta urađenu po istom
vještaku, pročitao nalaz i mišljenje vještaka poljoprivredne struke A. D.
dipl. ing. agronomije iz N. od 28.08.2013.godine, te izvršio uvid u p.l. br.
194 KO Mljetičak .
Sud je utvrdio da među zajedničarima nema spornih prava na stvarima koje su
predmet diobe, niti spora po pitanju veličine udjela u zajedničkim stvarima –
imovini, odnosno da nema spora o činjenicama, koja su nepokretnosti tj.
zemljišne parcele predmet ove fizičke diobe.
Iz nalaza i mišljenja vještaka geodetske struke, skice lica mjesta, uviđaja,
fotoelaborata kao i nalaza i mišljenja vještaka poljoprivredne struke, te p.l.
proizilazi, da su vještak geometar i vještak poljoprivredne struke dali
osnovne elemente za konačni predlog fizičke podjele a imajući u vidu tržišne
vrijednosti, položaj, kulturu i mogućnost korišćenja zemljišnih parcela, putnu
infrastrukturu, mogućnost primjene agrotehnike, te korišćenje u komercijalne i
građevinske svrhe. Shodno gornjem izvršena je fizička dioba na način što je
predlagaču izdvojen dio parcele br. 7/6 zv. "Polje" po kulturi livada V klase
u površini 2.230 m2 i dio parcele br.7/6 zv. "Polje" livada IV klase, površine
2.229 m2, a što ukupno iznosi 4.459 m2, što dalje znači da su pr. predlagači
na gornje izdvajanje parcele u jednoj cjelini dali saglasnost i to J. L.
neposredno na ročištu a J.N. nije imao primjedbi na gornji nalaz i mišljenje
odnosno skicu lica mjesta, koji su mu uredo dostavljeni radi čega je sud
zaključio, da je i imenovani saglasan sa ovakvom fizičkom podjelom a ovo tim
prije jer je pr. predlagač J. L. insistirala da ostale parcele upisane na
njeno ime i ime njenog sina N.ostanu i dalje nepodijeljene a u obimu kako je
to naznačio vještak geodetske struke, pri čemu je vještak poljoprivredne
struke ukazao da je gornja fizička dioba najracionalnija kako se ne bi svaka
parcela cijepala po vlasničkim udjelima a parcele se ne bi usitnjavale što je
i sa gledišta obrade istih i ekonomski posmatrano opravdano.

Na osnovu provedenih dokaza a imajući u vidu predloge vještaka geometra i vještaka poljoprivredne struke, sud je izvršio fizičku podjelu nepokretnosti tj. zemljišnih parcela, upisanih u posjedovnom listu br. 194 KO Mljetičak, a na način kako je to bliže označeno dispozitivom rješenja, pri čemu je imao u vidu, mjesto, položaj i kulturu te jednaku tržišnu vrijednost u pogledu procjene zemljišta. Dakle sud je fizičku podjelu izvršio na temelju odredaba čl. 174 – 178 ZVP –a vodeći računa o svim bitnim elementima koji karakterišu približno jednaku površinu, odnosno tržišnu vrijednost realnih dijelova koji su pripadali strankama a shodno veličini njihovih idealnih dijelova iz javne isprave. 
Na osnovu gornjeg, imajući u vidu da je sud prihvatio sve provedene dokaze kao jasne, logične i nesumnjive, te da nije bilo nikakvog spora oko veličine udjela koji pripadaju strankama shodno posjedovnom listu br. 194 KO Mljetičak, kao i da stranke nijesu prigovorile, vještaku poljoprivredne i geodetske struke na njihove nalaze i mišljenja odnosno skicu lica mjesta, izvršena je fizička podjela tj. izdvajanje predlagaču jedne cjeline parcele br. 7/6 a kako je precizirano nalazom i mišljenjem vještaka geodetske i poljoprivredne struke i skici lica mjesta. 
Imajući u vidu zahtjev predlagača za konstituisanje prava službenosti prolaza i korišćenje vode sa bunara, te u uslovima kada istom niko od pr. predlagača nije prigovorio, a da se bunar nalazio na dijelu parcele koja je u određenom obimu pripadala i predlagaču kao suvlasniku, to je gornje sud cijenio kao osnovano, te trasu prolaza označio najkraćim pravcem sa seoskog puta do bunara jednostopcem. 

Sastavni dio ovog rješenja je skica lica mjesta urađena od strane vještaka
geodetske struke Č. M., geod.tehn. iz P..
Na ročištu od 27.06.2013.godine predlagač je izjavio da povlači predlog za
fizičku diobu nepokretnosti -zemljišnih parcela upisanih u p.l. br. 262 KO
Petnjica, radi čega je sud shodno čl. 11 ZVP-a utvrdio da je u tom dijelu
predlog povučen obzirom da se pr. predlagači nijesu protivili povlačenju toga
dijela predloga.
Odluku da predlagač snosi troškove postupka sud je donio shodno čl. 28 ZVP-a
tj. predlagač na završnom ročištu nije tražio troškove postupka.


Sa iznijetog odlučeno je kao i u dispozitivu. 


OSNOVNI SUD U ŽABLJAKU, dana 25. 09. 2013. godine


PREDSJEDNIK SUDA

Mihailo Anđelić,s.r.

PRAVNA POUKA:
Protiv ovog rješenja dozvoljena
je žalba u roku od 15 dana od dana
prijema istog, preko ovog suda
Višem sudu Bijelo Polje.