K. br. 404/13
U IME CRNE GORE
OSNOVNI SUD U PODGORICI kao prvostepeni, krivični, po sudiji Željki Jovović,
uz učešće Rajković Danijele kao zapisničara, u krivičnom predmetu protiv
okrivljene Dj. B. iz Podgorice, zbog krivičnog djela teško djelo protiv
bezbjednosti javnog saobraćaja iz čl. 348 st. 3 u vezi čl. 339 st. 3 u vezi
st. 1 Krivičnog zakonika, rješavajući po optužnom predlogu ODT Podgorica Kt.
br. 535/13 od 18. 04.2013. godine, nakon održanog glavnog i javnog pretresa u
prisustvu zastupnika optužbe Pavličić Biljane i okrivljene dana
17.07.2013.godine donio je i istog dana javno objavio
P R E S U D U
Okrivljena
Đ. B., JMB xxxxxxxxxxxxx, od oca M. i majke G., rođene M., rođena 19. 07.
19xx. godine u Podgorici, sa prebivalištem u Podgorici Ul. Vijenac Kosovskih
junaka br. x, završila Pravni fakultet, po zanimanju diplomirani pravnik,
penzioner, udata, majka dvoje djece, srednjeg imovnog stanja, neosuđivana.
Kriva je
Što je:
Dana 05. 01. 2013. godine, oko 12,00 časova, u Podgorici, u Bulevaru Džordža
Vašingtona, ne pridržavajući se saobraćajnog propisa iz čl. 22 st. 1 ZOBS-a na
putevima, ugrozila saobraćaj i dovela u opasnost život i tijelo ljudi, na
način što je, upravljajući putničkim vozilom marke "Hundai" registarskih
oznaka PG AMxxx, sa proširenje u blizini Male pijace, preduzela radnju
uključivanja u saobraćaj, a da se prethodno nije uvjerila da to može da učini
bez opasnosti za druge učesnike u saobraćaju ili imovinu, ne vodeći pri tom
računa o položaju vozila, pravcu i brzini kretanja, u trenutku kada je desnom
saobraćajnom trakom desne kolovozne trake označenog Bulevara naišao motocikl
marke "Suzuki", kojim je u pravcu Ulice Dalmatinske upravljao oštećeni M. N.,
usljed čega je došlo do kontakta navedenog vozila i motocikla, kojom prilikom
je oštećeni M. N. zadobio tešku tjelesnu povredu u vidu razderine gornje
strane desnog stopala, praćena kidanjem tetive mišića opružača palca i
prelomom druge kosti donožja i preloma članaka IV i V prsta, oguljotine lijeve
potkoljenice i oguljotine desne podlaktice, pri čemu je postupila sa svjesnim
nehatom jer je bila svjesna da ovakvom vožnjom može ugroziti javni saobraćaj i
tako dovesti u opasnost život i tijelo ljudi, ali je olako držala da do toga
neće doći, dok je u odnosu na posledicu - tešku tjelesnu povredu postupila sa
svjesnim nehatom jer je znala da njenom radnjom takva posledica može
nastupiti, ali je olako držala da do toga neće doći,
- čime je izvršila krivično djelo teško djelo protiv bezbjednosti javnog
saobraćaja iz čl. 348 st. 3 u vezi čl. 339 st. 3 u vezi st. 1 Krivičnog
zakonika.
Pa joj Sud za navedeno krivično djelo primjenom čl. 4 st. 2, čl. 42 st. 1, čl.
52 st. 2, čl. 53 i 54 Krivičnog zakonika i čl. 226, 229 i 374 Zakonika o
krivičnom postupku, izriče
USLOVNU OSUDU
Kojom joj predhodno utvrđuje kaznu zatvora u trajanju od 3 (tri) mjeseca i
istovremeno određuje da se ista neće izvršiti, ako okrivljena u roku od 1
(jedne) godine po pravosnažnosti presude ne izvrši novo krivično djelo.
Obavezuje se okrivljena da plati na ime troškova krivičnog postupka iznos od
173,00 €, u roku od 15 dana po pravosnažnosti presude, pod prijetnjom
prinudnog izvršenja.
O b r a z l o ž e n j e
Optužnim predlogom ODT Podgorica Kt.br. 535/13 od 18.04.2013. godine stavljeno
je na teret okrivljenoj Đ. B. izvršenje krivičnog djela teško djelo protiv
bezbjednosti javnog saobraćaja iz čl. 348 st. 3 u vezi čl. 339 st. 3 u vezi
st. 1 Krivičnog zakonika.
Zastupnik optužbe je prije davanja završnih riječi, precizirala činjenični
opis dispozitiva optužnog predloga na način označen u izreci ove presude, ne
mijenjajući pri tom pravnu kvalifikaciju djela i pri tako preciziranom
činjeničnom opisu ostala do kraja glavnog pretresa, pa je u završnoj riječi
predložila da sud okrivljenu oglasi krivom i kazni po Zakonu, nalazeći da je
tokom postupka nesumnjivo utvrdjeno da je izvršila krivično djelo stavljeno
joj na teret.
Okrivljena Đ. B. je u svojoj odbrani navela da je kritičnom prilikom
upravljala vozilom marke "Hundai" reg. oznaka PG AMxxx. Vozilo je bila
zaustavila na proširenju u blizini male pijace, okrenuto u pravcu pijace. Kada
je ušla u vozilo imala je namjeru da se uključi u saobraćaj pa je započela
radnju kretanja unazad, sa namjerom da se uključi u saobraćaj nakon što izadje
sa mjesta gdje je bila parkirana. Iza nje su bila parkirana još dva vozila, pa
nije imala najbolju preglednost. Procijenila je da se može uključiti u
saobraćaj, pa je započela kretanje naprijed, ali je u jednom trenutku je došlo
do kontakta sa motociklom, koje se kretalo u pravcu ul.Dalmatinske. Misli da
je pogledala lijevo i desno ali nikog nije vidjela. U predmetnoj nezgodi
motociklista je zadobio povrede, istog je obilazila i interesovala se za
njegovo zdravlje. Na kraju je navela, da je očigledno pogrešno procijenila
saobraćajnu situaciju kada je započela uključivanje sa proširenja, ali
najvažnije od svega je da je oštećeni dobro.
U završnoj riječi je navela da joj je žao što je došlo do saobraćajne nezgode
i što je oštećeni zadobio povrede.
Sud je u dokaznom postupku saslušao svjedoka - oštećenog Mišurović Nemanju,
pročitao zapisnik o uvidjaju UP PJ Podgorica br. 77/2013 od 05. 01. 2013.
godine, izvršio uvid u skicu lica mjesta predmetne saobraćajne nezgode,
izvršio uvid u medicinsku dokumentaciju na ime oštećenog M. N., na saglasan
predlog stranaka pročitani su nalaz i mišljenje sudskog vještaka medicinske
struke dr R. N. od 02. 04. 2013. godine i nalaz i mišljenje sudskog vještaka
saobraćajne struke Mr Đ. V. od 29. 03. 2013. godine, pročitao je izvještaj UP
PJ Podgorica iz kaznene evidencije na ime okrivljene Đ. B. od 08. 05. 2013.
godine.
Ocjenom navoda optužbe, odbrane, kao i svih provedenih dokaza, sud je na
nesumnjiv način utvrdio da je okrivljena Đ. B. izvršila krivično djelo
stavljeno joj na teret, na način, u vrijeme i na mjestu, kako je to
predstavljeno izrekom ove presude pa je sud oglasio krivom i izrekao joj
sankciju kao u izreci presude, iz sledećih razloga:
Svjedok - oštećeni M. N. je u svom iskazu naveo da je kritinom prilikom
upravljao motociklom i kretao se desnom saobraćajnom trakom, desne kolovozne
trake Bulevara Džordža Vašingtona, u pravcu ul. Dalmatinske. Dolaskom naspram
Male pijace, odnosno ispred Hrama, koji se nalazi iza male pijace sa njegove
desne strane, jedno vozilo, koje je bilo zaustavljeno je započelo kretanje. On
je nastavio da upravlja motociklom, ali je to vozilo započelo skretanje
ulijevo, pa je pokušao da ga izbjegne skretanjem ulijevo, u čemu nije uspio
već je došlo do kontakta desne bočne strane motocikla sa prednjom lijevom
stranom tog vozila. U nezgodi je zadobio povrede. Okrivljena se nakon nezgode
interesovala za njegovo zdravlje, posjećivala ga tako da su se njihove
porodice nakon nezgode sprijateljile. Nije se pridružio krivičnom gonjenju i
nije postavio imovinsko-pravni zahtjev.
Iz zapisnika o uvidjaju UP PJ Podgorica br. 77/2013 od 05. 01. 2013. godine, i
skice lica mjesta predmetne saobraćajne nezgode utvrdjeno je da je lice mjesta
na raskrsnici ulica Bulevar Džordža Vašingtona i ul. V. Terzića. Kolovoz
Bulevara Džordža Vašingtona je asfaltni, oivičen zemljanom površinom
podijeljen na dvije kolovozne trake od kojih su desne do raskrsnice sa ulicom
V. Terznića podijeljene na tri a lijeve na po dvije saobraćajne trake. Vozilo
PG AMxxx zatečeno je po sredini raskrsnice, prednjim dijelom okrenuto u pravcu
ul. Dalmatinske, gledano iz pravca Bulevara Sv. Petra Cetinjskog. Od
materijalnih tragova na licu mjesta zatečeni su trag stakla, dio prednjeg
branika vozila PG AMxxx, trag tečnosti, trag tkiva, desna patika i dio iste,
auspuh motocikla, trag krzanja, kaciga i trag krvi. U nezgodi su učestvovali
Đ. B., koja je upravljala PMV marke "Hundai" reg. oznaka PG AM xxx i M. N.,
koji je upravljao motociklom marke "Suzuki".
Iz nalaza i mišljenja sudskog vještaka medicinske struke dr R. N. od
02.04.2013.godine utvrdjeno je da je oštećeni M. N. u predmetnoj saobraćajnoj
nezgodi zadobio povrede i to razderina gornje strane desnog stopala, praćena
kidanjem tetive mišića opružača palca i prelom druge kosti donožja i prelom
članaka 4 i 5 prsta, koja povreda je posledica dejstva tupine mehaničke sile i
mogla je nastati ili usled primarnog kontakta tijela vozača motocikla sa
putničkim vozilom, ili usled pada i udara o tvrdu i neravnu podlogu, zatim
oguljotinu lijeve potkoljenice koja je posledica dejstva tupine mehaničke sile
i mogla je nastati usled pada i udara o tvrdu i neravnu podlogu i oguljotinu
desne podlaktice, koja povreda je posledica dejstva tupine mehaničke sile i
mogla je nastati usled pada i udara o tvrdu i neravnu podlogu. Sve naprijed
navedene povrede zbirno posmatrano u vrijeme nanošenja kvalifikuju se kao
teška tjelesna povreda.
Ovako dati nalaz i mišljenje vještaka medicinske struke, sud je u potpunosti
prihvatio kao stručan, jasan i zasnovan na pravilima struke.
Iz nalaza i mišljenja sudskog vještaka saobraćajne struke mr Đ. V. od
29.03.2013.godine, utvrdjeno je da se vozilo "Hundai" reg.oznaka PG AM xxx
kretalo brzinom od 11 km/h a motocikl "Suzuki" neposredno prije i u trenutku
kontakta brzinom od oko 82,00 km/h. Vozilo "Hundai" PG AMxxx kretalo se
Bulevarom Džordža Vašingtona iz pravca Bulevara Sv. Petra Cetinjskog u pravcu
ul. Dalmatinske, a motocikl "Suzuki" kretao se Bulevarom Džordža Vašingtona,
iz pravca Bulevara Sv. Petra Cetinjsog u pravcu ul. Dalmatinske iza vozila
"Hundai". Na osnovu smjerova kretanja, brzine kretanja, materijalnih tragova
na kolovozu i zatečenih pozicija vozila i motocikla, mjesto kontakta vozila i
motocikla bilo je, gledano po uzdužnoj osi Bulevara Dž.Vašingtona, na oko
1-1,50m prije NT, a gledano po poprečnoj osi Bulevara Džordža Vašingtona u
raskrsnici u produžetku lijeve saobraćajne trake desne kolovozne trake na oko
9,00m desno od lijeve ivice kolovoza, gledano iz pravca Bulevara Sv. Petra
Cetinjskog u pravcu ul. Dalmatinske. Kontakt je ostvaren izmedju desnog bočnog
dijela motocikla i prednjeg lijevog dijela vozila, pri čemu se vozilo
ispravilo u pravcu ul. Dalmatinske. Nakon kontakta motociklista je pao na
tvrdu podlogu i "suljao" po kolovozu do traga krvi, a motocikl se prevrnuo na
bok i poslije krzanja zaustavio u zatečenoj poziciji. Vještak zaključuje, da
je predmetna saobraćajna nezgoda nastala na način što se vozač vozila
"Hjundai" prije uključivanja u saobraćaj kretanjem unazad, nije uvjerio da
namjeravanu radnju može izvršiti bezbjedno, što znači da nije propustio
motocikl, koji se kretao iza njega, a koga je imao uslova da pravovremeno
uočik, već je nastavio kretanje i direktno ušao u putanju kretanja motocikla u
vrlo kratkom vremenskom intervalu, usled čega je došlo do kontakta motocikla i
vozila. Nakon kontakta vozilo je ostalo u zatečenoj poziciji na kolovoznoj
traci namijenjenoj za kretanje vozila iz suprotnog smjera, dok je motociklista
pao na tvrdu podlogu i "suljao" po kolovozu do traga krvi, a motocikl se
prvrnuo na bok i poslije krzanja zaustavio u zatečenoj poziciji. Vozač
motocikla "Suzuki" nezgodu bi izbjegao da se kretao brzinom izbjegavanja od
oko 43,87km/h i svakom manjom. Ovakav način upravljanja vozilom od strane
vozača vozila "Hjundai" posledica je greške u upravljanju u dijelu
nepoštovanja propisa koji obavezuju vozača da se mora uvjeriti da namjeravanu
radnju uključivanja u saobraćaj može izvršiti bezbjedno, što nije učinio, a
što predstavlja osnovni i jedini uzrok nastanka nezgode.
Nalaz i mišljenje vještaka saobraćajne struke sud je u potpunosti prihvatio
kao stručan, jasan, objektivan i zasnovan na pravilima struke.
Iz izvještaja UP PJ Podgorica iz kaznene evidencije na ime okrivljene Đ. B. od
08. 05. 2013. godine utvrđeno je da okrivljena nije osuđivana.
Cijeneći provedene dokaze pojedinačno i u njihovoj međusobnoj vezi, i dovodeći
ih u vezu sa odbranom okrivljene u kojoj navodi da je očigledno pogrešno
procijenila saobraćajnu situaciju kada je započela uključivanje sa proširenja,
sud je na nesunjiv način utvrdio da je okrivljena dana 05. 01. 2013. godine,
oko 12,00 časova, u Podgorici, u Bulevaru Džordža Vašingtona, ne pridržavajući
se saobraćajnog propisa iz čl. 22 st. 1 ZOBS-a na putevima, ugrozila saobraćaj
i dovela u opasnost život i tijelo ljudi, na način što je, upravljajući
putničkim vozilom marke "Hundai" registarskih oznaka PG AMxxx, sa proširenje u
blizini Male pijace, preduzela radnju uključivanja u saobraćaj, a da se
prethodno nije uvjerila da to može da učini bez opasnosti za druge učesnike u
saobraćaju ili imovinu, ne vodeći pri tom računa o položaju vozila, pravcu i
brzini kretanja, u trenutku kada je desnom saobraćajnom trakom desne kolovozne
trake označenog Bulevara naišao motocikl marke "Suzuki", kojim je u pravcu
Ulice Dalmatinske upravljao oštećeni M. N., usljed čega je došlo do kontakta
navedenog vozila i motocikla, kojom prilikom je oštećeni M. N. zadobio tešku
tjelesnu povredu u vidu razderine gornje strane desnog stopala, praćena
kidanjem tetive mišića opružača palca i prelomom druge kosti donožja i preloma
članaka IV i V prsta, oguljotine lijeve potkoljenice i oguljotine desne
podlaktice, pri čemu je postupila sa svjesnim nehatom jer je bila svjesna da
ovakvom vožnjom može ugroziti javni saobraćaj i tako dovesti u opasnost život
i tijelo ljudi, ali je olako držala da do toga neće doći, dok je u odnosu na
posledicu - tešku tjelesnu povredu postupila sa svjesnim nehatom jer je znala
da njenom radnjom takva posledica može nastupiti, ali je olako držala da do
toga neće doći, čime su se u radnjama okrivljene stekli svi bitni objektivni i
subjektivni elementi bića krivičnog djela teško djelo protiv bezbjednosti
javnog saobraćaja iz čl. 348 st. 3 u vezi čl. 339 st. 3 u vezi st. 1 Krivičnog
zakonika.
Okrivljena se kritičnom prilikom nije pridržavala saobraćanih propisa iz čl.
22 ZOBS-a na putevima koji su je obavezivali da ukoliko namjerava da na putu
izvrši neku radnju vozilom (uključivanje vozilom u saobraćaj, pomjeranje
vozila udesno ili ulijevo, mijenjanje saobraćajne trake, preticanje,
obilaženje, zaustavljanje, skretanje udesno ili ulijevo, polukružno okretanje,
vožnja unazad, prestrojavanje i sl.), smije da otpočne takvu radnju samo ako
se prethodno uvjerila da to može da učini bez opasnosti za druge učesnike u
saobraćaju ili imovinu, vodeći pri tom računa o položaju vozila, pravcu i
brzini kretanja, pri čemu je morala biti svjesna da upravljajući vozilom na
naprijed opisani način može ugroziti saobraćaj i dovesti u opasnost život i
tijelo ljudi, ali je olako držala da do toga neće doći ili da će u odlučujućem
trenutku moći spriječiti nastupanje zabranjene posljedice, pa je dovela sebe u
situaciju da krećući se vozilom sa proširenja u blizini Male pijace preduzme
radnju uključivanja u saobraćaj, u trenutku kada je desnom saobraćajnom trakom
desne kolovozne trake označenog bulevara naišao motocikl marke "Suzuki", kojim
je u pravcu Ulice Dalmatinske upravljao oštećeni M. N., usljed čega je došlo
do kontakta navedenog vozila i motocikla i tjelesnog povređivanja oštećenog M.
N.. Pri izvršenju djela postupala je nehatno.
Odlučujući o krivičnoj sankciji za okrivljenu, sud je najprije, u smislu čl.
42 Krivičnog zakonika cijenio sve okolnosti od kojih zavisi izbor i visina
krivične sankcije (olakšavajuće i otežavajuće okolnosti), u okviru zakonom
propisanog minimuma i maksimuma za predmetno krivično djelo, pa je od
olakšavajućih okolnosti na strani okrivljene cijenio njeme porodične i
materijalne prilike u kojima živi, da je udata, majka dvoje djece, da je
penzioner, da se radi o osobi zrele životne dobi i s tim u vezi njeno ranije
dobro ponašanje i raniju neosudjivanost, ponašanje nakon izvršenog krivičnog
djela i s tim u vezi stav oštećenog koji se nije pridružio krivičnom gonjenju,
pa je u odsustvu otežavajućih okolnosti okrivljenoj, primjenom čl. 53 i 54
Krivičnog zakonika prethodno utvrdio kaznu zatvora u trajanju od tri mjeseca i
istovremeno odredio da se ista neće izvršiti ukoliko okrivljena u roku od 1
(jedne) godine od dana pravosnažnosti presude ne učini novo krivično djelo,
nalazeći da će se u konkretnom slučaju i uslovnom osudom kao mjerom upozorenja
uz prijetnju kaznom zatvora, na uspiješan način uticati na okrivljenu da
ubuduće ne vrši krivična djela, pri čemu bi se u svemu ostvarila svrha
izricanja uslovne osude propisana čl. 52 Krivičnog zakonika, u okviru opšte
svrhe izricanja krivičnih sankcija propisane čl. 4 istog zakonika.
Kako je okrivljena oglašena krivom, sud je shodno odredbi čl. 226 Zakonika o
krivičnom postupku obavezao na plaćanje troškova krivičnog postupka, koji se u
iznosu od 82,50 eura, odnose na troškove nastale povodom saobraćajnog
vještačenja, troškove medicinskog vještačenja u iznosu od 60,50 eura, dok je
sudski paušal u iznosu od 30,00 eura, odredjen shodno dužini trajanja i
složenosti postupka, kao i imovinskim prilikama okrivljene.
Na osnovu izloženog, shodno čl. 374 Zakonika o krivičnom postupku, odlučeno je
kao u izreci presude.
OSNOVNI SUD U PODGORICI, dana, 17. 07. 2013. godine
ZAPISNIČAR:
|
S U D I J A:  
---|---  
Danijela Rajković
|
Željka Jovović  
DN-a: Po primjerak presude dostaviti:
- ODT Podgorica,
- Okrivljenoj,
- a/a.
Postupljeno dana __
Radnik suda ______
ZAPISNIČAR:
|
S U D I J A:  
---|---  
Danijela Rajković,s.r.
|
Željka Jovović,s.r.  
PRAVNA POUKA:
|
Protiv ove presude dozvoljena je žalba u roku od 8 (osam) dana od dana prijema
pismenog otpravka iste, preko ovog suda Višem sudu u Podgorici.  
|
ZTO Danijela Rajković