K.br. 72/2013
U I M E C R N E G O R E
OSNOVNI SUD U CETINJU, po sudiji Srđanu Vujoviću, kao pojedincu, uz učešće
namještenika suda Adžić Natalije, kao zapisničara, u krivičnom predmetu
optuženog P. N. iz Cetinja, zbog krivičnog djela samovlašće iz člana 384. stav
1. Krivičnog zakonika Crne Gore, odlučujući o preciziranom optužnom predlogu
Osnovnog Državnog Tužilaštva u Cetinju Kt. br. 106/11 od 31.07.2012. godine,
koji je na glavnom pretresu zastupala K. P., zamjenik ODT-a u Cetinju, nakon
održanog glavnog i javnog pretresa dana 01.07.2013. godine u prisustvu
zastupnika optužbe i okrivljenog, donio je i istog dana javno objavio
P R E S U D U
I
Optuženi P. P., od oca D., majke B. djevojačko J., rođen ......... godine u
Cetinju, gdje je i nastanjen na adresi K.p.Kuće u nizu bb, državljanin Crne
Gore, nezaposlen, oženjen, otac troje maloljetne djece, pismen, sa završenom
srednjom školom, dobrog imovnog stanja, osuđivan presudom Osnovnog suda u
Cetinju K.br. 162/06 od 27.09.2006. godine, zbog krivičnog djela krađa iz
člana 239. stav 1. KZ-a, na kaznu zatvora u trajanju od 3 mjeseca, uslovno na
jednu godinu i presudom Višeg suda u Podgorici Kž. br. 1182/09 od 03.07.2009.
godine, zbog krivičnog djela teško djelo protiv bezbjednosti javnog saobraćaja
iz člana 177. stav 4. u vezi člana 172. stav 3. u vezi stava 1. KZ RCG, na
kaznu zatvora u trajanju od 6 mjeseci,
K r i v j e
Što je:
Dana 21. aprila 2011. godine, u svom poslovnom objektu - auto praoni,
lociranoj u ul. I. bb, u Cetinju, samovlasno pribavio pravo na snadbijevanje
vodom za koje je smatrao da mu pripada, na način što je voljno izvadio
službeni pečat - blind čep sa vodovodne cijevi, iako svjestan da su isti
prilikom skidanja holendera od 1/2 cola i parčeta cijevi, tog dana postavili
radnici oštećenog JP "V. i K." Cetinje, zbog neizmirenja duga za utrošenu
vodu, na koju vodovodnu cijev je postavio dvije poluspojnice i plastične
podzemne vodovodne cijevi dužine 60 - 70 cm, što mu je omogućilo nesmetano
snadbijevanje vodom u objektu,
- čime je izvršio krivično djelo samovlašće iz člana 384. stav 1. Krivičnog
zakonika.
Sud optuženog primjenom navedenog zakonskog propisa te člana 4. stav 2, 32,
33, 39. i 42. Krivičnog zakonika i člana 229. i 374. Zakonika o krivičnom
postupku,
O S U Đ U J E
Na novčanu kaznu u iznosu od 600,00 (šeststotina) eura koju je dužan platiti u
roku od 30 (trideset) dana od dana pravosnažnosti presude.
Ako optuženi ne plati novčanu kaznu u roku koji mu je određen sud će novčanu
kaznu zamijeniti kaznom zatvora tako što će za svakih započetih 25 dvadeset
pet eura novčane kazne odrediti jedan dan kazne zatvora, s tim da kazna
zatvora ne može biti duža od 6 (šest) mjeseci.
Optuženi se obavezuje da na ime troškova krivičnog postupka – sudskog paušala
plati iznos od 80 eura u korist Budžeta Crne Gore na žiro račun broj
907-0000000082001-19 kod Centralne banke Crne Gore, a u roku od 15 dana od
dana pravosnažnosti presude, pod prijetnjom prinudnog izvršenja.
II
Prema optuženom P. N., sa naprijed navedenim ličnim podacima,
Na osnovu člana 372. stav 1. tačka 1. Zakonika o krivičnom postupku,
ODBIJA SE OPTUŽBA
Kojom je predstavljeno da je:
Na način opisan pod stavom 1. izreke ove presude, u namjeri da sebi pribavi
protivpravnu imovinsku korist, od dana 21.04.2011. godine do dana 28.04.2011.
godine, protivpravno oduzimao i prisvajao vodu, u količini od 4,66 m3, novčane
vrijednosti od 11,37 eura, iako je znao da se utrošak vode u navedenom
vremenskom periodu nije registrovao,
- čime bi izvršio krivično djelo krađa iz člana 239. stav 1.Krivičnog
zakonika.
Troškovi postupka u ovom dijelu u iznosu od 88,75 eura padaju na teret
posebnog razdjela Budžeta Crne Gore za rad sudova.
O b r a z l o ž e nj e
Osnovno Državno Tužilaštvo u Cetinju je optužnim predlogom Kt.br. 106/11 od
31.07.2012. godine koji je preciziran na glavnom pretresu od 05.02.2013.
godine, optuženom P. N. na teret stavilo na teret izvršenje krivičnog djela
samovlašće iz člana 384. stav 1. Krivičnog zakonika. Na glavnom pretresu od
01.07.2013. godine zamjenik ODT-a u Cetinju je odustao od optužbe u dijelu
kojim je okrivljenom stavljeno na teret izvršenje krivičnog djela krađa iz
člana 239. stav 1. Krivičnog zakonika da bi u završnoj riječi ostao pri
preciziranom optužnom predlogu navodeći da je sprovedenim dokazima nesumnjivo
dokazano da je optuženi izvršio krivično djelo koje mu je stavljeno na teret
pa je predložio da ga sud oglasi krivim i osudi po zakonu.
Optuženi P. P. je u odbrani pred istražnim sudijom priznao izvršenje krivičnog
djela koje mu je stavljeno na teret i naveo da su tačni navodi krivične
prijave JP V. i K. Cetinje, odnosno da u ul. I. kod Osnovne škole "Nj."
posjeduje garažu, da je dana 09.02.2011. godine komisija za isključenje V.
pokušala da isključi taj objekat sa vodovodne mreže zbog duga a da on nije
dozvolio isključenje jer su se sa iste cijevi napajale i porodice Č. i B..
Potvrdio je da je dana 21.04.2011. godine uz asistenciju policije od strane
radnika V. isključen sa vodovodne mreže zbog neplaćanja duga za vodu i usluge
kanalizacije, kao i da su par dana nakon toga radnici V. došli u kontrolu i
konstatovali da je neovlašćeno priključen na vodovodnu mrežu, kada su ga
ponovo isključili sa vodovodne mreže. Dodaje da je nakon ovoga uplatio 500,00
eura duga i o tome je priložio uplatnicu. Ističe da mu je žao zbog svega što
se desilo i da je sve to uradio zbog porodica B.i Č.
Na glavnom pretresu je ponovio odbranu iz istražnog postupka i pojasnio da su
prilikom isključenja radnici V. dana 21.04.2011. godine stavili čep u cijev a
da je on istog tog dana ili možda narednog dana taj čep izvadio i postavio
plastičnu cijev direktno u vodovodnu cijev i tako osposobio vodovodni
priključak. Navodi da to nije uradio da bi doveo vodu u svoju garažu, već zbog
toga što je na istu cijev priključen objekat njegove majke koji je na spratu,
kao i kuća porodice Č.. Dodaje da je pored plaćenih 500,00 eura uplatio još
100,00 eura, o čemu je takođe priložio uplatnicu. Pojašnjava da je i prije
kontrole 21.04.2011. godine i nakon toga više puta kod nadležnih u
JPV.insistirao da se reguliše njegov status na vodovodnoj mreži ali da to nije
bilo moguće jer njegov objekat nema građevinsku dozvolu. Posebno je istakao da
za njegov objekat nikada nije postavljen vodomjer a da je nakon izgradnje
priključen na vodovodnu mrežu tako što je pozvao čovjeka iz Podgorice koji je
na glavnoj šahti izveo jednu račvu i odatle cijev u njegov objekat. Šahta je
prethodno bila napravljena da bi se objekat njegove majke i još neki objekti
priključili na gradski vodovod, a u toj šahti nikada nije bilo vodomjera, nema
ga ni sada a utrošak vode je stalno obračunavan paušalno i to po njegovom
mišljenju u mnogo većem iznosu nego što je stvarno potrošio. Ističe da zna da
zbog neplaćanja duga nije imao pravo da koristi vodu, da njemu ta voda nije ni
bila potrebna, već da je sve što je uradio, uradio zbog omogućavanja
snadbijevanja vodom objekta njegove majke i još dvije porodice. Njegov objekat
je prvi put priključen 2008. godine kada je odmah obaviješten V., pa su počeli
da stižu računi.
U ponovljenom postupku je naveo da smatra da je srednjeg imovnog stanja jer je
baš kreditno zadužen obzirom da ima 3 kredita čiji je zbir mjesečnih rata
preko 1.000,00 eura. Nije mu poznato da se na njegovo ime vode akcije kod EI
"O.-a" u stečaju niti mu je poznata njihova vrijednost. Auto taksi preduzeće
je osnovao 2007. godine kada je kupio jedan kombi za tzv. "8 + 1" prevoz koji
je država zabranila dok je preduzeće u okviru kojeg posluje poslastičarnica
"Panini" koja se još uvijek vodi na njegovo ime ugasio 2002. godine. Tačno je
da u Podgorici u svojini ima poslovni prostor površine 19 m2 koji se nalazi u
Poslovnom Centru "Kruševac" koji je izdao i u kome se nalazi kafeterija. Nije
mogao pružiti dokaze za navode da je mjesečna zakupnina tog lokala 80,00 eura.
Na Cetinju u ulici Ivanbegovoj ima samo plac površine 34 m2, jer je porodična
stambena zgrada koja je evidentirana u listu nepokretnosti srušena. Takodje u
Cetinju ima i porodičnu kuću u kojoj živi, radi se o četvorosobnom stanu
površine 155 m2 na ukupnoj površini parcele od 140 m2. Nije se mogao izjasniti
koliko je ukupno vozila evidentirano na njegovo ime, a istakao je da i dalje
posjeduje kombi marke "Mercedes sprinter",godina proizvodnje 1996., "Škodu
Oktaviu" 2002. godište i VW Golf 4 takodje 2002. godište koji je ženin iako je
na njegovo ime registrovan.
Sud je na ponovljenom glavnom pretresu u dokaznom postupku na saglasan predlog
stranaka pročitao dokaze koji su već izvedeni pred istim sudom i to: izkaz
punomoćnika JP "V. i K." Cetinje L. V. sa zapisnika o glavnom pretresu od
07.11.2012. godine, zapisnike JP "V. i K." Cetinje broj 52/11 od 29.04.2011.
godine, broj 49/11 od 28.04.2011. godine, broj 36/11 od 21.04.2011. godine i
broj 6/11 od 09.02.2011. godine i izvršio uvid u fotodokumentaciju od
29.04.2011. godine sačinjenu od strane radnika iste, pročitao nalaz i
mišljenje vještaka gradjevinske struke za oblast hidrogradnje P. V. te
zapisnike o saslušanju u svojstvu svjedoka poslovne oznake Kri.br. 113/11 i to
svjedoka V.I. od 03.07.2012. godine, R. V. od 21.06.2012.gdine, Đ. M. od
02.07.2012. godine, K. R. od 06.07.2011. godine, B.M. od 02.07.2012. godine,
K. M.od 02.12.2011. godine i L. J. od 06.07.2011. godine, pročitao podnesak JP
"V. i K." broj 4966 od 19.12.2012. godine, izkaze predstavnika JP "V. i K." L.
V. i sudskog vještaka P. V. sa zapisnika o glavnom pretresu od 10.12.2012.
godine te izvod iz kaznene evidencije na ime optuženog dat od Uprave policije
Ispostava Cetinje pod brojem 02-245/1936 od 08.06.2012. godine.
Punomoćnik JP "V. i K." L. V. je u toku postupka istakao da je njihova
komisija dana 09.02.2011. godine otišla po nalogu radi isključenja objekta
optuženog zbog neplaćenog duga kada isti nije dozvolio isključenje i pored
toga što mu je saopšteno da će isključenje sa vodovodne mreže biti sprovedeno
uz asistenciju policije. Optuženi je tada izjavio da će doći da reguliše dug
za vodu što nije uradio. Nakon isključenja 21.04.2011. godine, kontrolom od
28.04.2011. godine je utvrđeno da je auto praona vlasništvo optuženog
neovlašćeno priključena na vodovodnu mrežu a o svim kontrolama su ovlašćeni
radnici oštećenog sačinili zapisnike. Pojašnjava da ukoliko je potrošač
isključen sa vodovodne mreže zbog neplaćanja duga, da bi se ponovo priključio
na vodovodnu mrežu, potrebno je da izmiri cijeli dug i o tome obavijestiV.kada
službenici V. vrše priključenje.
Nakon provjere u dokumentaciji, podneskom broj 4966 od 19.12.2012. godine JP
"V. i K." je nesumnjivo istakla da je predmetni objekat - auto praona
vlasništvo optuženog na vodovodnu mrežu bio priključen preko liveno - željezne
cijevi DN 100 i to priključkom 3/4", koji je u samoj šahti redukovan na 1/2".
Takođe, od dana priključenja do dana 21.04.2011. godine kada je izvršeno
isključenje objekta optuženog sa vodovodne mreže, u šahti nije postojao
vodomjer za objekat optuženog, niti je tog dana postojao vodomjer. Do dana
isključenja sa vodovodne mreže utrošak vode u objektu optuženog se obračunavao
paušalno. Na pretresu je punomoćnik oštećenog pojasnio da su Pravilnikom o
uslovima za projektovanje, izgradnju i održavanje vodovodnog sistema broj
1583/2 od 23.07.2007. godine regulisani način i uslovi pod kojima se potrošač
priključuje na vodovodnu mrežu, kao i uslovi kada mu se ugrađuje vodomjer.
Paušalno obračunavanje utroška vode se vrši kod onih potrošača koji nemaju
vodomjer i to na osnovu Odluke o utvrđivanju paušalnog obračuna utrošene vode
broj 29/3 od 12.01.2011. godine.
Nakon preciziranja optužnog predloga odnosno odustanka ODT-a u Cetinju u
odnosu na krivično djelo kradje iz člana 239. stav 1. Krivičnog zakonika, JP
"V. i K." Cetinje, nije preuzelo krivično gonjenje.
Zapisnikom JP "V. i K." Cetinje broj 6/11 od 09.02.2011. godine utvrđuje se da
je komisija V. vršila pregled u auto praoni "P." kod škole "Nj." a radi
isključenja sa vodovodne mreže zbog duga za vodu u dužem periodu. Članovi
komisije L. i Đ. konstatuju da i pored toga što je stranci saopšteno da će
biti zatražena asistencija policije isti nije dozvolio isključenje nego je
saopštio da će ujutro doći da reguliše dug za vodu. Zapisnik je bez primjedbi
potpisan od strane optuženog.
Zapisnikom broj 36/11 od 21.04.2011. godine o izvršenoj kontroli u istom
objektu utvrđeno je da su članovi komisije došli da isključe objekat sa
vodovodne mreže zbog duga uz asistenciju policije. Konstatuje se da su
majstori vodoinstalateri zatvorili vodu na glavnom ventilu na ulici i na taj
način uspjeli da isključe vodu za auto praonu. Tom prilikom je skinut holender
i stavljen čep na koji način je cijev blokirana. Tom prilikom vlasnik auto
praone nije bio prisutan a objekat je bio zaključan.
Zapisnikom broj 49/11 od 28.04.2011. godine koji je potpisan od kontrolora J.
L. utvrđeno je da je tog dana izvršen ponovni pregled istog objekta kada je
konstatovano da je objekat priključen bez odobrenja pa je ponovo isključen sa
vodovodne mreže.
Zapisnikom broj 52/11 od 29.04.2011. godine tri radnika V. su izvršila ponovni
pregled istog objekta i kontrolom utvrdili da je šahta kod auto praone
prekrivena otpadnim materijalom i blokirana punom prikolicom materijala.
Objekat je bio zatvoren pa su službenici sačinili foto-zapis o ovoj kontroli u
koji je na pretresu izvršen uvid.
Svjedok L. J.je pred istražnim sudijom istakao da je dana 21.04.2011. godine,
u svojstvu kontrolora i člana komisije bio u kontroli kod nelegalnog potrošača
radi isključenja sa vodovodne mreže zbog duga uz asistenciju policije. Tog
dana je voda zatvorena na glavnom ventilu sa namjerom da se na taj način
onemogući vodosnadbijevanje potrošača P. N. i to tako što je skinut holender i
parče cijevi a potom je u ventilu postavljen blind čep. Dodaje da je
28.04.2011. godine takođe bio prisutan kontroli kod istog potrošača kada je
komisija utvrdila da se potrošač samovoljno priključio na vodovodnu mrežu tako
što je izvadio prethodno postavljeni blind čep a postavio dvije polu spojnice
i plastične podzemne vodovodne cijevi dužine 60 - 70 cm, na koji način je
ponovo uspostavio vodosnadbijevanje. Pojasnio je i da je prethodno dana
09.02.2011. godine pokušano isključenje potrošača što isti nije dozvolio da bi
naknadno, nakon 29.04.2011. godine, optuženi ugradio dva vodomjera za auto
praonu i stambeni objekat.
B. M. je u svojstvu svjedoka istakao da je dana 21.04.2011. godine bio
prisutan kao majstor vodoinstalater kada je auto praona vlasništvo optuženog
isključena sa vodovodne mreže, zbog duga za vodu a uz asistenciju policije.
Voda je zatvorena na glavnom ventilu tako što je skinut holender, stavljen
blind čep i cijev blokirana. Bio je prisutan i kontroli od 28.04.2011. godine
i potvrđuje da je tada objekat bio priključen na vodovodnu mrežu.
K.R. ističe da je bio prisutan kada je dana 21.04.2011. godine sa kolegama iz
V. uz asistenciju policije u ulici Ivanbegovoj kod škole Njegoš, sa vodovodne
mreže zbog neplaćanja duga isključen objekat - auto praona vlasništvo P. N..
Potvrđuje da je i dana 09.02.2011. godine bio prisutan pokušaju isključenja
ovog potrošača sa vodovodne mreže, koje isključenje optuženi nije dozvolio.
Takođe ističe da je dana 28.04.2011. godine bio prisutan kada je kontrolom kod
istog potrošača koji je prethodno bio isključen utvrđeno da je objekat
priključen na vodovodnu mrežu.
Đ. M. potvrđuje da da je dana 21.04.2011. godine bio prisutan kada su majstori
vodoinstalateri zatvorili vodu na glavnom ventilu na ulici i na taj način
uspjeli da isključe vodu za auto praonu. Skinut je holender od 1/2", stavljen
je čep i na taj način je cijev blokirana.
R. V. ističe da je kao majstor vodoinstalater dana 21.04.2011. godine bio
prisutan kada je zbog duga sa vodovodne mreže isključen objekat auto praone i
to tako što je voda zatvorena na glavnom ventilu skidanjem holendera i parčeta
cijevi odnosno postavljanjem blind čepa. Bio je prisutan kada je 28.04.2011.
godine kod istog potrošača kontrolom utvrđeno da je priključen na vodovodnu
mrežu bez odobrenja, tako što je izvadio prethodno postavljeni blind čep i
postavio dvije polu spojnice i plastične podzemne vodovodne cijevi dužine 60 -
70 cm, na koji način je uspostavio snadbijevanje vodom na svoju odgovornost.
Vještak građevinske struke za oblast hidrogranje je u nalazu i mišljenju od
29.05.2012. godine istakao da je na osnovu spisa predmeta i dokumentacije JP
V. i K.Cetinje utvrdio da je dana 21.04.2011. godine, zbog neplaćanja duga,
auto servis P. N. isključen sa vodovodne mreže o čemu je sačinjen zapisnik
broj 36/11 a da je kontrolom dana 28.04.2011. godine komisija V. utvrdila da
je auto servis (auto perionica) P. N. priključena na vodu. Priključenje je
izvršeno montažom cijevi na mjestu gdje je trebao biti vodomjer.
Izvodom iz kaznene evidencije na ime optuženog utvrđeno je da je isti osuđivan
presudom Osnovnog suda Cetinje K.br. 162/06 od 27.09.2006. godine zbog
krivičnog djela krađe iz člana 239. stav 1. Krivičnog zakonika, na kaznu
zatvora od 3 mjeseca uslovno na jednu godinu kao i presudom Višeg suda u
Podgorici Kž.br. 1182/09 od 03.07.2009. godine, zbog krivičnog djela iz člana
177. stav 4. u vezi člana 172. stav 3. u vezi stava 1. KZ RCG na kaznu zatvora
u trajanju od 6 mjeseci, koju je izdržao.
Ocjenom prednje provedenih dokaza koji su cijenjeni pojedinačno i u međusobnoj
vezi, te cijeneći odbranu optuženog ovaj sud je nesumnjivo zaključio da su se
u radnjama optuženog P. N. stekla sva obilježja bića krivičnog djela
samovlašće iz člana 384. stav 1. Krivičnog zakonika jer je nesumnjivo utvrđeno
da je dana 21. aprila 2011. godine, u svom poslovnom objektu - auto praoni,
lociranoj u ul. I. bb, u Cetinju, samovlasno pribavio pravo na snadbijevanje
vodom za koje je smatrao da mu pripada, na način što je voljno izvadio
službeni pečat - blind čep sa vodovodne cijevi, iako svjestan da su isti
prilikom skidanja holendera od 1/2 cola i parčeta cijevi, tog dana postavili
radnici oštećenog JP "V. i K." Cetinje, zbog neizmirenja duga za utrošenu
vodu, na koju vodovodnu cijev je postavio dvije poluspojnice i plastične
podzemne vodovodne cijevi dužine 60 - 70 cm, što mu je omogućilo nesmetano
snadbijevanje vodom u objektu.
Prednje utvrđenje sud temelji na odbrani optuženog, pročitanim zapisnicima o
izvršenoj kontroli radnika V. i iskazima saslušanih svjedoka iz čega je
nesumnjivo utvrđeno da je dana 21.04.2011. godine u objektu koji je po svojoj
naravi autopraona i vlasništvo je optuženog, zbog neplaćanja duga za vodu a
nakon više prethodnih upozorenja i pokušaja isključenja dana 09.02.2011.
godine, uz asistenciju policije onemogućeno dalje snadbijevanje vode tog
objekta na način što je u vodovodnoj cijevi preko koje se vodom snabijevao i
taj objekat, skinut holender i utisnut blind čep. Odbranom optuženog sud
utvrđuje da je on istog dana 21.04.2011. godine a nakon što je postavljen
blind čep, taj čep svojevoljno izvadio i uspostavio normalan režim
snabdijevanja vodom. Iskazima saslušanih svjedoka se utvrđuje da su komisijski
dana 28.04.2011. godine i oni utvrdili da je izvađen prethodno postavljeni
blind čep a da je vodosnabdijevanje uspostavljeno tako što su na vodovodnu
cijev postavljene dvije poluspojnice i plastične podzemne vodovodne cijevi
dužine 60 - 70 cm, što potvrđuje i vještak u svom nalazu i mišljenju.
Krivično djelo samovlašće iz člana 384. stav 1. Krivičnog zakonika Crne Gore
čini onaj ko samovlasno pribavlja neko svoje pravo ili pravo za koje smatra da
mu pripada.
Optuženi je i pored toga što je bio svjestan da su ovlašćeni radnici JP V. i
K. Cetinje dana 21.04.2011. godine onemogućili dalje korišćenje vode u
njegovom poslovnom objektu postavljanjem blind čepa u vodovodnoj cijevi,
voljno taj blind čep istog dana izvadio i uspostavio snabdijevanje vodom preko
te vodovodne cijevi i u njegovom poslovnom objektu. Sud ne prihvata odbranu
optuženog u dijelu da je znao da nema pravo na korišćenje vode jer je imao dug
prema Vodovodu, jer je svojim radnjama upravo iskazao namjeru i htjenje da
uspostavi snabdijevanje vodom i pored toga što je znao da je vodosnabdijevnje
od strane ovlašćenih radnika V. zbog neplaćanja duga onemogućeno. Iz njegove
odbrane i držanja sud zaključuje da on smatra da ima pravo na snadbijevanje
vodom, da mu V.pravilno ne obračunava utrošak vode i da radnici nijesu imali
pravo da mu vodu isključe jer dug koji ima nije pravilno utvrđen. Prednje sud
zaključuje i jer je optuženi fizički spriječavao isključenje vode govoreći da
će regulisati dug a takođe, kada je konačno uz asistenciju policije isključen,
istog dana se samovlasno priključio na vodovodnu mrežu. Odbranu optuženog u
dijelu da je radnje koje čine obilježje krivičnog djela vršio ne zbog svoje
garaže - autopraone, već da bi obezbijedio snadbijevanje vodom njegovoj majci,
koja živi u objektu iznad, kao i za još dvije porodice sud je cijenio kao
sračunatu na pokušaj izbjegavanja krivične odgovornosti.
Okrivljeni je krivično djelo izvršio sa umišljajem jer je bio svjestan svog
djela i htio je njegovo izvršenje.
Prilikom odmjeravanja vrste i visine krivične sankcije koju će izreći
optuženom, sud je imao u vidu da je za predmetno krivično djelo zakonom
zaprijećena novčana kazna ili zatvor do 6 mjeseci, pa je cijenio sve okolnosti
koje utiču da kazna bude veća ili manja. Od otežavajućih okolnosti na strani
optuženog je cijenjeno to što je ranije više puta osuđivan dok je od
olakšavajućih okolnosti cijenjeno priznanje izvršenja krivičnog djela kao i da
je okrivljeni porodičan čovjek i otac troje malodobne djece. Kod ovako
utvrđenih okolnosti pod kojima je krivično djelo izvršeno a imajući u vidu i
stepen umišljaja sud nalazi da će se svrha kažnjavanja iz člana 32. Krivičnog
zakonika u konkretnom slučaju ostvariti izricanjem novčane kazne.
Odmjeravajući visinu novčane kazne sud je u smislu člana 42. stav 2. Krivičnog
zakonika posebno uzeo u obzir i imovno stanje okrivljenog koje je utvrdjeno
njegovom odbranom u ponovljenom postupku. Nesumnjivo je utvrdjeno da je
okrivljeni u Podgorici vlasnik poslovnog prostora površine 19 m2 koji izdaje i
od toga ubira prihode, da na svoje ime posjeduje najmanje 3 putnička motorna
vozila, da u Cetinju pored porodične kuće površine 155 m2, posjeduje i
nepokretnost - plac površine 34 m2 kao i da se na njegovo ime vode 2 preduzeća
koja nijesu brisana iz registra Privrednog suda a da posjeduje i hartije od
vrijednosti - akcije kod EI "O." u stečaju. Prednje činjenice iako je
okrivljeni prijavljen kao nezaposleno lice u Zavodu za zapošljavanje Crne Gore
i što je otac troje maloljetne djece ovom sudu ukazuju da je okrivljeni dobrog
imovnog stanja bez obzira na njegovu odbranu u kojoj navodi da je kreditno
opterećen sa ratama koje prelaze iznos od 1.000,00 eura. Kako je čl. 39. stav
2. tačka 2. Krivičnog zakonika propisano da se novčana kazna izriče u rasponu
od 400 do 4.000.00 eura, za krivična djela za koja je propisana kazna zatvora
do 6 mjeseci, sud smatra da je novčana kazna u iznosu od 600,00 eura ona koja
je srazmjerna predmetnom krivičnom djelu, ličnosti i imovnom stanju
okrivljenog kao i da će se ovakvom kaznom u konačnom ostvariti svrha izricanja
krivičnih sankcija iz člana 4. stav 2. Krivičnog zakonika. Istovremeno sud je
u skladu sa odredbama člana 39. stav 5. Krivičnog zakonika odredio da je
optuženi dužan novčanu kaznu platiti u roku od 30 dana odnosno da će ako
novčanu kaznu ne plati u tom roku ista biti zamijenjena kaznom zatvora tako
što će se za svakih započetih 25 eura novčane kazne odrediti jedan dan kazne
zatvora, s tim da kazna zatvora ne može biti duža od 6 (šest) mjeseci, sve u
skladu sa članm 39. stav 6. Krivičnog zakonika.
Optuženi je shodno čl. 226. stav 3. i 229. ZKP-a, obavezan da plati paušalne
troškove krivičnog postupka u iznosu od 80,00 eura koji su odredjeni uzimajući
u obzir trajanje i složenost postupka kao i imovinske prilike optuženog.
Navedeni iznos optuženi je obavezan platiti u korist Budžeta Crne Gore u roku
od 15 dana od dana pravosnažnosti presude, a pod prijetnjom prinudnog
izvršenja.
Obzirom da je ODT u Cetinju odustao od optužbe za krivično djelo kradje iz
člana 239. stav 1. Krivičnog zakonika koje je optuženom bilo stavljeno na
teret optužnim predlogom Kt.br. 106/11 od 31.07.2011. godine i kako oštećeni
JP "V. i K." nije preuzeo gonjenje za to krivično djelo, sud je optužbu u tom
dijelu odbio kao pod stavom II izreke presude.
Kako su troškovi postupka u iznosu od 88,75 eura na ime nagrade i naknade
troškova vještaku gradjevinske struke P. V. nastali za potrebe dijela postupka
koji je vodjen zbog krivičnog djela kradje iz člana 239. stav 1. Krivičnog
zakonika, sud je u smislu člana 230. stav 1. Zakonika o krivičnom postupku,
izrekao da se isti padaju na teret posebnog razdjela Budžeta za rad sudova.
Na osnovu svega navedenog a primjenom odredbi člana 374. i 372. stav 1. tačka
1. Zakonika o krivičnom postupku, odlučeno je kao u izreci.
OSNOVNI SUD U CETINJU
Dana 01.07.2013. godine
ZAPISNIČAR S U D I J A
Natalija Adžić  Srđan Vujović