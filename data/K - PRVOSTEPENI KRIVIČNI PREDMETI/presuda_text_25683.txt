K.br.14 /13
U IME CRNE GORE
OSNOVNI SUD U ŽABLJAKU, kao prvostepeni krivični sud, po sudiji Jovković
Milovanu kao sudiji pojedincu, uz sudjelovanje zapisničara Kaljević Nadje, u
krivičnom predmetu protiv okrivljenog P.R. iz T. Opština Š., koji se vodi po
optužnom predlogu ODT iz Pljevalja Kt.br.128/13 od 13.05.2013. godine, zbog
krivičnog djela nedozvoljeno držanje oružja i eksplozivnih materija iz čl.
403. st.2 KZ CG, nakon održanog usmenog, javnog i glavnog pretresa dana
21.06.2013 godine u prisustvu zamjenika ODT iz Pljevalja Veljka Đurovića i
okrivljenog, donio je i javno objavio dana 24.06.2013 godine
P R E S U D U
Okrivljeni P.R. sa JMBG...., od oca M. i majke P. rođene Č., rodjen ... godine
u mjestu T., stalno nastanjen u T. Opština Š., državljanin CG,
poljoprivrednik, lošeg imovnog stanja, bez primanja, oženjen, otac šestoro
punoljetne djece, pismen, završio osnovnu školu, vojsku služio, ne vodi se u
VE, neosudjivan, protivkoga se ne vodi postupak za drugo krivično djelo,
K r i v j e
Što je:
U periodu od 01.01 pa do 09.04.2013 godine u porodičnoj kući u mjestu Tušinja
Opština Šavnik, protivno odredbi čl.10a Zakona o izmjenama i dopunama Zakona o
oružju ("Sl.list.CG"br.20/11) neovlašćeno držao vatreno oružje -
poluautomatsku pušku fabričkog broja D-66378 kalibra 7,62mm i 9 metaka istog
kalibra čije držanje je gradjanima zabranjeno
- čime je izvršio krivično djelo nedozvoljeno držanje oružja i eksplozivnih
materija iz čl. 403. st. 2. Krivičnog zakonika Crne Gore (KZ CG),
- pa mu sud primjenom navedenog zakonskog propisa i odredbi
čl.4,5,13,15,32,33,36, 42,52,53, i 54 Krivičnog zakonika Crne Gore (KZ CG), te
čl.226 i 370 Zakonika o krivičnom postupku Crne Gore ( ZKP-a CG) izriče
USLOVNU OSUDU
Sa kojom mu utvrdjuje kaznu zatvora u trajanju od 6 (šest) mjeseci i
istovremeno odredjuje da se ova kazna neće izvršiti ako okrivljeni u roku od 2
(dvije) godine, od dana pravosnažnosti presude ne izvrši novo krivično djelo.
Troškova krivičnog postupka nije bilo, a okrivljeni se oslobadja od obaveze
plaćanja sudskog paušala.
O b r a z l o ž e nj e
ODT iz Pljevalja u optuženom predlogu Kt.br.128/13 od 13.05.2013 . godine
dajući opis radnje izvršenja pravno je ocijenio da je okrivljeni P.R. počinio
krivično djelo nedozvoljeno držanje oružja i eksplozivnih materija iz čl. 403.
st.2. KZ CG, na način mjesto i u vrijeme kako je to bliže opisano izrekom
presude.
U završnoj riječi ODT je izjavio da ostaje u cjelosti pri optužnom predlogu,
te da sud cijeni prilikom odlučivanja priznanje okrivljenog, te kajanje zbog
učinjenog krivičnog djela, kao i da uzme u obzir godine starosti okrivljenoga,
pa predlaže da mu sud izrekne adekvatnu kaznu.
Okrivljeni je u svojoj odbrani naveo da ima skoro 20 godina od kada se preko
nekih ljudi raspitivao đe bi mogao da kupi kakvu pušku da bi branio stado
ovaca od vukova. Domaćin je, živi na selu i drži ovce kako bi prehranio
familiju i odgojio đecu. Od toga posla je živio, a vuci su udarali na stada
ovaca sa svake strane i pravili mu štetu i preko dana i preko noći. Sjeća se
da je preko nečije preporuke, a nezna preko koga došao do jednog čovjeka koji
mu je ostao nepoznat i koji mu je ponudio da kupi pušku. Taj čovjek je došao
pred kuću i pitao ga hoće li da kupi poluautomatsku pušku i kutiju metaka po
cijeni od 350,00 DM. Pitao ga ko je ko je i odakle je, ali mu on nije htio
kazati odakle je i kako se zove već mu je rekao "bolje je i za mene i za tebe
da se neupoznavamo". Puška mu se kupovala iz razloga koji je naveo, a svjestan
je bio činjenice da predmetno oružje poluautomatsku pušku kalibra 7,62 mm drži
nelegalno, ali je u saznanju da skoro svaka kuća u Drobnjaku i Uskocima ima
pušku za odbranu od vukova. Po njegovom mišljenju nema kuće ako u njoj nema
oružja. Nikada tu pušku nije nosio sa sobom, niti je u bilo čemu zloupotrebio,
već je isključivo koristio za odbranu stada ovaca od divljači. Pušku nije
prijavljivao, odnosno legalizovao sa razloga, jer se bojao da će mu je
oduzeti, ali kada je policija došla i tražila pušku on je odmah pušku dao, a
mogao je i sakriti.
U završnoj riječi okrivljeni je izjavio da priznaje djelo i kaje se zbog
istog, a puška mu je isključivo trebala da brani stado ovaca od divljači i
pušku je koristio samo za odbranu svoje stoke, kad se za to ukazala prilika.
Moli sud da uzme u obzir njegove godine, bolest i da nije osudjivan prilikom
izricanja odluke.
Gornje priznanje okrivljenog sud je ocijenio kao potpuno jasno i istinito, pa
je zaključio da isto može prihvatiti u potpunosti, a priznanje okrivljenog ima
potvrdu u svim provedenim dokazima i nije dovedeno u sumnju .
U dokaznom postupku sud je proveo dokaze: saslušao je svjedoke D.M. i L.D.,
izvršio uvid u: službenu zabilješku UP PJ Nikšić Ispostava Šavnik
br.224/13-290/3 od 10.04.2013 godine, potvrdu UP Ispostave Šavnik br.03/13 od
09.04.2013 godine o privremenom oduzimanju poluautomatske puške fabričkog
broja D-66378 kalibra 7,62 mm i 9 metaka istog kalibra od okrivljenog i izvod
iz KE za okrivljenog P.R.UP Ispostave Šavnik 19 br.243/13-395/2 od 18.06.2013
godine. Sud nije saslušao svjedoka P.M. iz razloga što je isti teško bolestan,
pa bi njegovo eventualno saslušanje uticalo na odugovlačenje ovog postupka, a
činjenično stanje je dovoljno jasno utvrdjeno da se može donijeti odluka u
ovoj krivičnopravnoj stvari.
Iz iskaza svjedoka D.M., proizilazi da je 09 aprila ove godine u prostorije
njihove dežurne službe putem telefona P.M. prijavio svoga oca R. na okolnosti
svadje izmedju njih, te da mu je otac prijetio tom prilikom upotrebom vatrenog
oružja, kao i da isti kod kuće posjeduje vatreno oružje bez dozvole. Izašli su
na lice mjeste gdje su obavili razgovor sa njima. Od P. M. su saznali da mu je
otac prijetio verbalno sa upotrebom oružja, kao i da posjeduje pištolj pod
dozvolom i pušku bez dozvole. Prilikom obavljanja razgovora sa P.R. od njega
su saznali da za pištolj posjeduje urednu dozvolu, a da ima poluautomatsku
pušku kalibra 7,62 mm bez dozvole, a koju je pušku nabavio ilegalno da bi
štitio stado ovaca od divljači. Poznato mu je da je R. poljoprivrednik, živi
na selu i da drži stoku od koje živi i da im je to jedini prihod, te da mu je
puška samo i isključivo u tom cilju i služila. Isti im je bez pogovora predao
pušku sa 9 metaka kalibra 7,62mm, a radilo se o poluautomatskoj pušci kalibra
7,62 mm sa brojem kako je navedeno u potvrdi o oduzimanju iste. Pušku je donio
iz druge sobe gdje se i nalazila.
Iz iskaza svjedoka L.D., proizilazi da je dana 09 aprila ove godine postupao u
svojstvu Šefa dežurne službe. Sin okrivljenoga P.M. je prijavio da je
maltletiran od strane svoga oca R., da mu je otac prijetio nakon što je došao
kući riječima "neću ti dozvoliti da takav dolaziš kući, pa makar te i ubio".
Kazao je da njegov otac posjeduje pištolj i pušku, da za pištolj ima dozvolu,
a da za pušku nema, da je negdje kupio i da se on zbog toga osjeća izuzetno
ugroženim i insistirao je da se to procesuira. Sa svojim kolegom M.D. otišao
je u kuću R.P. u Tušinji, gdje su obavili razgovor sa njima, te kako je
prijavilac P.M. ostao pri svome pitali su P.R. da li posjeduje oružje pištolj
i pušku. R. im je kazao da je to tačno da ima pištolj pod dozvolom, a da
posjeduje i pušku poluautomatsku kalibra 7,62 mm, za koju nema dozvolu, a koju
je neovlašćeno držao kako bi branio stado od divljači, a sada već kako je ušao
u godine za tim nema potrebe, pa je dobrovoljno istu donio i 9 metaka istog
kalibra sa njom te je predao, a oni su je oduzeli uz potvrdu čiji jedan
primjerak su dali njemu. Pušku je donio iz druge sobe, a predhodno im je rekao
tačno gdje se nalazi i rekao je da će otići da je donese i da im je preda, što
je i uradio.
Sud je cijenio iskaze ovih svjedoka, pa je iste prihvatio kao jasne i logične,
odnosno istinite tim prije jer su njima potvrdjeni navodi iz odbrane
okrivljenoga, a medjusobno nijesu protivrečni, niti u suprotnosti sa drugim
dokazima, a posebno jer im okrivljeni nije prigovorio, pa ih je sud uzeo za
osnov svoje odluke.
Iz službene zabilješke UP PJ Nikšić Ispostava Šavnik br.224/13-290/3 od
10.04.2013 godine, proizilazi da je dana 09.04.2013 godine dežurnoj službi
Ispostve Šavnik P.M. prijavio da toga dana u mjestu Tušinja u svojoj
porodičnoj kući je imao konflikt sa svojim ocem P. R., kojom mu je prilikom mu
je isti više puta uputio uvredljive riječi i prijetnje. Kada su došli na lice
mjesta u porodičnoj kući u Tušinji zatekli su prijavioca P.M. i njegovog oca
P.R. i sa njime obavili razgovore. M. je rekao da ga otac napao i prijetio mu
riječima "nećeš mi takav više ulaziti u kuću, pa makar te ubio", te da
strahuje za svoj život jer mu otac posjeduje oružje. P.R. u svom vlasništvu
drži pištolj na koji ima dozvolu, kao i poluautomatsku vojnu pušku za koju
nema dozvolu, pa su od njega zahtijevali da je preda što je isti i uradio. O
prednjem je sačinjena potvrda.
Iz potvrde UP Ispostave Šavnik br.03/13 od 09.04.2013 godine o privremenom
oduzimanju poluautomatske puške fabričkog broja D-66378 kalibra 7,62 mm i 9
metaka istog kalibra od okrivljenog, proizilazi da je od P.R. iz Tušinje
Šavnik dana 09.04.2013 godine oduzeta poluautomatksa puška fabrički broj
D-66378 kalibra 7,62mm i 9 metaka istog kalibra i jedan pištolj CZ kalibra
7,65mm model 70 , fabrički broj 20192 i okvir od istog u kome se nalazi 7
metaka istog kalibra, a za koji posjeduje oružni list. Potvrdu su potpisali
P.R. kao gradjanin i oblašćeni policijski službenik M.D. .
Sud je cijenio gore navedene pisane dokaze kao u svemu objektivne, pri čemu im
okrivljeni nije prigovorio.
Iz izvoda iz KE za okrivljenog P.R. UP Ispostave Šavnik 19 br.243/13-395/2 od
18.06.2013 godine, proizilazi da P.R. ne prolazi kroz KE Ispostave Šavnik.
Na osnovu savjesne i brižljive ocjene provedenih dokaza od kojih zavisi vrsta
i mjera krivične sankcije , a imajući u vidu priznanje okrivljenog, a cijeneći
sve u smislu čl. 370 ZKP-a sud je na pouzdan način zaključio da je okrivljeni
počinio krivično djelo na način, mjesto i u vrijeme kako je to bliže opisano
izrekom presude.
Pravnom ocjenom ovakvog činjeničnog stanja, sud nalazi da su se u radnji
okrivljenog stekli svi zakonski elementi krivičnog djela nedozvoljeno držanje
oružja i eksplozivnih materija iz čl. 403 st 2. KZ, a koje djelo čini "ko
neovlašćeno drži, nosi, izradjuje, popravlja, preradjuje, prodaje, nabavlja,
vrši razmjenu, prevozi ili na drugi način stavlja u promet vatreno oružje,
municiju, eksplozivne materije rasprskavajuće ili gasno oružje čije držanje je
gradjanima zabranjeno". Odredbom čl.10 Zakona o izmjenama i dopunama zakona o
oružju ("Sl.list. CG" br.20/11), odredjeno je " Oružje se razvrstava u
kategorije A,B,C i D. Oružje kategorije B je: pod tačkom 1). poluautomatsko
ili repetirajuće kratkocjevno vatreno oružje. Odredbom čl.10a. Zakona o
izmjenama i dopunama Zakona o oružju ("Sl.list. CG" br.20/11), predvidjeno je
"Zabranjeno je nabavljanje, držanje i nošenje oružja kategorije B, bez
odgovarajuće isprave o oružju". U konkretnom slučaju okrivljeni je suprotno
odredbi čl.10a. Zakona o izmjenama i dopunama Zakona o oružju ("Sl.list. CG"
br.20/11), neovlašćeno držao vatreno oružje-poluautomatsku pušku fabričkog
broja D-66378 kalibra 7,62mm i 9 metaka istog kalibra čije držanje je
gradjanima zabranjeno, a što proizilazi iz priznanja okrivljenog koje ima
potvrdu u iskazima saslušanih svjedoka i provedenim pisanim dokazima.
Okrivljeni je konkretno krivično djelo izvršio s umišljajem, jer je u svom
odnosu prema zabranjenom djelu ispoljio i svijest i volju, to jest bio je
svjestan da neovlašćeno drži poluautomatsku pušku D 66378 kalibra 7,62mm i
odredjenu količinu municije kod svoje kuće, a čije držanje je gradjanima
zabranjeno, zašto je i krivično pravno odgovoran i oglašen krivim.
Oglašavajući okrivljenog krivim, sud mu je na osnovu čl.52, 53 i 54. KZ CG, a
u okviru opšte svrhe krivičnih sankcija iz čl. 4 istog Zakona izrekao uslovnu
osudu i istovremeno mu utvrdio kaznu zatvora u trajanju od 6 (šest) mjeseca sa
odgodom njenog izvršenja na 2 godine, pod uslovom da okrivljeni u tom vremenu
ne izvrši novo krivično djelo, a ovo pri ocjeni da radi krivično pravne
zaštite nije bilo nužno izricati efektivnu kaznu zatvora. Odlučujući se da
okrivljenom izrekne uslovnu osudu sud je imao u vidu okolnosti iz čl. 42 KZ
CG, pa je kao olakšavajuće okolnosti cijenio okolnosti koje se tiču ličnosti
optuženog, a naime da se radi o čovjeku starom oko 80 godina, neosudjivanom,
ocu šestoro odrasle djece, da je priznao djelo i izrazio kajanje, te da je
samovoljno predao poluautomatsku pušku-vatreno oružje, kao i da se korektno
ponašao za vrijeme sudjenja. Otežavajućih okolnosti na strani okrivljenog sud
nije našao.
Troškova krivičnog postupka nije bilo, a sud je optuženog oslobodio od obaveze
plaćanje paušala obzirom na kratko trajanje postupka, složenost i imovno
stanje okrivljenog, shodno čl. 226 st. 3 ZKP-a.
Sa izloženog odučeno je kao u izreci presude.
OSNOVNI SUD U ŽABLJAKU, 24.06.2013. godine
ZAPISNIČAR
Kaljević Nadja  S U D I J A
Milovan Jovković.s.r.
PRAVNA POUKA: Protiv ove presude može se izjaviti žalba u
roku od 8 dana od dana prijema ovog pismena Višem sudu
Bijelo Polje a preko ovog suda