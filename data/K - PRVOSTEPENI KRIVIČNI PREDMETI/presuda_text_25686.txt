K. br. 15/13
U IME CRNE GORE
OSNOVNI SUD U ŽABLJAKU, kao prvostepeni krivični, po predsjedniku suda Anđelić
Mihailu, uz sudjelovanje namještenika Šibalić Ikonije kao zapisničara, u
krivičnom predmetu protiv okrivljenih J.D. iz Š., zbog krivičnog djela Teška
tjelesna povreda iz čl.151 st. 1 KZ, i C.S. iz P., Ul. ..., trenutna adresa T.
– B. , zbog krivičnog djela učestvovanje u tuči iz čl. 153 KZ, po optužnom
predlogu Osnovnog državnog tužioca iz Pljevalja Kt. br. 82/13 od 09. 05. 2013.
godine, nakon održanog usmenog javnog i glavnog pretresa 10.06. 2013.godine u
prisustvu Zamjenika ODT Gačević Božidarke iz Pljevalja, oštećenog J.Ž. i
okrivljenih, donio je i istog dana javno objavio
P R E S U D U
Okrivljeni J.D., od oca K. i majke K. rođene T., rođen ... godine u Š. , JMB
..., sa mjestom prebivališta u Š., državljanin Crne Gore, govori crnogorskim
jezikom, oženjen, otac jednog djeteta, završio srednju poljoprivrednu školu,
zaposlen, srednjeg imovnog stanja, ranije osuđivan i to presudama Osnovnog
suda Žabljak K. br.15/03 od 22.06.2006. godine , zbog kriv. djela iz čl. 189
st. 3 u vezi st. 2 i 1 KZCG na kaznu zatvora od 3 mjeseca i K. br. 40/03 od
08. 08. 2003. godine, zbog kriv. djela iz čl. 37 st. 2 u vezi st. 1 KZ CG , na
kaznu zatvora od 3 mjeseca uslovno na 1 godinu, protiv njega je u toku
krivični postupak za istovrsno kriv. djelo .
Okrivljeni C. S. , od oca K. i majke J. rođene Z., rođen ... godine u Š., JMB
..., sa prebivalištem u P. , Ul. ..., trenutna adresa T. – B., državljanin
Crne Gore, govori srpskim jezikom, razumije crnogorski jezik, neoženjen, bez
djece, nezaposlen, završio srednju školu auto-limar, lošeg imovnog stanja
ranije osuđivan i to presudom Osnovnog suda u Podgorici K. br.09/946 od 21.02.
2011. godine, zbog krivičnog djela iz čl. 339 st. 3 u vezi st. 1 KZ CG na
kaznu zatvora od 30 dana uslovno na jednu godinu, protiv njega se ne vodi
krivični postupak za drugo kriv. djelo
K r i v i s u
Što su
a/ Okrivljeni J.D.
dana 31.03. 2013. godine, oko 22,00 h, u ugostiteljskom objektu »L.« ,
vlasništvo oštećenog J.Ž. , u Šavniku teško tjelesno povrijedio oštećenog na
način što ga je udario jedanput nogom u predjelu desne strane gornje vilice i
desnog oka, nanijevši mu tom prilikom teške tjelesne povrede u vidu: prelom
prednjeg zida desne gornjovilične šupljine sa krvarenjem u nju,
-čime je izvršio krivično djelo Teška tjelesna povreda iz čl. 151 st. 1 Krivičnog zakonika (KZ), 
b/Okrivljeni C.S.
dana 31.03. 2013. godine, oko 22,00 h, u ugostiteljskom objektu »L.« ,
vlasništvo oštećenog J.Ž. , u Š., učestvovao u tuči gdje je oštećenom J.Ž.
nanesena teška tjelesna povreda, na način što ga je više puta udario stisnutom
pesnicom u predjelu glave i tijela a okrivljeni J. D. nogom u predjelu desne
gornje vilice i desnog oka,
-čime je izvršio krivično djelo učestvovanje u tuči iz čl. 153 Krivičnog zakonika (KZ), 
pa ih sud primjenom navedenog zakonskog propisa i čl. 4, 5, 13, 15, 32, 36, 42
KZ, i čl.226 st.2 tačka 9 i st.3, čl.229 i čl.374 Zakonika o krivičnom
postupku (ZKP-a)
O S U Đ U J E
Okrivljenog J.D. na kaznu zatvora u trajanju od 6 (šest) mjeseci,
Okrivljenog C.S. na kaznu zatvora u trajanju od 3 (tri) mjeseca,
i koje kazne će se izvršiti po pravosnažnosti presude.
Okrivljeni su dužni solidarno platiti sudu troškove krivičnog postupka u
iznosu od 107 € na žiro-račun Osnovnog suda u Žabljaku br.505 – 10497 - 08 ,
te paušal svaki ponaosob u iznosu od po 55 € a gornje sve u roku od 15 dana po
pravosnažnosti presude.
O b r a z l o ž e nj e
ODT iz Pljevalja u optužnom predlogu Kt. br. 82/13 od 09. 05. 2013. godine,
dajući opis radnje izvršenja pravno je ocijenio da je okrivljeni J.D., počinio
krivično djelo teška tjelesna povreda iz čl. 151 st. 1 KZ , a okrivljeni C.S.,
krivično djelo učestvovanje u tuči iz čl. 153 KZ, na način, mjesto i u vrijeme
kako je to bliže opisano izrekom presude. U završnoj riječi je predložio da se
okrivljeni za počinjena djela oglase krivim i osude po zakonu.
Oštećeni J.Ž. se pridružio predlogu zamjenika ODT-a iz Pljevalja za krivično
gonjenje okrivljenih.
Okrivljeni J.D. je na glavnom pretresu od 07.06.2013.godine izjavio, da ne
priznaje krivicu ni krivično djelo koje mu se stavlja na teret. Istakao je, da
je kritične prilike bio prisutan u objektu »L.« vlasništvo oštećenog i to u
večernjim časovima 31.03.2013. godine oko 22 časa, da se nalazio u društvu sa
okrivljenim C. i njegovim bratom B. , te V.S. , da su sjedjeli za šankom i
poručili piće , pa je u jednom momentu primijetio da je oštećeni koji je
sjedio sa svojim društvom u lokalu imao telefon u rukama i da je sa istim
nekoga pozivao, radi čega je obzirom da je kritične prilike bio u dobro
pripitom stanju upitao oštećenog »šta to radiš, koga zoveš » a ovaj mu je
odgovorio »ne zovem nikoga, zašto bih zvao nekoga«, da je ovaj verbalni
kontakt između njega i oštećenog trajao kratko a nakon čega je došlo do
verbalnog kontakta između okrivljenog C. i oštećenog, te da su se njih dvojica
nalazili na jedan metar blizine jedan od drugoga i da je u jednom momentu
došlo do guranja između njih dvojice te da je nastala gužva, ali nije vidio da
je C. udario oštećenog, nakon čega je prišao njima dvojici i vidio da oštećeni
leži u loži te je krenuo put njega i udario ga jednom ili dva puta nogom u
predjelu pojasa, odnosno sa strane bedara, a bio je obuven u patike, da
oštećenog nije udarao nogama u glavu niti je vidio da okrivljeni C. udara
oštećenog, da je sva gužva koja se stvorila trajala jedan do dva minuta i da
je tačno da je tom prilikom prije nego je krenuo prema oštećenom da se sa njim
obračuna, iako stvarni motiv zbog čega je to uradio ne zna, polomio sasvim
slučajno jednu čašu sa pićem a prilikom napuštanja lokala polomio je nekoliko
flaša ali tim radnjama nije nikoga povrijedio. Nije mogao da se sjeti da je te
večeri udario svog nekadašnjeg profesora K.R. koji se nalazio u društvu sa
oštećenim, to su mu kasnije rekla neka lica i taj fizički kontakt između njega
i K. ako se desio mogao je biti samo slučajan. Konačno je ukazao da mu uopšte
nije poznato ko je oštećenom te večeri nanio tešku tjelesnu povredu, ukazao je
na činjenicu da je spreman sa svoje strane da oštećenom kao vlasniku lokala
nadoknadi svu pričinjenu štetu i iskreno mu je žao što ga je te večeri udario
nogom jedan ili dva puta. U odnosu na iskaz koji je dao pred ODT u predhodnom
postupku na zapisniku od 23. 04. 2013. godine, gdje je ukazao da je kritične
prilike sa svojim društvom odmah napustio objekat, nakon što je došlo do gužve
u objektu u kojoj je učestvovao oštećeni ali nije vidio sa kim, nakon što mu
je taj iskaz predočen na glavnom pretresu u cjelosti, okrivljeni je pojasnio
da se u vrijeme davanja iskaza pred ODT nije mogao precizino izjasniti o
pojedinostima događaja jer je u to vrijeme imao još jedan sudski predmet pa mu
se dosta stvari izmiješalo, odnosno da se tada nije mogao sjetiti nekih
pojedinosti, te je konačno ukazao da je vjerodostojan samo njegov iskaz koji
je dao na glavnom pretresu od 07. 06. 2003. godine. U završnoj riječi je
ukazao da priznaje da je kritične prilike učestvovao u tuči u kojoj je
oštećeni zadobio tjelesnu povredu i da mu je žao zbog događaja koji se desio,
zbog čega izražava kajanje jer se radi o čovjeku – oštećenom koji je od njega
dosta stariji po godinama, te da je spreman da mu nadoknadi svu štetu koju je
nanio u lokalu kritične prilike, ali ne priznaje da je oštećenom nanio tešku
tjelesnu povredu.
Okrivljeni C.S. je u predhodnom postupku i na glavnom pretresu izjavio, da ne
priznaje krivicu ni krivično djelo koje mu se stavlja na teret i u bitnom
ukazao da se kritične prilike nalazio u društvu sa okrivljenim J., te svojim
bratom B., odnosno zetom B. iz Pljevalja, te V. S., da su svi bili u pripitom
stanju, da je u jednom momentu okrivljenog J. na putu prema WC-u zaustavio
oštećeni, radi čega je on prišao do njih dvojice kako ne bi došlo do nekih
problema pošto se nalazio u dobrim odnosima sa obojicom, da je oštećeni tada
rekao okrivljenom J. da će zvati policiju, kojom prilikom je nastala gužva u
lokalu te da je njega neko povukao nazad prema vratima ali tom prilikom on
nije vidio da je oštećenog neko udario, niti je kritične prilike on imao
fizički kontakt sa oštećenim, te da su brzo na lice mjesta došla dva policajca
a on je u jednom momentu tada vidio oštećenog kako se pojavio sa peškirom koji
je držao na oku, pa nakon što mu je oštećeni prišao obratio mu se riječima
»šta je ovo trebalo S.«, a da je tada konobarica R. rekla oštećenom » i on te
je udario rukom« misleći na okrivljenog C., ali je on tada rekao da oštećenog
nije udario. U završnoj riječi je ukazao da ne priznaje krivicu i krivično
djelo koje mu se stavlja na teret ali mu je krivo zbog svega što se desilo u
gornjem događaju jer je on lično učestevovao u njemu ali nijedanput nije
udario stisnutom pesnicom oštećenog.
Sud je u dokaznom postupku proveo dokaze: saslušao svjedoka – oštećenog J. Ž.,
te svjedoke: K.R., V.S., S.R., G.D. i K.M., te pročitao: izvještaj ljekara
specijaliste Opšte bolnice Nikšić od 01.04.2013. godine na ime oštećenog, uput
za CT/T od 01. 04. 2013.goodine, izvještaj ljekara spec. opšte bolnice Nikšić
od 31.03.2013.godine na ime oštećenog, pročitao nalaz i mišljenje vještaka
medicinske struke Prim Dr. P.M. , hirurga iz Pljevalja sa zapisnika pred ODT
od 18.04.2013.godine i neposredno na pretresu saslušao navedenog vještaka,
izvršio uvid u fotoelaborate UP –Ispostava Šavnik br. 02/13 od 01. 04.2013 i
31. 03. 2013. godoine, te izvršio uvid u izvod iz KE za okrivljene br.
243/13-312/2 od 12. 04. 2013. i br. 243/13-311/2 od 12. 04. 2013, izdati od
strane UP – PJ Nikšić
Iz iskaza svjedoka – oštećenog J.Ž. proizilazi, da je vlasnik objekta »L.« u
Šavniku i da je kritične prilike 31. 03. 2013.godine oko 22 časa bio u objektu
sa svojim društvom: K.R., G. D. i konobaricom R., kojom prilikom su igrali
karte, da se u jednom momentu ispred lokala čula škripa kočnica od nekog auta
i da su u lokal ušli okrivljeni J. i C., V.S. te brat okrivljenog C.B. i još
jedno lice, da se tom prilikom lično pozdravio sa okrivljenim J. i C. nakon
čega su oni sa svojim društvom stali uz šank a konobarica ih uslužila pićem,
da je u jednom momentu uzeo telefon u ruke i poslao poruku V.M. ali mu je u
tom momentu prišao okrivljeni J. i pitao ga da li to on poziva policiju kao i
prvi put što je zvao a oštećeni mu odgovorio »zašto bih zvao policiju«, nakon
čega mu je J. rekao »jebaću ti majku, pičko jedna, prebiću te kao džukelu«,
nakon čega je oštećeni pozvao policiju i tada mu je prišao okrivljeni C. i
udario ga po ruci od kog udarca mu je ispao telefon iz ruke, nakon čega mu je
okrivljeni C. rekao »šta imaš ti da zoveš policiju« i krenuo put njega ali ga
je u tome spriječio njegov brat B., te su C. odgurali do vrata, u kojem
momentu je okrivljeni J. pošao prema oštećenom pa je ispred njega ustao K.R. i
tada ga je okrivljeni J. udario pesnicom i polomio K. protezu, a kojom
prilikom je svu pažnju oštećeni bio usredsredio na okrivljenog J., nakon čega
ga je u jednom momentu kada mu se ponovo približio okrivljeni C. snažno
stisnutom pesnicom udario u predjelu desnog oka od koga udarca je oštećeni
sjeo u ložu i na trenutak mu se pomutila svijest a nakon čega su oba
okrivljena počeli da ga udaraju rukama i nogama po ramenima i leđima, radi
čega je on potražio zaklon ispod stola i u jednom momentu u uslovima kada mu
se u blizini nogu nalazio okrivljeni C. a u blizini glave okrivljeni J., J. ga
je udario dva puta nogom i to prvi put u predjelu vrata koji udarac je bio
blaži a drugi put u predjelu desnog oka i tom prilikom je oštećeni osjetio
strahovit bol, da je po njegovoj procjeni distanca sa koje je okrivljeni
zamahnuo nogom mogla da bude negdje u rasponu od 30 do 50 cm a da je sto ispod
koga se nalazio oštećeni bio visine nešto oko 1 metar, da je nakon zadobijenog
udarca rukama pokrio lice i okrenuo glavu na suprotnu stranu kako bi izbjegao
dalje povređivanje, da u vrijeme dok se nalazio ispod stola nije od strane
okrivljenog zadobio nijedan udarac u predjelu kukova odnosno bedara. Takođe je
pojasnio da je razlika između zadobijenih bolova pri udarcu pesnicom od strane
okrivljenog C. i nogom od strane okrivljenog J. , iako se radilo o istom
mjestu tj. u predjelu desnog oka, bila evidentna a ovo posebno jer se radilo o
strahovitom bolu koji je osjetio nakon udara nogom od strane okrivljenog J. .
Iz iskaza svjedoka K.R. proizilazi, da je 31. 03.2013.godine u večernjim
časovima bio u lokalu »L.« sa oštećenim, G.D. i konobaricom R., da je u jednom
momentu ispred lokala začuo škripu guma od auta, i da su u lokal ušli oba
okrivljena sa nekim nepoznatim momcima, da su se pozdravili sa oštećenim,
stali uz šank i poručili piće, da se u jednom momentu okrivljeni J. obratio
oštećenom riječima, »zoveš li to policiju, policijski špijune«, te da je
pokušavao da oštećenog udari pesnicom u kojoj namjeri ga je on spriječio
govoreći mu » ne D.«, da je nakon toga okrivljeni C. udario oštećenog pesnicom
u predjelu glave od koga udarca je oštećeni pao i da je tada došlo do velike
gužve u kojoj gužvi je njemu bila polomljena gornja proteza u ustima a kasnije
su mu rekli da ga je tom prilikom udario okrivljeni J., da su kritične prilike
oba okrivljena udarali oštećenog više puta stisnutim pesnicama i nogama u
predjelu glave i tijela, da je vidio kako je u trenutku kada je oštećeni bio
ispod stola da ga je okrivljeni J. dva puta udario nogom u tijelo ali nije
mogao da tvrdi u koji dio tijela je okrivljeni J. udario oštećenog,
pretpostavio je da je J. oštećenog udario u predio stomaka.
Iz iskaza svjedoka S.R. proizilazi , da se kritične prilike nalazila u društvu
sa oštećenim u objektu »L.« i da su u jednom momentu u objekat ušli oba
okrivljena sa još dvojicom momaka, da je goste uslužila pićem te je u jednom
momentu okrivljeni J. koji je bio malo glasniji prosuo piće po šanku i da se
obratio oštećenom pitajući ga zbog čega drži telefon i da li mu to zove
policiju kao prošli put a oštećeni mu odgovorio da za to nema potrebe,nakon
čega se u raspravu umiješao okrivljeni C. govoreći oštećenom« šta ti imaš da
zoveš policiju« da je C. brat sprečavao svađu i razvađao a u jednom momentu je
okrivljeni C. stisnutom pesnicom udario oštećenog u predjelu desnog oka, nakon
čega je okrivljeni J. uzeo pepeljaru sa šanka a ona ga je spriječila u
njegovoj namjeri pa je on pokušao i nju da udari i J. je tom prilikom udario
K.R. kome je polomio protezu, da je J. gađao flašama i stolicama u šank i da
se ona zajedno sa M.V. sklonila u toalet da bi se zaštitile, te konačno da
nije vidjela da li je okrivljeni J. udario oštećenog ali je kritične prilike
pri ulasku u objekat primijetila da je J.bio u vidno pijanom stanju.
Svjedok V.S. je izjavio, da se kritične prilike nalazio u društvu sa
okrivljenima i još nekim licima u lokalu »L.«, da se u tom lokalu zadržao
svega par minuta dok je popio piće a onda je izašao i otišao u drugi lokal a
prilikom izlaska vidio je da je u tom lokalu neko slomio par čaša ili flaša po
podu, te konačno da dok se on nalazio u lokalu nije bilo nikakve tuče između
oštećenog s jedne i okrivljenih sa druge strane.
Svjedok G.D. je izjavio da se kritične prilike nalazio u objektu »L.« u
društvu sa oštećenim i još nekim licima, te da su u jedom momentu u objekat
ušli okrivljeni sa svojim društvom, da je poslije kraćeg vremena došlo do neke
verbalne prepirke između oštećenog i okrivljenog J. ali da nije bilo fizičkog
kontakta između istih, te da se kasnije u verbalni kontakt sa oštećenim
umiješao i okrivljeni C. a nakon toga je došlo do guranja između oštećenog i
okrivljenog C. ali da on tom prilikom nije mogao vidjeti da li je ko koga
udario pesnicom ili nogom niti je vidio fizički sukob između oštećenog s jedne
i okrivljenih sa druge strane, zna da je kritične prilike u lokalu polomljeno
dosta čaša i flaša ali mu nije poznato ko je lomio jer se bila stvorila velika
gužva, da mu je poznato kako je oštećeni te večeri zadobio tjelesne povrede u
predjelu desnog oka.
Svjedok K.M. je izjavio da se kritične prilike nalazio u objektu «L.« i da je
u jednom momentu začio škripu kočnica od vozila ispred kafića a zatim su u
kafić ušli okrivljeni J. sa nekim licima koja nije poznavao a među njima se
nalazio kako je kasnije saznao i okrivljeni C., da je u jednom momentu došlo
do verbalnog kontakta između oštećenog i okrivljenog J. ali mu nije poznato
zbog koga razloga, a nakon toga i do verbalnog kontakta oštećenog sa
okrivljenim C., da nije vidio fizički kontakt između C. i oštećenog jer je bio
zaklonjen od strane nekih lica ali je vidio da u jednom momentu okrivljeni J.
pesnicom iz polusagnutog položaja udara neko lice koje se nalazilo ispod stola
ali nije vidio o kom se licu radilo samo je pretpostavio da se radilo o
oštećenom, da kritične prilike nije mogao vidjeti od strane koga lica je
oštećeni povrijeđen u oko.
Sud je prihvatio u cjelosti iskaze oštećenog J., te svjedoka S.R., K.R. i
K.M., dok je cijenio irelevantnim iskaze svjedoka V.S. i G.D.. Naime, svjedok
– oštećeni nesumnjivo i uvjerljivo kazuje a koje kazivanje ima svoju podlogu i
u iskazima svjedoka S.R., K. i K. da nije dao nikakav povod razvoju kritičnog
događaja, niti neprimjerenom ponašanju oba okrivljena a ovo tim prije, jer je
on kao vlasnik objekta mirno sjedio u loži sa svojim društvom, što potvrđuju i
ostali svjedoci, te okolnost, što je koristio svoj mob. telefon ni u kom
slučaju nije bio provokativan čin, da bi na neprimjeren način reagovali
okrivljeni, pa dalje, ovi svjedoci – Jovović , S., i K. jasno ukazuju, da su
vidjeli da je okrivljeni C. udario stisnutom pesnicom oštećenog u predjelu
desnog oka, a nakon čega J. i K. saglasno kazuju, da je oštećeni zaklon
potražio ispod stola, te dalje, saglasno J.i K. kazuju, kako su oštećenog oba
okrivljena udarali po tijelu rukama i nogama, u predjelu leđa i ramena,
odnosno da okrivljeni J. udara nogama oštećenog a u situaciji kada se oštećeni
nalazi ispod stola, s tim što je svjedok K. pretpostavljao da je J. udario
oštećenog u stomak, a svjedok K. pretpostavljao da se radilo o oštećenom ispod
stola i udarcima rukom od strane J., dok oštećeni tvrdi, da ga je J. udario
nogom jedanput u predjelu vrata a drugi put u predjelu desnog oka. Po ocjeni
suda kazivanje oštećenog je najubjedljivije, jer je isti jasno i nesumnjivo
ukazao , koja su ga lica, na koji način i po kojem dijelu tijela udarala, pa
dalje, kakva je bila jačina njihovih udaraca , odnosno kakva je bila jačina i
intezitet bola koji je on osjetio nakon zadobijenih udaraca. Dio događaja
pojedini svjedoci nijesu opravdano ni mogli najjasnije ni vidjeti jer je bila
opšta gužva i metež, svjedok K. je čak zadobio i udarac i polomljena mu je
proteza u ustima, svjedokinja S. je nakon što je osjetila opasnost po svoju
bezbjednost i vidjela da C. zadaje oštećenom udarac pesnicom, potražila
zaklon, dok svjedok K., koji nije sjedio zajedno sa oštećenim i njegovim
društvom, od ostalih učesnika, nije mogao najbolje vidjeti razvoj događaja ali
je i on u jednom momentu vidio fizički kontakt između okrivljenog J. i
oštećenog, gdje J. iz polusagnutog položaja pesnicom udara neko lice ispod
stola za koje lice je pretpostavio da je oštećeni. Iskazi gornjih svjedoka se
međusobno nadovezuju i prožimaju i nijesu suprotni jedni drugima. Iz iskaza V.
i G. sud nije mogao izvesti pouzdan zaključak, na koji način je došlo do
fizičkog sukoba između oštećenog sa jedne i okrivljenih sa druge strane, tj.
koje je lice kritične prilike uzrokovalo verbalni sukob, odnosno, koje je lice
izražavalo spremnost na fizički obračun, radi čega je njihove iskaze cijenio
irelevantnim.
Iz nalaza i mišljenja vještaka medicinske struke Prim .dr. P.M., hirurga, od
18. 04.2013.godine, te njegovog iskaza pri neposrednom saslušanju sa glavnog
pretresa od 10.06.2013. godine, izvještaja ljekara specijaliste Opšte bolnice
Nikšić od 01.04.2013. godine, uputa za CT/T od 01. 04. 2013.godine, izvještaja
ljekara spec. opšte bolnice Nikšić od 31.03.2013.godine, sve na ime oštećenog,
fotoelaborata UP –Ispostava Šavnik br. 02/13 od 01. 04.2013 i 31. 03. 2013.
godine, proizilazi da je oštećeni J.Ž. zadobio tjelesne povrede u događaju
koji se desio 31.03.2013. godine, da su ljekarski pregledi, te CT nalazi i
dijagnoze od strane ordinirajućih ljekara dati , odnosno urađeni odmah,
odnosno već sledećeg dana po događaju, da se radi o teškoj tjelesnoj povredi
tj. prelomu prednjeg zida desne gornjovilične šupljine sa krvarenjem u nju, da
je povreda nastala jačim udarcem tupe sile u predio desne strane gornje vilice
i desnog oka, moguće stisnutom pesnicom , glavom, udarcem nogom i sl. , te da
su povrede mogle nastati od jednog a moguće i od dva udarca, te dalje da treba
u potpunosti isključiti slučaj da je oštećeni kritične prilike mogao zadobiti
povredu padom ili udarom o tvrdu podlogu, pa dalje, da imajući u vidu kako
akteri događaja prikazuju položaj u kojem su se nalazili okrivljeni i
oštećeni, te okolnosti i mjesto na kojem se događaj zbio, intezitet bola kojeg
je oštećeni osjetio , teška tjelesna povreda predhodno opisana u nalazu mogla
je nastati udarcem stisnutom pesnicom što znači da se takva mogućnost nastanka
povrede ne može isključiti ali je veća vjerovatnoća da je takva povreda
nastala udarom nogom a posebno u uslovima kada je na nozi bila sportska
patika, jer bi udarac đonom cipele imao za posledicu pored postojećeg još i
površinsku ranu (ogrebotina, oguljotina), pa dalje, da je zamah sile sa
prostorne distance ispod stola od 30 do 50 cm, kako ukazuje oštećeni, mogao
uzrokovati postojeću povredu, odnosno, da zamah sile na kraćoj prostornoj
distanci tj. do 10 cm, kako tvrdi okrivljeni J., nije mogao uzrokovati takvu
povredu, te konačno, da je gornja povreda mogla nastati sa većom vjerovatnoćom
na način, pod uslovima i sredstvom kako to opisuje oštećeni.
Sud je prihvatio u cjelosti gornje dokaze kao jasne logične i istinite a
posebno nalaz i mišljenje vještaka medicinske struke, Prim Dr. P., hirurga, te
njegov iskaz dat neposredno na pretresu, jer je za osnovu imao medicinsku
dokumentaciju u kojoj su objektivizirane povrede oštećenog, pri čemu je dat u
skladu sa pravilima medicinske struke i nauke a niko od stranka tim dokazima
uključujući i neposredno izjašnjenje vještaka, nije prigovorio. Gornji dokazi
a posebno iskaz vještaka na pretresu upućuju na zaključak da se nastanak teške
tjelesne povrede kod oštećenog može sa većom vjerovatnoćom vezati za udarac
nogom, dok se potpuno isključuje u pogledu načina nastanka pad i udar o tvrdu
podlogu, pa samim tim gornji zaključak ima svoju podlogu i u ostalim
provedenim dokazima kojima je sud poklonio vjeru .
Iz izvoda iz KE za okrivljene sud je utvrdio da su isti ranije osuđivani i to
: okrivljeni J. presudama Osnovnog suda Žabljak K. br.15/03 od 22.06.2006.
godine , zbog kriv. djela iz čl. 189 st. 3 u vezi st. 2 i 1 KZCG na kaznu
zatvora od 3 mjeseca i K. br. 40/03 od 08. 08. 2003. godine, zbog kriv. djela
iz čl. 37 st. 2 u vezi st. 1 KZ CG , na kaznu zatvora od 3 mjeseca uslovno na
1 godinu a okrivljeni C. presudom Osnovnog suda u Podgorici K. br.09/946 od
21.02. 2011. godine, zbog krivičnog djela iz čl. 339 st. 3 u vezi st. 1 KZ CG
na kaznu zatvora od 30 dana uslovno na jednu godinu.
Sud je posebno cijenio odbranu okrivljenih , pa je zaključio da okrivljeni ne
priznaju ni krivicu a ni krivično djelo koje im se ponaosob stavlja na teret a
suprotne su dokazima kojima je sud poklonio vjeru. Okrivljeni J. na glavnom
pretresu u odbrani ukazuje da je zadavao udarce nogom u tijelo oštećenog, čime
po mišljenju suda priznaje inkriminisanu radnju vezanu za krivično djelo
učestvovanje u tuči, jer ne spori činjenicu da je u pomenutom događaju
oštećeni teško tjelesno povrijeđen, ali sud ne može da prihvati takvu odbranu
kao potpunu, logičnu i istinitu jer okrivljeni svjesno želi da prizna lakšu
inkriminisanu radnju, a posebno u okolnostima jer je njegova odbrana suprotna
iskazu oštećenog i nalazu i mišljenju vještaka medicinske struke, odnosno
suprotna i dijelu odbrane okrivljenog C., koji negira bilo kakav fizički
kontakt okrivljenih sa oštećenim. Odbrana okrivljenog J. je i nelogična tj. da
je oštećenog udarao nogom samo sa udaljenosti od 10 cm od tijela imenovanog i
da nije mogao više zamahnuti nogom od stola, što je neubjedljivo, tim prije
jer u uslovima kada je visina stola u tom lokalu mogla da bude i manja od 1 m,
logično je zaključiti, da je okrivljeni J. mogao lako nogu savijati u koljenu
koje je svakako niže od visine stola i imati veći zamah od 10 cm prema tijelu,
odnosno glavi oštećenog, tako da je ovu odbranu u cjelosti odbacio kao
neubjedljivu i nelogičnu, te sračunatu na izbjegavanje a potom i na
ublažavanje odgovornosti. Nadalje, sud nije prihvatio ni odbranu okrivljenog
C., jer je ista potpuno suprotna iskazu oštećenog, te svjedoka K. i S., koji
su nesumnjivo lično vidjeli, da je ovaj okrivljeni zadao udarac stisnutom
pesnicom oštećenom u predjelu desnog oka, odnosno glave, odnosno gdje su
oštećeni i svjedok K. ukazali, da je C. oštećenog udarao više puta pesnicama i
nogama po leđima i ramenima, pa dalje, njegova odbrana je potpuno neubjedljiva
i konfuzna, jer ističe da nije imao nikakav fizički kontakt sa oštećenim a što
je suprotno i jednom dijelu odbrane okrivljenog J., koji ukazuje da su se C. i
oštećeni gurali, a nakon primjedbi na njegov iskaz od strane C., okrivljeni J.
je rekao da su imali samo verbalni kontakt, čime je po ocjeni suda okrivljeni
J. htio olakšati položaj okrivljenog C. .
Na osnovu savjesne i brižljive ocjene provedenih dokaza u smislu čl. 17 i 370
ZKP sud je na pouzdan način zaključio, da su kritične prilike, dana 31.03.
2013. godine, oko 22,00 h, u ugostiteljskom objektu »L.« u Šavniku, vlasništvo
oštećenog J.Ž. ,oba okrivljena svojim agresivnim ponašanjem inicirali, prvo
verbalni a potom fizički sukob sa oštećenim, iako za to nijesu imali nijedan
ozbiljni razlog, pa dalje, da je okrivljeni J. teško tjelesno povrijedio
oštećenog na način što ga je udario jedanput nogom u predjelu desne strane
gornje vilice i desnog oka, nanijevši mu tom prilikom teške tjelesne povrede u
vidu: prelom prednjeg zida desne gornjovilične šupljine sa krvarenjem u nju a
okrivljeni C., učestvovao u tuči na način, jer je stisnutom pesnicom udario
oštećenog u predjelu glave, odnosno više puta udario rukama i nogama u tijelo
oštećenog, tj. po ramenima i leđima, a u kojem događaju je oštećenom J.Ž.
nanesena teška tjelesna povreda od strane okrivljenog J. .
Pravnom ocjenom ovako utvrđenog činjeničnog stanja sud nalazi da se u radnji
okrivljenog J. stiču svi bitni elementi krivičnog djela teška tjelesna povreda
iz čl. 151 st. 1 KZ, koje djelo čini svaki onaj »ko drugog teško tjelesno
povrijedi ili mu zdravlje teško naruši «. Okrivljeni je djelo učinio sa
umišljajem, jer je bio svjestan da svojom inkriminisanom radnjom – udarac
nogom u glavu oštećenog tj. u predjelu lica – oka može ovome nanijeti tešku
tjelesnu povredu, što je i učinio a usled čega je nastupila posledica – teška
tjelesna povreda tj. prelom prednjeg zida desne gornjovilične šupljine sa
krvarenjem u nju. Dakle, u svom odnosu pema zabranjenom djelu ovaj okrivljeni
je ispoljio svijest i htjenje da posledica nastupi zašto je krivično pravno
odgovoran i oglašen krivim. U odnosu na okrivljenog C. sud zaključuje, da se u
njegovoj radnji stiču svi bitni elementi krivičnog djela učestvovanje u tuči
iz čl. 153 KZ a koje djelo čini svaki onaj ko učestvuje u tuči u kojoj je neko
lišen života ili je drugom nanesena teška tjelesna povreda. U konkretnom
slučaju nesumnjivo je utvrđeno, da je postojao fizički obračun više lica tj.
između dva okrivljena sa jedne i oštećenog sa druge strane, pri čemu je
oštećeni kritične prilike u događaju zadobio tešku tjelesnu povredu. U
uslovima kada je vještak medicinske struke ukazao, da se ne može isključiti ni
okolnost, da je gornja povreda nanijeta i udarcem stisnute pesnice, sud dalje
rezonuje, da je zbog veće vjerovatnoće, po mišljenju vještaka, teška tjelesna
povreda nastala udarcem nogom, pa je onda u pogledu postojanja težeg djela u
odnosu na okrivljenog C. ostala samo sumnja, koja se shodno čl. 3 st. 3 ZKP-a
ima tumačiti u korist okrivljenog, što dalje znači, da je okrivljeni C. učinio
krivično djelo iz čl.153 KZ sa umišljajem, jer je bio svjestan svoje
inkriminisane radnje tj. da učestvuje u tuči tj. fizičkom obračunu, a po
mišljenju ovoga suda za obilježje bića toga krivičnog djela (čl. 153 KZ) bilo
je dovoljno i to što je okrivljeni C. učestvovao u kritičnom događaju čak i
verbalno ili pak što je ispoljavao samo spremnost za fizički obračun a ne osim
ovoga što je sud nesumnjivo utvrdio i to, da je imao u više navrata i fizički
kontakt sa oštećenim, udarajući ga i rukama i nogama po tijelu (ramenima i
leđima) a stisnutom pesnicom jedanput u predjelu desnog oka, pri čemu njegovim
umišljajem u konkretnom događaju, po ocjeni suda, nije bila obuhvaćena teška
tjelesna povreda kao objektivni uslov inkriminacije.
Oglašavajući okrivljene krivim, sud im je izrekao kazne zatvora i to
okrivljenom J. u trajanju od šest mjeseci a okrivljenom C. u trajanju od tri
mjeseca, a ovo pri ocjeni svih okolnosti konkretnog slučaja . Polazeći od
stepena krivice okrivljenih kao i drugih okolnosti iz čl. 42 Krivičnog
zakonika, te ličnosti okrivljenih, sud je od olakšavajućih okolnosti, za
okrivljenog J. cijenio da je porodičan čovjek i da ima jedno maloljetno
dijete, a za C. i da je nezaposlen, te da su oba okrivljena izrazili kajanje
zbog događaja koji se desio a posebno je to učinio okrivljeni J., jer je
priznao da je nogama udarao oštećenog ali ne u predjelu glave, te spremnost da
oštećenom nadoknadi štetu, dok je od otežavajućih okolnosti uzeo, da je
okrivljeni J. ranije osuđivan i to dva puta kako je predhodno naznačeno ,
odnosno za okrivljenog C. da je jednom osuđivan, takođe kako je predhodno
naznačeno, pa im je u smislu citiranih odredbi KZ izrekao gornje kazne zatvora
u ubjeđenju da će se izrečenom kaznom ostvariti svrha kažnjavanja iz čl. 4 i
32 KZ.
Okrivljeni su oglašeni krivim, pa ih je sud obavezao da solidarno plate
troškove krivičnog postupka u iznosu od 107 €, a koji troškovi se odnose na
troškove vještačenja po vještaku medicinske struke u iznosu od 97 € i naknadu
troškova svjedoku K.M. u iznosu od 10 € na ime putnih troškova za pristup na
glavni pretres vezano za relaciju Šavnik – Žabljak i obrnuto, a gornje shodno
čl. 229 ZKP-a, kao i da plate paušal u iznosu od po 55 € a ovo imajući u vidu
trajanje i složenosti postupka, te imovno stanje okrivljenih , te mogućnost da
svojoj stručnoj osposobljenosti i godinama života stiču prihode samostalnim
radom , a gornje sve shodno članu 226 st. 2 tačka 1 i 9 i st. 3 ZKP-a.
Sa iznijetog odlučeno je kao u dispozitivu.
OSNOVNI SUD U ŽABLJAKU, dana 10. 06. 2013. godine
ZAPISNIČAR PREDSJEDNIK SUDA
Ikonija Šibalić,s.r. Mihailo Anđelić,s.r.
PRAVNA POUKA:
Protiv ove presude dozvoljena je žalba u roku od
8 dana po prijemu pismenog otpravka iste, preko
ovog suda Višem sudu Bijelo Polje.