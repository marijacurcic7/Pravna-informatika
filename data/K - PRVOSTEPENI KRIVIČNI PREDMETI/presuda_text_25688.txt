CRNA GORA
OSNOVNI SUD U N.
K.br. 358/2012
Dana 24.04.2013. godine
U IME CRNE GORE
OSNOVNI SUD U N., kao prvostepeni krivični, sudija pojedinac Djuričković Igor,
uz sudjelovanje Papović Budimirke, kao zapisničara, rješavajući u krivičnom
predmetu okrivljenog Č. M.iz Nikšića, zbog krivičnog djela teška tjelesna
povreda iz člana 151 stav 1 KZ, postupajući po optužnom predlogu ODT Nikšić
Kt.br. 590/2011 od 28.03.2012. godine, nakon javnog glavnog pretresa, održanog
dana 24.04.2013. godine, u prisustvu zamjenika ODT-a iz Nikšića L. S. i
okrivljenog, donio je i istog dana javno objavio
P R E S U D U
Prema okrivljenom:
Č.Marku, JMBG..., od oca R. i majke M. rodjene M., rodjenom ...godine u N., sa
prebivalištem u N.-Š. bb, neoženjen, nezaposlen, lošeg imovnog stanja, ranije
osudjivan
- Na osnovu člana 372 stav 1 tačka 1 ZKP-a
ODBIJA SE OPTUŽBA
Da je:
Dana 30.07.2011 godine, u N., u ugostiteljskom objektu V. koji se nalazi u
mjestu V., fizički napao oštećenog Z. V., na način što ga je pesnicom udario u
predjelu nosa, kojom prilikom je oštećeni Z. V. zadobio tešku tjelesnu povredu
u vidu preloma nosnih kostiju sa dislokacijom-pomjeranjem prelomljenih
koštanih odlomaka sa nagnječeno-razdernom ranom u predjelu nosa,
- čime bi počinio krivično djelo teška tjelesna povreda iz člana 151 stav 1
Krivičnog zakonika
Troškovi krivičnog postupka u iznosu pd 88,00 eura padaju na teret budžetskih
sredstava ovog suda.
O b r a z l o ž e n j e
Osnovni državni tužilac u N. svojim optužnim predlogom Kt.br.590/11 od
28.03.2012. godine, stavio je na teret okrivljenom Č. M. izvršenje krivičnog
djela teška tjelesna povreda iz člana 151 stav 1 Krivičnog zakonika, koje
krivično djelo je činjenično opisano u izreci presude.
Zamjenik ODT-L.S., koja je zastupala optužni akt na glavnom pretresu, u svojoj
završnoj riječi izjavila je da odustaje od krivičnog gonjenja protiv
okrivljenog Č. M., iz razloga što se na osnovu dokaza provedenih u predmetnom
postupku ne može na nesumnjiv način utvrditi da je upravo okrivljeni Č. M.
lice koje je kritičnom prilikom udarcem stisnutom pesnicom nanijelo tešku
tjelesnu povredu oštećenom Z. V.
Imajući u vidu činjenicu da je zamjenik ODT-a na glavnom pretresu odustao od
krivičnog gonjenja protiv okrivljenog, sud je na osnovu člana 372 stav 1 tačka
1 ZKP-a donio presudu kojom se prema okrivljenom optužba odbija.
Odluku o troškovima krivičnog postupka sud je donio na osnovu člana 230 ZKP-a
i istom odredio da troškovi krivičnog postupka u iznosu od 88,00 eura, koji se
odnose na ime nagrade vještaku medicinske struke za dati nalaz i mišljenje,
padaju na teret budžetskih sredstava ovoga suda.
Na osnovu svega izloženog, u smislu citiranih zakonskih odredbi odlučeno je
kao u izreci presude.
OSNOVNI SUD U N., dana 24.04.2013. godine.
Zapisničar S U D I J A
Papović Budimirka s.r. Djuričković Igor s.r.
Za tačnost otpravki tvrdi i ovjerava:Službenk suda
PRAVNA POUKA: Protiv ove presude dozvoljena je žalba u roku od 8 dana od dana
prijema iste
Preko ovog suda Višem sudu Podgorica