Posl.br.K.36/12
U I M E CRNE GORE
OSNOVNI SUD U CETINJU, kao prvostepeni krivični, po sudiji Mariji Ćupić, kao
sudiji pojedincu, uz sudjelovanje sudskog namještenika Martinović Aleksandre
kao zapisničara, u krivičnom predmetu okr. B. Lj. iz Cetinja, zbog krivičnog
djela krađa iz čl.239.st.1. Krivičnog zakonika, a po optužnom predlogu
Osnovnog državnog tužilaštva u Cetinju Kt.br.247/11-2 od 21.02.2012.godine,
nakon održanog glavnog i javnog pretresa dana 19.11.2012.godine, u prisustvu
savjetnika ODT-a u Cetinju Dj. M. ovl.predstavnika oštećene ED C. A. R. donio
je i istog dana javno objavio
P R E S U D U
Okr. B. Lj. od oca K. i majke J. rodjene V. rodjen .....godine u Cetinju, gdje
i prebiva, selo .....državljanin Crne Gore, oženjen, pismen, sa završenom
Srednjom školom, lošeg imovnog stanja, neosudjivan
K r i v j e:
Što je:
U vremenskom periodu od 26 avgusta 2011. godine do 17 oktobra 2011.godine., u
svojoj kući, u ulici ..... u Cetinju, svjesno i voljno u namjeri da sebi
pribavi protivpravnu imovinsku korist, preko 150,00 eura protivpravno oduzeo i
prisvojio električnu energiju, vlasništvo ošt. "E. CG" AD N. – E. C. u
količini od 1275 Kw h, ukupne novčane vrijednosti od 102,48 eura, na način što
je mimo postavljenog električnog brojila u kući marke „Landis“ br. A
-211125964 sproveo kabal 3x2,5 mm na koji je priključio potrošače u kući i to
šporet,frižider i protočni bojler ,na koji način se utrošena električna
energija preko tog kabla nije mogla registrovati na navedenom električnom
brojilu.
- čime je izvršio krivično djelo krađa iz čl.239.st.1. Krivičnog zakonika
-pa mu sud primjenom citiranog zakonskog propisa, te primjenom čl.4, 5, 13, 15, 42, 52, 53, 54 KZ-a, 226-229,. i 374 ZKP-a izriče
U S L O V N U O S U D U
Kojom okrivljenom utvrđuje kaznu zatvora u trajanju od 30 dana i istovremeno
određuje da se navedena kazna neće izvršiti ukoliko okrivljeni u vremenskom
periodu od jedne godine od dana pravosnažnosti presude ne počini novo krivično
djelo.
Troškova krivičnog postupka nije bilo,a okrivljeni je dužan da na ime paušala
uplati iznos od 30,00 eura ,na blagajni suda u roku od 15 dana po
pravosnažnosti presude pod prijetnjom prinudnog izvršenja.
O b r a z l o ž e nj e
ODT u Cetinju podnijelo je ovom sudu optužni predlog Kt.br.247/11-2 od
21.02.2012.godine protiv okrivljenog B. Lj. iz Cetinja, zbog krivičnog djela
krađa iz čl.239.st.1.KZ-a.U završnoj riječi na glavnom pretresu zastupnik
optužbe je uz manja činjenična preciziranja ostao pri podnijetom optužnom
predlogu i predložio sudu da okrivljenog oglasi krivim i osudi po zakonu.
Sud je u smislu čl.457. ZKP-a odlučio da se glavni pretres u predmetnoj
krivično-pravnoj stvari održi u odsustvu uredno pozvanog okr..B Lj. obzirom da
njegovo prisustvo nije nužno, jer je saslušan na glavnom pretresu kada je u
svojoj odbrani istakao da ima kuću u Ivanbegovoj ulici ,da koristi prizemlje
,a da na spratu živi njegov brat sa starom majkom. Prizemni dio kuće koristi
njegov sin .Staro brojilo koje je godinama koristio se nalazi u unutrašnjosti
kuće ,u kuhinji i isto je van funkcije jer su radnici ED Cetinje u spavaćoj
sobi,tj.na drugom mjestu instalirali drugo digitalno brojilo koje uredno
očitava utrošenu električnu energiju.To premještanje je uradio S. M. radnik ED
Cetinje,koji mu je rekao da će staro brojilo ponijeti u ED radi razduženja ,te
da će samo raditi novo digitalno električno brojilo,a staro je ponio sa
sobom.Bio je prisutan kada je vršeno premještanje ,a kontroli od
17.10.2011.godine nije prisustvovao on već njegov mldb. sin,koji je i potpisao
zapisnik i to pod pritiskom kontrolora R. ,za kojeg je čuo da je bio u jako
pripitom stanju.Negirao je da je neovlašćeno trošio električnu energiju.
Napomenuo je da je radnik ED S. M. taj koji ga je doveo u ovu situaciju, jer
njemu nije bila namjera da protivpravno oduzima električnu energiju, a u cilju
pribavljanja protivpravne imovinske koristi, već je u nekoliko navrata govorio
S. M. da završi započeti posao, obzirom da je isti ostao nedovršen, a čak je
istom i pred njegovim ovlašćenim licem govorio da dodje da obavi posao,
medjutim, S. se pravdao zauzetošću. Smatra da S. mu nije ni rekao da je to
lična obaveza potrošača, jer je on kao radnik ED došao u njegovu kuću i da je
na taj način i trebao do kraja da obavi svoj posao. Obzirom da je vršena
zamjena brojila kod njegovog brata to je po njegovom zahtjevu izvršena i
zamjena brojila i u njegovom stanu, medjutim, radnik S. M. nije do kraja
obavio posao, već je kabal samo zalijepio izolir trakom i pored bezbroj molbi
da obavi svoj posao isti se pravdao zauzetošću i govorio da će doći.
Sud je radi razjašnjenja ove krivičnopravne stvari u dokaznom postupku na
glavnom pretresu proveo sledeće dokaze: saslušao ovl.predst.ošt. E. Cetinje A.
R. saslušao svjedoke S. M. P. L. K. B. na saglasan predlog stranaka umjesto
neposrednog saslušanja pročitao iskaze svjedoka R. P. I. M. pročitao zapisnik
o kontroli mjernog mjesta ED CG AD Nikšić, ED Cetinje, od 17.10.2011.godine,
obračun FC D. Podgorica ED Cetinje br.314/16/11 ,zapisnik br.2.ED Cetinje od
26.08.2011.godine, i izvod iz KE UP- Ispostave Certinje br. 02-245-441 od
17.02.2012.godine za okr.B. Lj., te izvršio uvid u finansijsku i energetsku
karticu na ime okrivljenog.
Ovl.predst.ošt. E. Cetinje A. R. u svom iskazu je istakla da je okrivljeni
protivpravno oduzimao i prisvajao električnu energiju na način kako su to
konstatovali kontrolori ED Cetinje na zapisniku o kontroli mjernog mjesta
potrošača B. Lj. na dan 17.10.2011.godine . Period neovlašćene potrošnje
datira od 26.08.2011.godine kada je izvršena zamjena električnog brojila u
njegovoj kući ,pa sve do dana 17.10.2011.godine kada su utvrdjene
nepravilnostiu korišćenju električne energije u vrijednosti od 119,90 eura.
Pridružila se krivičnom gonjenju protiv okrivljenog stim što nije postavila
imovinskopravni zahtjev,obzirom da je okrivljeni uplatio dio duga po osnovu
neovlašćene potrošnje ,dok će za preostali iznos od 69,90 eura podnijeti
predlog za izvršenje.
Svjedok R. P. u svom iskazu je naveo da je dana 17.10.2011.godine.,sa kolegom
I. M. i K. B. vršio kontrolu mjernog mjesta potrošača B. Lj. u …. ulici u
Cetinju kojom prilikom su kod potrošača zatekli kabal 3 X 2,5 mm preko kojeg
se napajao strujom šporet,frižider i protočni bojler ,a da se utrošena struja
nije registrovala na električnom brojilu u kući .Potrošača su isključili na
brojilo i domaćinstvo je ostalo bez struje.O svemu ovom je sačinjen zapisnik
koji su potpisali oni i predstavnik potrošača-sin okrivljenog. Nije mu poznato
da je prethodno radnik S. M. prilikom zamjene brojila u navedenoj kući odložio
priključenje spornog kabla 3x2,5 mm na novo električno brojilo.
Svjedok I. M. u svom iskazu je naveo da je dana 17.10.2011.godine.,sa kolegom
R. P. i K. B. vršio kontrolu mjernog mjesta potrošača B. Lj. U ….. ulici u
Cetinju, kojom prilikom su kod potrošača zatekli kabal 3 X 2,5 mm preko kojeg
se napajao strujom šporet,frižider i protočni bojler ,a da se utrošena struja
nije registrovala na električnom brojilu u kući .Potrošača su isključili na
brojilo i domaćinstvo je ostalo bez struje.O svemu ovom je sačinjen zapisnik
koji su potpisali oni i predstavnik potrošača - sin okrivljenog.Nije mu
poznato da je prethodno radnik S. M. prilikom zamjene brojila u navedenoj kuci
odložio priključenje spornog kabla 3x2,5 mm na novo električno brojilo.
Svjedok K. B. u svom iskazu je naveo da je dana 17.10.2011.godine.,sa kolegom
R. P.i I. M. vršio kontrolu mjernog mjesta potrošača B. Lj. u …. ulici u
Cetinju kojom prilikom su kod potrošača zatekli kabal 3 X 2,5 mm preko kojeg
se napajao strujom šporet,frižider i protočni bojler ,a da se utrošena struja
nije registrovala na električnom brojilu u kući .Potrošača su isključili na
brojilo I domaćinstvo je ostalo bez struje.O svemu ovom je sačinjen zapisnik
koji su potpisali oni I predstavnik potrošača-sin okrivljenog,koji nije
primoravan da potpiše zapisnik ,mogao je to I da odbije ,jer njima to ne znači
ništa ,obzirom da su konstatovali zatečeno stanje.Sjeća se da ga je B. P.
rekao da oni ne kradu struju,već da je S. M. bio u obavezi da taj kabal spoji
na novo električno brojilo koje je postavio ,a koji to nije učinio ni pored
više zahtjeva.
Iz iskaza svjedoka S. M. proizilazi da je na zahtjev B. Lj. izašao kao radnik
ED Cetinje radi zamjene njegovog brojila marke Iskra sa digitalnim brojilom
marke Landis .To je obavio dana 26.08.2011.godine,o čemu je sačinio zapisnik
br.2.koji su obostrano potpisali on i B. .Ulaskom u kuću ustanovio je da
postoje dva brojila i to jedno u kuhinji ,a drugo u sobi. Zamjena se mogla
izvršiti na zvaničnom brojilu koje je registrovano u bazi podataka ,a koje se
nalazilo u spavaćoj sobi ,dok je drugo skinuo i razdužio u ED.Odnio je i
brojilo koje je bilo zvanično registrovano do tog dana i njega razdužio .Da bi
se objedinila potrošnja struje koja je bila razvedena na dva električna
brojila bilo je neophodno da kabal koji sprovodi struju u kuhinji se
proštemuje i priključi na novo digitalno brojilo koje je bilo u sobi i na taj
bi se način potrošnja u čitavoj kući uredno očitavala .To nie bila obaveza ED
Cetinje,već obaveza potrošača,a on je obećao potrošaču da će mu on to odraditi
u privatnom aranžmanu kada bude imao vremena . Svi su u E.i bili upoznati da
nije odradio do kraja posao u kući okr. B. Lj. zbog poslovne zauzetosti, a
namjera okrivljenog nije bila da protivpravno oduzima elektr.energiju, odnosno
po njegovom mišljenju okrivljeni nije kriv za krivično djelo koje mu se
stavlja na teret, jer je čekao da mu se završi obećano.To nije preveliki
posao, ali tačno je da je ostavio taj kabal nespojen, kao što je tačno da ga
je tražio i u firmi i u kući, čak mu je i P. L. govorio da čovjeku odradi
posao.
Njegove kolege prilikom kontrole su konstatovale da je zatečen kabal koji je
snabdijevao potročače u kući u dijelu kuhinje ,a da se ta energija nije
očitavala na digitalom električnom brojilu.Pojasnio je da kada je došao da
zamijeni brojilo da je omaškom zamijenio brojilo, tj., došlo je do
permutacije, obzirom da je brojilo već bilo odjavljeno, te je naknadno pošao
da izvrši zamjenu brojila. Istakao je da je ostavio nedovršen dio posla
obzirom da nije imao vremena da sve potrošače u kući objedini da idu preko tog
novog postavljenog broila i rekao je B. da će doći za dan, dva. Rekao je B. da
nije završio do kraja posao, a da li je istom poznato da li je dio potrošača
nelegalno korišćen, to nezna, a on istom nije rekao da na nekim potrošačima se
ne registruje uredno potrošnja obzirom da je smatrao da će doći za dan dva i
sve legalno priključiti. Pojasnio je još i to da to brojilo koje je kako je
kasnije sazno bilo odjavljeno u ranijem periodu, je promijenio neko po nalogu
potrošača, a on je samo plombirao to brojilo i iskontrolisao da li je sve u
redu sa njim. Kada je došao u ED P. L. mu je saopštio da je promijenjeno
odjavljeno brojilo, te je ponovo pošao na lice mjesta i utvrdio da je to
odjavljeno brojilo napajalo 90 % potrošača u kući, dok je aktivno brojilo
napajalo samo taj preostali dio i tačno je da taj dio on nije priključio na
aktivno brojilo, kao što ga nije ni isključio.
Svjedok P. L. je u svom iskazu naveo da je upoznat da je vršena zamjena
brojila u kući okrivljenog obzirom da je radnik S. M. to zapisnički
konstatovao .Isti kada je priključio na ED mrežu brojilo niti jedan potrošač u
kući nije mogao ostati da nije priključen na ED mrežu.S. je trebao da ga
obavijesti da do kraja nije odradio posao,a ne da konstatuje da je sve
odradjeno.
Iz zapisnika o kontroli mjernog mjesta El. CG AD N.- E. Cetinje od
17.10.2011.godine proizilazi da je dana 17.10.2011.godine vršena kontrola kod
potrošaca B. Lj. tj.električnog brojila marke Landis ,a kod istog je pronadjen
kabal 3x2,5,na koji se koristio šporet ,frižider,protočni bojler.Potrošač je
isključen na brojilo.
Iz obračuna FC D. P. ED Cetinje br.314/16/11 proizilazi da data faktura glasi
na iznos od 102,48 eura ,bez obračunatog PDV.
Iz Zapisnika br.2.ED Cetinje od 26.08.2011.godine proizilazi da je S. M. u
prisustvu B. Lj. izvršio zamjenu njegovog brojila marke Iskra 5956086,
brojilom marke Landis A -211125964.
Iz finansijske i energetske kartice potrošača za naznačeni period proizilazi
da je aktivno brojilo istog A 211125964, dok je u periodu od 01.07.1990.godine
do 25.08.2011.godine aktivno bilo brojilo sa brojem 5956086 nepoznate marke.
Iz izvoda iz KE UP Ispostave Certinje, br. 02-245-411 od 17.02.2012.godine za
okr.B. Lj. proizilazi da isti nije osuđivan.
Analizirajući rezultate provedenog dokaznog postupka, te na osnovu savjesne i
brižljive ocjene svih provedenih dokaza pojedinačno i u svojoj ukupnosti u
sklopu sa odbranom okrivljenog kojI je u potpunosti negirao izvršenje
krivičnog djela stavljenog mu na teret, sud je utvrdio da su rezultati
dokaznog postupka podkrijepili navode optužnog predloga da je okr.B. Lj.
počinio krivično djelo krađa iz čl.239.st.1. Krivičnog zakonika, činjenično i
pravno opisano u dispozitivu ove presude, a ovo iz sledećih razloga:
Utvrđujući činjenice radi pravilnog određenja materijalnopravnog odnosa u
datoj krivično pravnoj stvari sud je nesumnjivo utvrdio da je okrivljeni
u vremenskom periodu od 26 avgusta do 17 oktobra 2011.godine., u svojoj kući,
u ulici ..... u Cetinju, svjesno i voljno u namjeri da sebi pribavi
protivpravnu imovinsku korist, preko 150,00 eura svjesno i voljno protivpravno
oduzeo i prisvojio električnu energiju, vlasništvo ošt. "E. CG" AD N. – E.
Cetinje, u količini od 1275 Kwh, ukupne novčane vrijednosti od 102,48 eura, na
način što je mimo postavljenog električnog brojila u kući marke „Landis“ br. A
- 211125964 , sproveo kabal 3 x 2,5 mm na koji je priključio potrošače u kući
i to šporet,frižider i protočni bojler ,na koji način se utrošena električna
energija preko tog kabla nije mogla registrovati na navedenom električnom
brojilu.
U ovakvim se radnjama okrivljenog koje se sastoje u oduzimanju tuđe pokretne
stvari – električne energije u vrijednosti od 102,48 eura i nastupjelim
posledicama uz jasnu namjeru koja je postojala kod okrivljenog da oduzimanjem
električne energije, kao potrošač iste, pribavi sebi protivpravnu imovinsku
korist, (preko 150,00 eura) stiču sva zakonska obilježja bića krivičnog djela
kradja iz čl. 239. st. 1. KZ-a , pri čemu je sud utvrdjujući subjektivan odnos
okrivljenog prema izvršenom krivičnom djelu utvrdio direktan umišljaj, jer je
isti bio svjestan svog djela i svih njegovih obilježja i htjeo je njegovo
izvršenje (isti je bio svjestan da priključenjem potrošača u kući i to
šporeta,frižidera i protočnog bojlera mimo postavljenog električnog brojila se
utrošena električna energija nije mogla registrovati na navedenom električnom
brojilu, dok je njegov umišljaj po mišljenju suda bio usmjeren na protivpravno
oduzimanje električne energije ,sve dok bude u mogućnosti da to čini, a u
namjeri da sebi pribavi protivpravnu imovinsku korist,preko 150,00 eura).
Sud je punu vjeru poklonio dokazima i to: iskazima svjedoka I. M. i R. P. koji
su konstatovali zatečeno stanje na licu mjesta, svjedoka P. L. iz čijeg iskaza
jasno proizilazi da su u kući okrivljenog dva brojila bila aktivna,obzirom da
S. M. nije objedinio potrošnju, u sklopu sa iskazom ovl.predstavnika A. R. te
zapisnikom o kontroli mjernog mjesta E. CG AD N. – E. Cetinje od
17.10.2011.godine,zapisnikom od 26.08.2011.godine i obračunom FC D. P. -ED C.
i stanjem na energetskoj kartici potrošača koji po mišljenju suda na jasan i
identičan način predstavljaju zatečeno stanje.
Sud nije mogao prihvatiti iskaz svjedoka S. M. jer očigledno slijedi odbranu
okrivljenog sa ciljem da olakša njegov krivičnopravni položaj.
Naime,jasno se da zaključiti da je brojilo koje je S. zamjenio i što je
zapisnički konstatovano trebalo da uredno registruje potrošnju električne
energije kao i da je aktivno brojilo marke Iskra koje je bilo ranije aktivno i
dalje ostalo aktivno jer je S. izvršio navodno omaškom zamjenu brojila koje se
nije vodilo u ED Cetinje. Dakle,njegov zadatak je bio,a što nje uradio da
objedini potrošnju sa ova dva aktivna brojila,dakle radnje koje je trebao
preduzeti nijesu uticale na rad brojila , tj.da nije okrivljeni preduzeo
naznačene radnje brojilo bi uredno registrovalo potrošnju električne energije.
Medjutim činjenica što brojila nijesu objedinjena ,tj.potrošnja na istim ne
opravdava okrivljenog ,jer evidentno je da je isti mimo postavljenog brojila
sproveo kabal 3 x 2,5 mm na koji je priključio potrošače u kući i to šporet,
frižider i protočni bojler,na koji način je onemogućio uredno registrovanje
utroška električne energije,a što je konstatovano kontrolom njegovog mjernog
mjesta.
Imajući prednje u vidu sud je odustao od saslušanja svjedoka B. P.,obzirom da
bi saslušanje istog vodilo samo odugovlačenju postupka i nebi uticalo na
donošenje drugačije odluke.
Prilikom odmjeravanja vrste i visine krivične sankcije koju će sud izreći
okrivljenom cijenjene su okolnosti iz čl. 42. KZ-a , pa je sud od
olakšavajućih okolnosti na strani okrivljenog utvrdio da se radi o osobi
ranije neporočnog načina života-neosuđivan, lošeg zdravstvenog stanja,dok
otežavajućih okolnosti van bitnih obilježja bića krivičnog djela u pitanju
nije bilo, pa je sud cijeneći tako utvrdjene okolnosti i imajući u vidu svrhu
kažnjavanja okrivljenom utvrdio kaznu zatvora u trajanju od 30 dana i
istovremeno našao da su ispunjeni uslovi za izricanje uslovne osude
odredjujući da se navedena kazna neće izvršiti ukoliko okrivljeni u vremenskom
periodu od jedne godine od dana pravosnažnosti presude ne počini novo krivično
djelo uz uvjerenje suda da će se i uslovnom osudom uz prijetnju kazne postići
svrha njenog izricanja predvidjena čl. 53. KZ-a.
Prilikom izricanja uslovne osude Sud je vodeći računa o svrsi iste posebno
uzeo u obzir motiv, odnosno pobudu kojom se okrivljeni rukovodio da izvrši
krivično djelo tj.sud je mišljenja da je loša materijalna situacija u kojoj se
nalazi okrivljeni rezultirala izršenje krivičnog djela, tako da bi kazna
zatvora u efektivnom trajanju negativno uticala na dalji život okrivljenog
naročito kada se ima u vidu da je lošeg zdravstvenog stanja,kao i okolnosti
nakon izvršenja predmetnog krivičnog djela ,odn.da je uplatio dio dugovanog
iznosa po osnovu neovlašćene potrošnje.
Troškova krivičnog postupka nije bilo ,a shodno čl. 226 – 229 ZKP-a,
okrivljeni je obavezan da na ime paušala uplati iznos od 30,00 eura, odredjen
srazmjerno dužini trajanja krivičnog postupka i složenosti predmeta.
Sa izloženog ,a shodno čl.374.ZKP-a,odlučeno je kao u izreci.
OSNOVNI SUD U CETINJU
Dana, 19.11.2012.godine
Zapisničar, S u d i j a,
Martinović Aleksandra Marija Ćupić s.r.
PRAVNA POUKA:
Protiv ove presude može se
izjaviti žalba u roku od 8 dana
od dana prijema Višem sudu
u Podgorici,a preko ovog suda.