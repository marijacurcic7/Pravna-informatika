K.54/12
U IME CRNE GORE
OSNOVNI SUD U ŽABLJAKU, kao prvostepeni krivični sud, po sudiji pojedincu
Jovković Milovanu, uz sudjelovanje Kaljević Nadje kao zapisničara, rješavajući
u krivičnom predmetu okrivljenoga V.B. iz K. Opština Š., zbog krivičnog djela
samovlašće iz člana 384 stav 1 KZ, postupajući po optužnom predlogu
ODTPljevlja Kt.br.319/12 od 06.12.2012. godine, nakon javnog, usmenog i
glavnog pretresa održanog dana 06.03.2013.godine, u prisustvu zastupnika ODT-a
Tomčić Milivoja i optuženog, donio je, a javno objavio dana 08.03.2013 godine.
P R E S U D U
       Okrivljeni V.B. zvani M., JMBG... od oca M. i majke D., rodjene M., rodjen ... godine u N., sa prebivalištem u K. SO-e Š., državljanin Crne Gore, oženjen, otac troje maloljetne djece, srednjeg imovnog stanja, penzioner, ranije osudjivan presudama i to: K.br.54/78 od 17.04.1979 godine Opštinski sud u Nikšiću čl.185 stav 3 KZSRCG i čl.188 stav 1 KZSRCG na 5 (pet) mjeseci zatvora, kaznu izdržao 21.03.1985 godine i K.br.17/12 od 27.06.2012 godine Osnovni sud Žabljak čl.384 stav 1 KZ CG na 400,00€ (četiristoeura) novčano,

K r i v   j e:
Što je,
Krajem mjeseca avgusta 2012 godine u Šavniku samovlasno pribavio pravo za koje
smatra da mu pripada na način što je nakon isključenja njegovog poslovnog
objekta kafe "I." dana 30.08.2012 godine od strane ovlašćenih radnika ED
Žabljak, zbog duga za utrošenu električnu energiju svoj poslovni objekat
samovlasno priključio na elektrodistributivnu mrežu bez saglasnosti ED
Žabljak, a što su utvrdili ovlašćeni radnici ED Žabljak, prilikom kontrole
električnog brojila u objektu Kafe "I." dana 21.11.2012 godine, nakon čega su
objekat ponovo isključili sa distributivne mreže.
- čime je izvršio krivično djelo samovlašće  iz člana 384 stav 1 Krivičnog
zakonika (KZ)  
- pa sud okrivljenog na osnovu gore navedenog zakonskog propisa i
čl.4,5,13,15,32,39 stav 2 tačka 2 i čl.42 Krivičnog Zakonika (KZ) i čl. 226 i
374 Zakonika o krivičnom postupku (ZKP),
O S U D J U J E
Na novčanu kaznu u iznosu od 1.200,00€ koju je okrivljeni dužan platiti u roku
od 15 dana po pravosnažnosti presude, a ako osudjeni ne plati novčanu kaznu u
naznačenom roku ista će se zamijeniti kaznom zatvora, tako što će se za svakih
započetih 25,00€ novčane kazne odrediti jedan dan kazne zatvora.
Okrivljeni je dužan platiti sudski paušal u iznosu od 55,00€ u roku od 15 dana
po pravosnažnosti presude, dok ostalih troškova krivičnog postupka nije bilo.
O b r a z l o ž e n j e
        Osnovni državni tužilac Pljevlja u optužnom predlogu Kt.br 319/12 od 06.12.2012.godine, dajući opis radnje izvršenja pravno je ocijenio da je okrivljeni počinio krivično djelo samovlašće iz člana 384 stav 1 KZ, na način, mjesto i u vrijeme kako je to bliže opisano izrekom presude .

Na glavnom pretresu zamjenik ODT-a je ostao pri navodima iz optužnog akta, a u
završnoj riječi je predložio da se okrivljeni za naznačeno krivično djelo
oglasi krivim i osudi po zakonu.
      Okrivljeni u svojoj odbrani je izjavio da elektrodistributivna mreža koja je postojala u Kruševicama 20 i više godina sada ne postoji. Pred 2013 godinu ta mreža je u potpunosti uništena i postavljena je druga elektro mreža. Sa ovom drugom postavljenom elektro mrežom njegov objekat je obuhvaćen, tako da se može sa iste redovno snabdijevati. On se ranije u više navrata prikovčavao na tu staru elektro mrežu, jer je smatrao ako duguje Elektroprivredi novac za utrošenu struju postoji sud i zakon da na taj način naplate od njega dugovani iznos. Način na koji su mu naplaćivali struju i isključivali ga sa strujne mreže zbog neplaćanja struje je jedan vid reketa koji Elektrodistribucija radi i to nepopularno. Ranije je 10 godina redovno plaćao struju. Napon koji je 220 volti i napon industrijski koji je naplaćivan od 350 volti, on nije ranije koristio. Industrijski napon je tri puta skuplji od ovog normalnog. Kućni odnosno ugostiteljski aparati rade na napon od 220 volti, plus 10 minus 10 volti. Što se tiče načina naplate struje za proteklih 10 godina on se ogledao u tom da po 3-4 mjeseca nebi dolazili po naplatu, a onda bi došli odjednom i tražili da se sve plati. Nespori da se samovlasno priključio na elektrodistributivnu mrežu, ne tražeći za to saglasnost Elektrodistribucije Žabljak. Mjesto gdje se nalazi njegov ugostiteljski objekat je Kruševice, a u okolini se ukupno nalazi oko 70 objekata-vikendica, postoji njegov objekat i tri ugostiteljska objekta koji rade, relej za mobilnu telefoniju i to je sve bilo priključeno na ovu predhodnu mrežu, pa se iz tog razloga gubila struja sa te mreže.

U završnoj riječi okrivljeni je naveo da ne bježi od plaćanja električne
energine i volio bi da se to pitanje na tom području sa Elektrodistribudcijom
završi. Što se tiče samovoljnog priključenja na elektro mrežu, neosporava da
se samovoljno priključio, ali napominje da je to radjeno iz razloga što mu je
po njegovom mišljenju isporuka struje bila nekvalitetna, usled čega je i
pretrpio velike štete.
Sud je cijenio posebno odbranu okrivljenoga, pa je zaključio da istu nemože
prihvatiti u cjelosti, već samo djelimično, to jest u koliko se odnosi na
priznanje odredjenih činjenica iz optužnog akta. Naime, okrivljeni priznaje da
je počinio radnju samovlasnog priključenja na elektrodistributivnu mrežu, a
koje priznanje ima podlogu u iskazima svjedoka A.Z. i Š.M., a nije u
suprotnosti sa sprovedenim pisanim dokazima. U ostalom dijelu sud nije
prihvatio odbranu okrivljenoga, jer je po ocjeni ovog suda sračunata na
izbjegavanje krivice pa su navodi u ovom dijelu odbrane nelogični, neubedljivi
i konfuzni. Nadalje okrivljeni tvrdi da kvalitet struje koji dobija ne
odgovara standardima ni obračunatim računima, ali sudu nije ponudio nijedan
dokaz iz koga bi se vidjelo da se obraćao ED Žabljak radi vršenja potrebne
kontrole kvaliteta struje, niti da je u pismenom obliku prigovorio na neki od
ispostavljenih računa za električnu energiju.
         Sud je u dokaznom postupku  proveo dokaze, saslušao svjedoke A. Z., Š.M., pročitao zapisnik o izvršenju naloga za obustavu snabdijevanja električnom energijom sačinjen od radnika ED Žabljak. br.1288 od dana 30.08.2012.godine, te zapisnik o izvršenju naloga za obustavu snadbijevanja električnom energijom br.1880 od dana 22.11.2012.godine i pročitao izvod iz kaznene evidencije za okrivljenog dat od MUP-a UP PJ Nikšić Ekspoziture kriminalističke policije br.326 od 28.02.2013

Iz iskaza svjedoka A.Z., proizilazi da je dana 30.08.2012 godine bio u ekipi
zajedno sa Š.M., kojom prilikom su obilazili područje Kruševica Opština
Šavnik, kada su po osnovu neplaćanja električne energije isključili
ugostiteljski objekat "I." sa elektrodistributivne mreže. Radilo se o dugu
koji je učinio objekat "I." u iznosu od 11.334,34€. Na licu mjesta su sa
prisutnim okrivljenim obavili razgovor na temu isključenja i on je nakon što
su sačinjeli o tom zapisnik br.1288 potpisao isti. To isključenje je proteklo
u normalnim okolnostima. Dana 21.11.2012 godine ponovo su u istom sastavu
izašli na ugostiteljski objekat "I." u Kruševicama gdje su utvrdili da je
predmetni objekat priključen od strane V.M. na elektro mrežu. Po njihovoj
ocjeni radilo se o samvlasnom priključenju od strane V.M., jer to nijesu
radili radnici ED. Prilikom te kontrole bio je prisutan i okrivljeni V.M. .
Zatečeno stanje na licu mjesta evidentirali su zapisniku br.1888 iz koga se
vidi da je ranije potrošač bio isključen sa mreže radi duga, a tom prilikom su
konstatovali da je brojilo zatečeno pod naponom, te da se okrivljeni
samovoljno priključio. Ponovo su sa okrivljenim vodili razgovor na ove
okolnosti i upoznali ga da će podnijeti izvještaj ED o samovoljnom
priključenju, nakon čega su njegov objekat isključili sa elektrodistributivne
mreže. U konkretnom slučaju nije se radilo o naplati struje, nego o zabrani
dalje isporuke električne energije, a što potvrdjuje i sami nalog iz predmeta
iz koga se vidi da se radi o obustavi snabdijevanja električnom energijom.
Iz iskaza svjedoka Š.M., proizilazi da su on i njegov kolega A.Z. imali nalog
da dana 30.08.2013 godine da zbog neplaćenog duga isključe ugostiteljski
objekat "I." sa elektro mreže. Toga dana su otišli u mjesto Kruševice gdje se
nalazi taj objekat. Tom prilikom su o isključenju ugostiteljskog objekta
"I."sa elektromreže formirali zapisnik u kome su konstatovali te okolnosti i
preduzeli radnju isključenja . Na licu mjesta je bio i okrivljeni V. koji je
zapisnik potpisao i čije odnos prema njima radnicima ED bio korektan. Ponovo
su u istom sastavu izašli na lice mjesta dana 21.11.2012 godine i zatekli su
ugostiteljski objekat pod naponom. Utvrdili su da je objekat priključen
samovoljno na elektromrežu od strane okrivljenog, jer radnici ED nijesu vršili
to priključenje. Na licu mjesta su razgovarali sa okrivljenim koji se žalio na
slab napon i probleme vezano stime, ali oni sa tim nemaju ništa, pa su nakon
sačinjavanja ovog zapisnika isti potpisali zajedno sa okrivljenim V. .
Zapisnikom su konstatovali isključenje ugostiteljskog objekta "I." sa
elektrodistributivne mreže i kasnije dali na nadležnost pravnoj službi u
Elektrodistribuciji.
Sud je cijenio iskaze svjedoka A.Z. i Š.M. , kao u svemu istinite objektivne i
logične, pa ih je u potpunosti prihvatio, jer ovi svjedoci na jedan
kontinuiran i ubedljiv način opisuju tok dogadjaja i službene radnje koje su u
okviru svojih ovlašćenja vršili, a u odnosu na objekat okrivljenoga, te
konačno svoju podlogu nalaze u odbrani okrivljenoga, a nijesu u suprotnosti sa
sprovedenim pisanim dokazima.
Iz zapisnika o izvršenju naloga za obustavu snabdijevanja električnom
energijom sačinjen od radnika ED Žabljak. br.1288 od dana 30.08.2012.godine,
proizilazi da su radnici ED po nalagu FC Snabdijevanje izvršili isključenje
objekta "I." sa električne mreže dana 30.08.2013 godine, radi duga u iznosu od
11.334,34€.
Iz zapisnika o izvršenju naloga za obustavu snadbijevanja električnom
energijom br.1880 od dana 21.11.2012.godine, proizilazi da su radnici ED
prilikom kontrole objekta "I." dana 21.11.2012 godine konstatovali da je
okrivljeni V.M. posle isključenja sa elektro mreže samovoljno se priključio na
elektro mrežu.
Sud je u cjelosti prihvatio gore provedene pisane dokaze, a ovo tim prije, jer
im stranke nijesu prigovorile. Isti su jasni i nesumnjivi, a svoju podlogu
nalaze u iskazu svjedoka Š.M. i A. Z., te u odbrani okrivljenoga.
Iz izvoda iz kaznene evidencije za okrivljenog dat od MUP-a UP PJ Nikšić
Ekspoziture kriminalističke policije br.326 od 28.02.2013, proizilalzi da je
okrivljeni ranije osudjivan presudama i to: K.br.54/78 od 17.04.1979 godine
Opštinski sud u Nikšiću čl.185 stav 3 KZSRCG i čl.188 stav 1 KZSRCG na 5 (pet)
mjeseci zatvora, kaznu izdržao 21.03.1985 godine i K.br.17/12 od 27.06.2012
godine Osnovni sud Žabljak čl.384 stav 1 KZ CG na 400,00€ (četiristoeura)
novčano.  
Na osnovu savjesne i brižljive ocjene provedenih dokaza, a cijeneći sve u
smislu čl.17 ZKP- a sud je na pouzdan način zaključio da je okrivljeni počinio
krivično djelo koje mu se stavlja na teret na način, mjesto i u vrijeme kako
je to bliže opisano izrekom presude, odnosno sud je utvrdio činjenično stanje
da je okrivljeni u periodu od 30.08.2012 godine, pa do 21.11.2012 godine u
mjestu Kruševice samovlasno pribavio pravo i priključio svoj poslovni objekat
kafe "I." na elektrodistributivnu mrežu sa koje su ga radnici ED predhodno
isključili prilikom kontrole dana 30.08.2012 godine.
Pravnom ocjenom gore utvrdjenog činjeničnog stanja sud nalazi da se u radnjama
okrivljenog stiču svi bitni elementi krivičnog djela samovlašća iz čl.384 stav
1 KZ, a koje djelo čini svako onaj "ko samovlasno pribavlja neko svoje pravo
ili pravo za koje smatra da mu pripada", odnosno neophodno je da izvršilac to
jest učinilac samovlasno pribavlja pravo koje postoji ili pravo za koje smatra
da mu pripada, a da pri tom mimoilazi nadležne organe i propisani postupak
vezan za nadležnosti po pitanju priključenja na elektromrežu, pri čemu kod
učinioca postoji svijest vezana za samovlasno pribavljanje prva koje je
smatrao da mu pripada kao potrošača električne energije što je u konkretnom
slučaju okrivljeni i priznao.
Okrivljeni je djelo iz čl.384 stav 1 KZ učinio sa direktim umišljajem, jer je
bio svjestan svog postupka to jest da se bez intervencije nadležnog organa, to
jest Elektroprivredne organizacije (mrežnog operatora) sam priključuje na
elektromrežu, a koju radnju je voljno i preduzeo usled čega je nastupila i
zabranjena posledica pri čemu za preduzimanje takve radnje nije imao pravni
osnov. Obzirom da je za radnju priključenja na distributivnu mrežu propisan
jasan postupak i to sa obavezama i dužnostima kako potrošača tako i
isporučioca električne energije.
Odrebom čl.58 Pravila za snabdijevanje elektirčnom energijom u tački 7 jasno
je predvidjeno da će nadležni mrežni operater isključiti kupca sa mreže ako
ustanovi da njegov priključak na mrežu ne ispunjava propisane tehničke uslove,
dok je odredbom čl.37 istih pravila predvidjeno da će se kupcu obustaviti
snabdijevanje zbog neplaćanja računa, a prema stavu 6 istog člana da se
obustavljanje snabdijevanja obavlja isključenjem sa mreže po nalogu javnog
snabdjevača koju radnju izvodi nadležni mrežni operator. Odredbom čl.61
Pravila predvidjeno je da kupac stiče pravo na ponovno priključenje na mrežu
odklanjanjem uzroka zbog kojih je isključen, a to dalje znači da je za ponovno
priključenje objekta na električnu mrežu shodno čl.40 Pravila isključivo
nadležan mrežni operater.
Oglašavajući okrivljenog krivim sud mu je izrekao novčanu kaznu u iznosu od
1.200,00€ sa rokom plaćanja od 15 dana, a ovo pri ocjeni da nije potrebno
izricati zatvorsku kaznu kao alterativno predvidjenu za ovo krivično djelo.
Odlučujući da okrivljenom izrekne novčanu kaznu sud je imao u vidu okolnosti
iz čl.42 KZ, pa mu je od olakšavajućih okolnosti uzeo da se radi o porodičnom
čovjeku, ocu troje maloljetne djece, dok je od otežavajućih okolnosti sud imao
u vidu raniju osudljivanost okrivljenoga, zbog istovrsnog krivičnog djela, te
prirodu i opasnost radnji koje je lično preduzeo, a kojom radnjom je zbog
nestručnosti mogao ugroziti život i imovinu kako svoju tako i drugih lica,
odnosno objekata, pa je u ubjedjenju da će se sa izrečenom novčanom kaznom
ostvariti svrha kažnjavanja iz čl.32 KZ, to jest da izricanje efektivne kazne
zatvora nebi bilo opravdano imajući u vidu sve okolnosti slučaja, a naročito
obavezu okrivljenoga da izdržava svoju porodicu u kojoj ima troje maloljetne
djece, jer bi njegovo odsustvo iz porodice sigurno nepovoljno uticalo na
materijalnu egzistenciju iste, o prirodi ugostiteljske djelatnosti koja je
sezonskog karaktera, a kojom se okrivljeni bavi radi sticanja dodatnih prihoda
uz penziju, te konačno o mogućnosti sticanja prihoda po tom osnovu.
Sud je okrivljenog obavezao na plaćanje sudskog paušala u iznosu od 55,00€
shodno čl.226 ZKP-a imajući u vidu trajanje, složenost postupka i imovno
stanje okrivljenoga, dok ostalih troškova postupka nije bilo.
Na gore iznijetom sud je zasnovao svoju odluku.
OSNOVNI SUD U ŽABLJAKU, dana 08.03.2013 godine
ZAPISNIČAR S U D I J A
Nadja Kaljević.s.r. Milovan Jovković.s.r.
PRAVNA POUKA. Protiv ove presude ima se pravo
žalbe Višem sudu u Bijelom Polju u roku od 8 dana
od dana prijema iste, a preko ovog suda.  