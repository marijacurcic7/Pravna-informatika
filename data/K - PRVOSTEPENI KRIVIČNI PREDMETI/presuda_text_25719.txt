K.61/12
U IME CRNE GORE
OSNOVNI SUD U ŽABLJAKU, kao prvostepeni krivični sud po sudiji pojedincu
Jovković Milovanu uz sudjelovanje Kaljević Nadje kao zapisničara, u krivičnom
predmetu protiv okrivljenog G.M. iz N. ..., zbog krivičnog djela ugrožavanje
javnog saobraćaja iz čl.339 stav 1 Krivičnog Zakonika CG, koji se vodi po
optužnom predlogu ODT iz Pljevalja Kt.br.209/12 od 18.12.2012 godine, nakon
održanog usmenog, javnog i glavnog pretresa dana 22.01.2013 godine, u
prisustvu zastupnika ODT Veljka Đurovića, okrivljenog, te maloljetne oštećene
R.N. sa zakonskim zastupnkom ocem R.B., donio je, a javno objavio dana
24.01.2013 godine,
P R E S U D U
OKRIVLJENI G.M. SA JMBG... od oca S. i majke N. rodjene T., rodjen ... godine
u N., sa prebivalištem u N. ..., državljanin CG, neoženjen, nezaposlen,
završio SSS, srednjeg imovnog stanja, neosudjivan, protiv koga se sada ne vodi
postupak za drugo krivično djelo.
K r i v j e
Što je,
Dana 26.07.2012 godine oko 00:10h na lokalnom putu Bijela-Kruševice u mjestu
"Barički potok" opština Šavnik upravljajući neregistrovanim putničkim motornim
vozilom marke "Jugo"45 reg oznaka NK ..., suprotno odredbi čl.266 ZOBS-a na
putevina, ne predržavajući se saobraćajnih propisa ugrozio saobraćaj i doveo u
opasnost život i tijelo oštećene R.N., na način što je suprotno odredbi čl.200
ZOBS-a na putevima upravljao vozilom pod dejstvom alkohola u krvi od 0,55
promila i što brzinu kretanja vozila nije prilagodio okolnostima,
karakteristikama i stanju puta vidljivosti, preglednosti i drugim saobraćajnim
uslovima suprotno odredbi čl.31 ZOBS-a na putevima, pa je pri takvoj
nepropisnoj vožnji na ulasku u lijevu nepreglednu krivinu gledano u smjeru
kretanja vozila izgubio kontrolu nad istim, pa je vozilo sišlo sa kolovoza i
prešlo preko desne ivice puta, nakon čega je nastupilo slijetanje i prevrtanje
niz padinu u potok dubine oko 20m, pri čemu je saputnik oštećena R.N. zadobila
lake tjelesne povrede u vidu kontuzije glave i tijela, razderotine u desnoj
slabinskoj regiji i kontuzije desnog ramena.
- čime je izvršio krivično djelo ugrožavanje javnog saobraćaja iz čl.339 stav
1 Krivičnog Zakonika Crne Gore (KZCG),
- pa mu sud na osnovu naprijed navedene odredbe, te čl.5,13,15,32,36,42,52,53
i 54 Krivičnog zakonika Crne Gore (KZCG), te čl.226 i 374 Zakonika o krivičnom
postupku Crne Gore (ZKP CG) izriče,
USLOVNU OSUDU
Kojom mu predhodno utvrdjuje kaznu zatvora u trajanju od 6 (šest) mjeseci, te
istovremeno odredjuje da se ista neće izvršiti ukoliko okrivljeni za vrijeme
provjeravanja u roku od 2 (dvije) godine od dana pravosnažnosti presude ne
učini novo krivično djelo.
Troškova krivičnog postupka nije bilo, a okrivljeni je dužan da plati sudski
paušal u iznosu od 55,00€, a u roku od 15 dana od dana pravosnažnosti presude
pod prijetnjom prinudnog izvršenja.
O b r a z l o ž e nj e
ODT iz Pljevalja u optužnom predlogu Kt.br.209/12 od 18.12.2012 godine, dajući
opis radnje izvršenja pravno je ocijenio da je okrivljeni počinio krivično
djelo koje mu se stavlja na teret, na način, mjesto i vrijeme kako je to bliže
opisano izrekom presude.
Na glavnom pretresu predložio je da se zbog priznanja okrivljenog ne sprovode
dokazi u pravcu utvrdjivanja krivice i postojanja krivičnog djela osim da se
oštećena izjasni o navodima optužnog akta, pročita nalaz i mišljenje vještaka
saobraćajne struke, te isti neposredno sasluša i izvrši uvid u podatke iz KE
za okrivljenog.
U završnoj riječi zastupnik ODT-a iz Pljevalja je izjavio da ostaje u svemu
pri podnijetom optužnom predlogu, te predlaže da sud okrivljenog oglasi krivim
i kazni po zakonu.
mal Oštećena R.N. sa svojim ocem zakonskim zastupnikom R.B. se pridružila
predlogu zamjenika ODT iz Pljevalja i saglasna je da se ne provode dokazi i to
nakon što ona potvrdi navode optužnog akta, jer je okrivljeni priznao krivično
djelo, krivicu i izrazio kajanje zbog istog.
Okrivljeni je saglasan sa predlogom ODT-a, da se dalje ne sprovode dokazi u
ovom predmetu niti saslušavaju svjedoci, jer priznaje krivično djelo koje mu
je stavljeno na teret, krivicu i izražava kajanje zbog učinjenog.
U završnoj riječi mal oštećena R.N. i njen zakonski zastupnik otac R.B. su
izjavili da se ne pridružuje krivičnom gonjenju i da neće ispostavljati
imovinsko pravni zahtjev, pa predlažu da se okrivljeni kazni uslovno.
Okrivljeni G.M. u svojoj odbrani ističe da su tačni navodi iz optužnog
predloga da je dana 26.07.2012 godine upravljajući vozilom marke "Jugo"45
Nikšićkih reg. oznaka na lokalnom putu Bijela- Kruševice prouzrokovao
saobraćajnu nezgodu kojom prilikom je saputnik u njegovom vozilu oštećena R.N.
zadobila tjelesne povrede bliže opisane u optuženom predlogu. Zbog prednjega
osjeća krivicu izražava kajanje i nema više šta da izjavi u svojoj odbrani.
U završnoj riječi okrivljeni je izjavio da se osjeća krivim i da priznaje
krivicu, a da ostavlja sudu na ocjenu u pogledu izricanja krivične sankcije.
Okrivljeni je priznao izvršenje djela, pa je sud cijenio njegovo priznanje kao
potpuno, jasno i istinito, a koje priznanje je potvrdjeno iskazom svjedoka mal
oštećene, a svoju podlogu ima u nalazu i mišljenju vještaka saobraćajne
struke, radi čega je prihvatio saglasne predloge stranaka da se u dokaznom
postupku ne provode dokazi u pravcu postojanja krivice i djela shodno čl.458
stav 2 ZKP-a, već samo sasluša mal.oštećena, pročitaju nalaz i mišljenje
vještaka saobraćajne struke, te izvod iz KE za okrivljenog.
Sud je u dokaznom postupku saslušao svjedoka-oštećenu mal R.N., pročitao nalaz
i mišljenje vještaka saobraćajne struke R.M. dipl.ing saobraćaja od 08.10.2012
godine, te istog neposredno saslušao i izvršio uvid u izvod iz KE UP PJ Nikšić
br.1960 od 11.09.2012 godine za okrivljenog G.M. iz Nikšića.
Iz iskaza svjedoka-ošećene mal. R.N., proizilazi da je tačno da je dana
26.07.2012 godine bila u vozilu sa G.M. . Kretali su se lokalnim putem Bijela-
Kruševice, kada je okrivljeni prilikom ulaska u lijevu nepreglednu krivinu na
tom putu izgubio kontrolu nad vozilom, pa je isto sišlo sa kolovoza i prešlo
preko desne ivice puta, kada je došlo do prevrtanja niz padinu u potok dubine
20 m i tom prilikom je zadobila lake tjelesne povrede u vidu kontuzije glave i
tijela i kontuzije desnog ramena.
Sud je cijenio iskaz svjedoka oštećene mal. R.N., kao objektivan, jasan i
nedvosmislen, pa ga je kao takvog i prihvatio, jer je njime potvrdjena u
potpunosti odbrana okrivljenog, a nije u suprotnosti sa nalazom i mišljenjem
vještaka saobraćajne struke, te njegovim neposrednim saslušanjem.
Iz nalaza i mišljenje vještaka saobraćajne struke R.M. dipl.ing saobraćaja od
08.10.2012 godine,te njegovog neposrednog saslušanja, proizilazi da se vozilo
marke "Jugo" prije nezgode kretalo lokalnim putem Bijela-Kruševice. Kolovoz
puta je izgradjen od asvalta, u vrijeme nezgode bio je suv, nema oštećenja,
uslovi vožnje bili su noćni. Nezgoda je nastupila pri ulasku u oštru krivinu,
trag kočenja sa zanošenjem koji započinje na lijevoj polovini kolovoza ukazuje
da je vozač vozila neposredno prije nezgode preduzeo kočenje kojim nije
stabilizovao kretanje vozila. Vozilo je sišlo sa kolovoza, prešlo preko desne
ivice puta, nakon čega je nastupilo slijetanje i prevrtanje. Mišljenja je da
je do nezgode došlo kao posledica neprilagodnjene vožnje vozača vozila "Jugo"
odnosno vozač nije prilagodio brzinu kretanja vozila saobraćajnim uslovima, a
što je propust vozača juga za nastanak ove saobraćajne nezgode.
Sud je cijenio nalaz i mišljenje vještaka saobraćajne struke, te njegovo
neposredno izjašnjenje, kao u svemu objektivno, dato u skladu sa pravilima
nauke i struke od strane stalnog dugogodišnjeg sudskog vještaka, pa ga je u
potpunosti prihvatio, pri čemu treba imati u vidu da stranke istome nijesu
prigovorile.
Iz uvida u izvod iz KE UP PJ Nikšić br.1960 od 11.09.2012 godine za
okrivljenog G.M. iz N., proizilazi da okrivljeni nije osudjivan.
Na osnovu savjesne i brižljive ocjene provedenih dokaza, te potpunog priznanja
okrivljenog, a cijeneći sve u smislu čl.17 i 370 ZKP-a sud je na pouzdan način
utvrdio činjenično stanje bliže opisano izrekom presude, to jest da je
okrivljeni dana 26.07.2012 godine oko 00:10h na lokalnom putu Bijela-Kruševice
u mjestu Barički potok opština Šavnik upravljajući neregistrovanim putničkim
motornim vozilom marke "Jugo"45 reg oznaka NK ..., suprotno odredbi čl.266
ZOBS-a na putevina ne predržavajući se saobraćajnih propisa ugrozio saobraćaj
i doveo u opasnost život i tijelo oštećene R. N. na način što je suprotno
odredbi čl.200 ZOBS-a na putevima upravljao vozilom pod dejstvom alkohola u
krvi od 0,55 promila i što brzinu kretanja vozila nije prilagodio okolnostima,
karakteristikama i stanju puta vidljivosti, preglednosti i drugim saobraćajnim
uslovima suprotno odredbi čl.31 ZOBS-a na putevima, pa je pri takvoj
nepropisnoj vožnji na ulasku u lijevu nepreglednu krivinu gledano u smjeru
kretanja vozila izgubio kontrolu nad istim, pa je vozilo sišlo sa kolovoza i
prešlo preko desne ivice puta, nakon čega je nastupilo slijetanje i prevrtanje
niz padinu u potok dubine oko 20m, pri čemu je saputnik oštećena R.N. zadobila
lake tjelesne povrede u vidu kontuzije glave i tijela, razderotine u desnoj
slabinskoj regiji i kontuzije desnog ramena.
Pravnom ocjenom ovako utvrdjenog činjeničnog stanja, sud nalazi da se u radnji
okrivljenog stiču svi bitni elementi krivičnog djela iz čl.339 stav 1 KZ, a
koje djelo čini "Učesnik u saobraćaju na putevima koji se ne pridržava
saobraćajnih propisa i time tako ugrozi saobraćaj da dovede u opasnost život
ili tijelo ljudi ili imovinu čija vrijednost prelazi iznos od 20.000,00€, pa
usled toga kod drugoga nastupi laka tjelesna povreda ili drugom prouzrokuje
imovinsku štetu koja prelazi iznos od 3.000,00€". Dakle radnja ovog krivičnog
djela sastoji se u postupanju učesnika u saobraćaju suprotno odredbama ZOBS-a
na putevima, to jest nepridržavanje saobraćajnih propisa, što obuhvata sva ona
postupanja učesnika u saobraćaju koja su suprotna propisima o saobraćaju na
putevima.
Okrivljeni je u odnosu na predmetno krivično djelo postupao sa eventualnim
ummišljajem, odnosno bio je svjestan da upravljajući putničkim vozilom marke
"Jugo"45 uprotno saobraćajnim propisima, može ugroziti saobraćaj i dovesti u
opasnost život i tijelo ljudi , pa je na to i pristao, pri čemu je u odnosu na
nastupljelu laku povredu kod opštećene svakako postupao nehatno, odnosno olako
držao da do iste neće doći, odnosno da će moći spriječiti nastaju posledicu u
vidu lake tjelesne povrede-kontuzije glave i tijela, razderotine u desnoj
slabinskoj regiji i kontuzije desnog ramena.
Za predmetno krivično djelo u Krivičnom zakoniku predvidjena je kazna zatvora
do 3 (tri) godine. Odlučujući o vrsti i visini kazne za okrivljenog sud je
cijenio sve okolnosti iz čl.42 KZ CG, pa je na strani okrivljenog od
olakšavajućih okolnosti, cijenio životnu dob okrivljenog, da se radi o osobi
mladjoj od 20 godina, da je u potpunosti priznao krivicu i počinjeno djelo, da
zbog učinjenog izražava kajanje, da ranije nije osudjivan, njegov korektan
odnos prema sudu, raniji život i ponašanje, te da se porodica mal. oštećene
nije pridružila njegovom krivičnom gonjenju. Otežavajućih okolnosti na strani
okrivljenog sud nije našao. Shodno važećem zakoniku olakšavajuće okolnosti
koje je sud našao na strani okrivljenog, čine uslove iz čl.54 KZCG da se
okrivljenom može izreći uslovna osuda, pa shodno čl.53 KZCG, okrivljenom je
utvrdjena kazna zatvora u trajanju od 6 (šest) mjeseci i istovremeno odredjeno
da se ista neće izvršiti pod uslovom da okrivljeni u roku od 2 (dvije) godine,
od dana pravosnažnosti odluke ne učini novo krivično djelo, smatrajući da će
se i ovom krivičnom sankcijom ostvariti svrha izricanja uslovne osude iz čl.
52 KZCG. Naime, sud je mišljenja da će se i sa uslovnom osudom kao mjerom
upozorenja u potpunosti ostvariti svrha kažnjavanja prema okrivljenom, koja je
predvidjena čl.32 KZCG.
Troškova postupka nije bilo, a sud je obavezao okrivljenog da plati sudski
paušal u iznosu od 55,00€, a koji iznos je odmjeren sobzirom na težinu,
složenost i trajanje postupka, shodno čl.226 ZKP-a
Na gore iznijetom sud je zasnovao svoju odluku.
OSNOVNI SUD U ŽABLJAKU, dana 24.01.2013 godine
ZAPISNIČAR, S U D I J A,
Nadja Kaljević.s.r.  Milovan Jovković.s.r.
PRAVNA POUKA. Protiv ove presude ima se pravo
žalbe Višem sudu u Bijelom Polju u roku od 8 dana
od dana prijema iste, a preko ovog suda.