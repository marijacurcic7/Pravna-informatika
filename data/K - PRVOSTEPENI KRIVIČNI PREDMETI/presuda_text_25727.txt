CRNA GORA
OSNOVNI SUD U N.
K.br.636/2012
Dana 24.01.2013. godine
OSNOVNI SUD U N., kao prvostepeni krivični, sudija pojedinac Djuričković Igor,
uz sudjelovanje namještenika Papović Budimirke kao zapisničara, rješavajući u
krivičnom predmetu okrivljenog G. P. iz N.a, zbog krivičnog djela samovlašće
iz člana 384 stav 1 KZ, postupajući po optužnom predlogu ODT N. Kt.br.104/10
od 13.06.2012.godine, nakon javnog glavnog pretresa održanog dana
23.01.2013.godine, u prisustvu zamjenika ODT-a K.V., a bez prisustva
okrivljenog, donio je i dana 24.01.2013.godine javno objavio
R J E Š E NJ E
Okrivljenom:
G. P., od oca V. i majke S., rodjene R.ć, rodjenom .... godine u N., sa
prebivalištem u N.-ulica ..., državljanin Crne Gore, po zanimanju fudbalski
trener, nezaposlen, oženjen, otac dvoje djece, lošeg imovnog stanja, ranije
neosudjivanom,
- zbog izvršenja krivičnog djela samovlašće iz člana 384 stav 1 KZ, primjenom
citiranih zakonskih odredbi i odredbi iz člana 4 stav 2, člana 42 stav 1,
člana 52 i 65 KZ i odredbi člana 226, 229 stav 4, a u vezi člana 374 ZKP-a i z
r i č e s e
SUDSKA OPOMENA
Okrivljeni se oslobadja obaveze plaćanja paušala kao dijela troškova krivičnog
postupka.
O b r a z l o ž e n j e
Osnovni državni tužilac u N. svojim optužnim predlogom Kt.br.104/10 od
13.06.2012. godine, stavio je na teret okrivljenom G. P. izvršenje krivičnog
djela samovlašće iz člana 384 stav 1 KZ. Zamjenik ODT-a K. V., koja je
zastupala optužni akt na glavnom pretresu, u svojoj završnoj riječi ostala je
pri navodima podnijetog optužnog akta i predložila sudu da okrivljenog za
počinjeno krivično djelo oglasi krivim i osudi po zakonu.
Okrivljeni G. P. u svojoj odbrani datoj u prethodnom postupku u bitnom je
istakao da je vlasnik stana koji se nalazi u ulici …, da u tom stanu živi sa
svojom porodicom, a da mu nije poznato da su radnici Elektrodistribucije N.
dana 26.01.2010. godine izvršili isključenje električne energije u tom
njegovom stanu zbog neplaćenog duga za utrošenu električnu energiju, tako da
on nakon navedenog dana nije izvršio samovoljno priključenje električne
energije u svom stanu.
Glavni pretres je na osnovu člana 457 ZKP-a održan bez prisustva okrivljenog
koji je bio uredno obaviješten o terminu održavanja glavnog pretresa a na isti
nije pristupio, a prisustvo okrivljenog na pretresu nije bilo neophodno jer je
isti u prethodnom toku predmetnog krivičnog postupka saslušan pred sudom.
Sud je na glavnom pretresu u dokaznom postupku pročitao zapisnik
Elektrodistribucije N. o izvršenju naloga za obustavu snabdijevanja
električnom energijom br.0001224 od dana 26.01.2010.godine, pročitao zapisnik
Elektrodistribucije N. o izvršenju naloga za obustavu snabdijevanja
električnom energijom br.0001140 od dana 29.01.2010.godine i pročitao izvod iz
kaznene evidencije za okrivljenog dat od Uprave policije CG PJ N., nakon čega
je sud odustao od neposrednog saslušanja u svojstvu svjedoka radnika
Elektrodistribucije T.P., V. N. i P. M., smatrajući da je provedenim dokazima
do izvjesnosti utvrdjeno činjenično stanje tako da bi saslušanje imenovanih
svjedoka vodilo bespotrebnom odugovlačenju predmetnog krivičnog postupka.
Analizirajući provedene dokaze pojedinačno i u njihovoj medjusobnoj
povezanosti, dovodećih ih u vezu sa navodima optužbe i kazivanjem okrivljenog,
sud je na nesumnjiv način utvrdio da je okrivljeni G. P. počinio krivično
djelo koje mu je stavljeno na teret optužbom, pa je zbog izvršenja istog
okrivljenog oglasio krivim i krivično pravno odgovornim iz sljedećih razloga:
Zapisnikom Elektrodistribucije N. o izvršenju naloga za obustavu snadbijevanja
električnom energijom broj 0001224 od 26.01.2010. godine, utvrdjeno je da
navedenog datuma od strane radnika Elektrodistribucije N. isključena
električna energija u stanu okrivljenog G. P., koji stan se nalazi u ulici …,
na način što je prekinut dovod električne energije na brojilu marke EI Niš,
broj 8139750, koje mjeri potrošnju električne energije u stanu okriljenog.
Zapisnikom Elektrodistribucije N. o izvršenju naloga za obustavu snabdijevanja
električnom energijom broj 0001140 od 29.01.2010. godine, utvrdjeno je da su
navedenog datuma radnici Elektrodistribucije N. vršeći kontrolu navedenog
prethodno isključenog brojila koje mjeri potrošnju električne energije u stanu
okrivljenog ustanovili da je to brojilo samovoljno priključeno na
distributivnu mrežu.
Na osnovu navedenih činjenica sud je izveo zaključak da je upravo okrivljeni
G. P. kao nosilac svog porodičnog domaćinstva i samim tim lice koje ima
konkretan interes da to učini izvršio samovoljno priključenje električne
energije u svom stanu, nakon što je električna energija u njegovom stanu dana
26.01.2010.godine bila isključena od strane radnika Elektrodistribucije N.
zbog neplaćenog duga za utrošenu električnu energiju, odnosno da je okrivljeni
G. P. neutvrdjenog dana u periodu od 26.01.2010. do 29.01.2010. godine, u N. u
svom porodičnom stanu koji se nalazi u ulici … samovlasno pribavio pravo za
koje je smatrao da mu pripada, na način što je nakon što su dana 26.01.2010.
godine, ovlašćeni radnici Elektrodistribucije N. isključili brojilo marke "EI
Niš", broj 8139750 sa nisko-naponske mreže zbog neplaćenog duga na ime
utrošene električne energije, isto samovlasno priključio na nisko-naponsku
mrežu Elektrodistribucije N., kojim radnjama je okrivljeni počinio krivčno
djelo samovlašće iz člana 384 stav 1 KZ.
Cijeneći subjektivni odnos okrivljenog prema izvršenom krivičnom djelu, sud je
utvrdio da je okrivljeni prilikom izvršenja predmetnog krivičnog djela
postupao sa direktnim umišljajem, jer iz utvrdjenog činjeničnog stanja
proizilazi da je okrivljeni preduzimajući radnje izvršenja predmetnog
krivičnog djela postupao sa očiglednom namjerom da na taj način pribavi pravo
na snadbijevanje električnom energijom za koje smatra da mu pripada, odakle
nedvosmisleno proizilazi da je okrivljeni prilikom izvršenja predmetnog
krivičnog djela bio svjestan istog i htio njegovo izvršenje.
Prilikom donošenja odluke o krivičnoj sankciji okrivljenom sud je u smislu
člana 42 stav 1 KZ kao olakšavajuće okolnosti na strani okrivljenog našao loše
imovne prilike, činjenicu da poznatu sudu da je okrivljeni lice koje je
nekadašnji vrhunski sportista, a sadašnji ugledni sportski radnik-dugogodišnji
trener mladjih kategorija i prvog tima FK Sutjeska, porodične prilike
okrivljenog-činjenicu da je okrivljeni otac dvoje djece i njegovu raniju
neosudjivanost utvrdjenu uvidom u izvod iz kaznene evidencije za okrivljenog,
dok otežavajućih okolnosti na strani okrivljenog po ocjeni suda nije bilo.
Cijeneći navedene olakšavajuće okolnosti, kao i okolnosti pod kojima je
predmetno krivično djelo izvršeno-činjenicu da je okrivljeni izvršio
samovlasno priključenje električne energije u svom stanu dana
26.01.2010.godine, dakle u doba godine kada su niske temP.ture vazduha uslijed
čega je električna energija nepohodna u cilju omogućavanja normalnih uslova za
život svakog porodičnog domaćinstva, sud je našao da su u konkretnom slučaju
ispunjeni uslovi propisani odredbama člana 65 stav 1 i 3 KZ za izricanje
sudske opomene, pri čemu sud nalazi da će se i sa ovakvom vrstom krivične
sankcije na okrivljenog u dovoljnoj mjeri uticati da ubuduće ne vrši nova
krivična djela i da će se na taj način u ovom konkretnom slučaju ostvariti
svrha izricanja sudskih opomena iz člana 52 stav 2 KZ, u okviru opšte svrhe
izricanja krivičnih sankcija iz člana 4 stav 2 KZ.
Odluku o troškovima krivičnog postupka sud je donio na osnovu člana 226 i 229
stav 4 ZKP-a i istom okrivljenog oslobodio obaveze plaćanja paušala kao dijela
troškova krivičnog postupka, s obzirom na činjenicu da se radi o nezaposlenom
licu lošeg imovnog stanja, tako da bi po ocjeni suda plaćanje paušala kao
dijela troškova ovog krivičnog postupka, dodatno ugrozilo loše imovne prilike
okrivljenog i dovelo u pitanje izdržavanje okrivljenog i lica koje on
izdržava.
Na osnovu svega izloženog, u smislu odredbi člana 374 ZKP-a odlučeno je kao u
izreci rješenja.
OSNOVNI SUD U N., dana 24.01.2013. godine
Zapisničar S U D I J A
Papović Budimirka s.r. Djuričković Igor s.r.
Za tačnost otpravki tvrdi i ovjerava: Službenik suda
PRAVNA POUKA: Protiv ovog rješenaj dozvoljena je žalba u roku od 3 dana od
dana prijema istog
Preko ovog suda višem sudu Podgorica