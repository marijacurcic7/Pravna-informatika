
CRNA GORA

OSNOVNI SUD U NIKŠIĆU
K.br.705/2012
Dana 25.04.2013. godine

U IME CRNE GORE

OSNOVNI SUD U NIKŠIĆU, kao prvostepeni krivični, sudija pojedinac Djuričković
Igor, uz sudjelovanje Papović Budimirke kao zapisničara, rješavajući u
krivičnom predmetu okrivljenog N. Z. iz Nikšića, zbog krivičnog djela
samovlašće iz člana 384 stav 1 KZ, postupajući po optužnom predlogu ODT Nikšić
Kt.br.256/12 od 02.07.2012.godine, nakon javnog glavnog pretresa održanog dana
22.04.2013.godine, u prisustvu zamjenika ODT-a L. S., a bez prisustva
okrivljenog, donio je i dana 25.04.2013.godine javno objavio
P R E S U D U
Okrivljeni:
N. Z., JMBG …, od oca S. i majke Lj. rodjene A., rodjen ….godine u N., sa
prebivalištem u Nikšiću–ul.B.br…, državljanin C. G., penzioner, oženjen, otac
dvoje djece, srednjeg imovnog stanja, ranije neosudjivan

K r i v j e:

Što je:
Neutvrdjenog dana početkom marta mjeseca 2010.godine, u Nikšiću, u svojoj
poslovnom objektu-kafe baru S., koji se nalazi u naselju D.L.-ul.B.br..,
samovlasno pribavio pravo za koje je smatrao da mu pripada, na način što je
elektroinstalaciju u svom poslovnom objektu priključio na elektrodistributivnu
mrežu Elektrodistribucije Nikšić, bez prethodno pribavljene saglasnosti
operatora distributivnog sistema i zaključenog ugovora o snabdijevanju
električnom energijom, pa je u navedenom objektu neovlašćeno koristio
električnu energiju, što je konstatovano prilikom izvršene kontrole od strane
radnika Elektrodistribucije Nikšić dana 20.12.2011.godine.
- čime je počinio krivično djelo samovlašće iz člana 384 stav 1 Krivičnog
zakonika,
- pa sud okrivljenom zbog izvršenja navedenog krivičnog djela primjenom
citiranih zakonskih odredbi, odredbi iz člana 4 stav 2, člana 42, 52, 53 i 54
KZ, kao i odredbi iz člana 226, 229 i člana 374 ZKP-a izriče
USLOVNU OSUDU
Sa kojom okrivljenom utvrdjuje kaznu zatvora u trajanju od 40 (slovima:
četrdeset) dana i istovremeno odredjuje da se navedena kazna neće izvršiti
ukoliko okrivljeni u roku od jedne godine od dana pravosnažnosti presude ne
počini novo krivično djelo.
Obavezuje se okrivljeni da na ime paušala kao dijela troškova krivičnog
postupka plati iznos od 30,00 eura u roku od 15 dana od dana pravosnažnosti
rpesude pod prijetnjom prinudnog izvršenja na žiro račun Osnovnog suda u
Nikšiću broj ... i da dokaz o izvršenoj uplati dostavi sudu.
O b r a z l o ž e nj e
Osnovni državni tužilac u Nikšiću svojim optužnim predlogom Kt.br.256/12 od
02.07.2012.godine, stavio je na teret okrivljenom N. Z. izvršenje krivičnog
djela samovlašće iz člana 384 stav 1 KZ, koje krivično djelo je činjenično
opisano u izreci presude. Zamjenik ODT-a L. S., koja je zastupala optužni akt
na glavnom pretresu, u svojoj završnoj riječi ostala je pri navodima
podnijetog optužnog akta i u konačnom predložila sudu da okrivljenog oglasi
krivim i osudi po zakonu.
Okrivljeni N. Z. u svojoj odbrani datoj na glavnom pretresu, negirajući
izvršenje krivičnog djela koje mu je optužbom stavljeno na teret, u bitnom je
naveo da je vlasnik objekta u kome se nalazi kafe bar S., koji objekat se
nalazi u naselju D.L. i koji on negdje tokom 2010. godine izdao U. D., koja je
nakon što je uzela taj objekat u zakup, da bi dobila odobrenje za obavljenje
djelatnosti u istom izvršila takozvano pretvaranje stambenog prostora u
poslovni i u taj prostor dovela električnu energiju preko posebnog brojila
koje su postavili radnici Elektrodistribucije Nikšić, sa kojim postupkom on
nije imao nikakve veze, već je svu tu prooceduru obavlja U. D. kao
zakupodavac. Takodje je objasnio da je prije nego što je U. D. uzela u zakup
taj objekat on u istom električnu energiju koristio tako što je iz svoje kuće
sproveo produžni kabal i preko njega priključivao uredjaje koje je koristio,
dok u samom objektu uopšte nije bilo električne energije i postavljenog
brojila.
Posljednje ročište glavnog pretresa je shodno odredbi člana 457 ZKP-a održano
bez prisustva okrivljenog N. Z. koji je bio uredno obaviješten o terminu
održavanja glavnog pretresa, a na isti nije pristupio, a prisustvo okrivljenog
na posljednjem ročištu glavnog pretresa nije bilo neophodno jer je okrivljeni
u toku predmetnog postupka već bio saslušan pred sudom.
Sud je na glavnom pretresu u dokaznom postupku pročitao zapisnik
Elektrodistribucije Nikšić o kontroli mjernog mjesta broj 0000603 od
20.12.2011.godine, neposredno saslušao svjedoke M. G., U. S., U. D., pročitao
dopis Elektrodistribucije Nikšić broj 2293 od 12.04.2013 godine i pročitao
izvod iz kaznene evidencije za okrivljenog dat od Uprave policije Crne Gore PJ
Nikšić, dok je sud na prredlog zamjenika ODT-a odustao od neposrednog
saslušanja svjedoka Z. B. i V. V.,smatrajući da je provedenim dokazima
utvrdjeno činjenično stanje, tako da bi saslušanje imenovanih svjedoka vodilo
bespotrebnom odugovlačenju predmetnog krivičnog postupka.
Analizirajući provedene dokaze pojedinačno i u njihovoj međusobnoj
povezanosti, dovodeći ih u vezu sa navodima optužbe i kazivanjem okrivljenog,
sud je na nesumnjiv način utvrdio da je okrivljeni N. Z. počinio krivično
djelo koje mu je stavljeno na teret optužbom i istog oglasio krivim i
krivično-pravno odgovornim iz sljedećih razloga:
Svjedok M. G. u svom iskazu u bitnom je naveo da je kao radnik
Elektrodistribucije tokom maja mjeseca 2011. Godine, obilazio potrošače u
naselju D.L. i tom prilikom prilikom utvrdio da se u ugostiteljskom objektu
kafe bar S., koji je vlasništvo okrivljenog N. Z., obavlja ugostiteljska
djelatnost i pošto je imao službenu informaciju da je brojilo tog
ugostiteljskog objekta bilo odjavljeno iz evidencije potrošača električne
energije tokom 90-tih godina, tom prilikom u prisustvu zakupca objekta sačinio
zapisnik i licaima koja je zatekao u tom ugostiteljskom objektu rekao da
moraju prijaviti objekat radi dobijanja saglasnosti radi priključenja na
električnu mrežu, da bi iste te godine u decembru mjesecu sa kolegama V. i Z.
izvršio ponovnu kontrolu tog ugostiteljskog objekta i tom prilikom su on i
kolege kontrolom utvrdili da je predmetni objekat na elektrodistributivnu
mrežu priključen bez prethodno dobijene saglasnosti Elektrodistribucije Nikšić
kao distributera električne energije i o tome sačinili zapisnik.
U zapisniku Elektrodistribucije Nikšić o kontroli mjernog mjesta broj 0000603
od 20.12.2011. godine, navedeno je da su radnici Elektrodistribucije Nikšić Z.
B., M. G. i V. V. dana 20.12.2011. godine, izvršili kontrolu ugostiteljskog
objekta kafe bar S., koji je vlasništvo okrivljenog N. Z., a koji objekat se
nalazi u naselju D.L. i da su prilikom te kontrole utvrdili da je taj
ugostiteljski objekat na elektrodistributivnu mrežu priključen preko
postavljenog brojila, ali da predmetni objekat nema saglasnost za priključenje
na mrežu izdatu od strane operatora distributivnog sistema Elektrodistribucije
Nikšić.
Svjedok U. D. u svom iskazu navela je da je tokom marta mjeseca 2010. godine,
od okrivljenog N. Z. uzela u zakup poslovni prostor koji se nalazi u naselju
D.L. u ulici B. broj .. radi obavljanja ugostiteljske djelatnosti, da je nakon
toga dana 16.07.2011. godine, sa okrivljenim N. Z.om zaključila ugovor o
zakupu i kasnije od strane nadležnih opštinskih organa dobila sve potrebne
dozvole za obavljanje ugostiteljske djelatnosti. Istakla je da je nakon što je
uzela predmetni objekat u zakup u istom bilo električne energije i da je u
objektu bilo instalirano brojilo, ali da ona nije dobijala račune za utrošenu
električnu energiju iako su radnici Elektrodistribucije dolazili da uzimaju
stanje potrošnje sa tog brojila, s tim što su joj radnici Elektrodistribucije
u dva navrata kada su dolazili sugerisali da brojilo električne energije u
predmetnom ugostiteljskom objektu mora biti promijenjeno.
Svjedok U. S. u svom iskazu naveo je da je sa svojom sestrom U. D. obavljao
ugostiteljsku djelatnost u kafe baru S. nakon što je njegova sestra tokom
2010. godine, od okrivljenog N. Z., uzela u zakup taj poslovni prostor u kojem
se nalazi taj kafe bar i da se sjeća da je kada su tokom 2010. godine, objekat
uzeli u zakup radi obavljenja djalatnosti u istom bilo električne energije i
da je u istom postojalo brojilo koje je bilo postavljeno u unutrašnjosti
lokala, ali da nije siguran da li je to brojilo mjerilo potrošnju električne
energije u lokalu ili je u lokal električna energija sprovedena preko brojila
koje je bilo postavljeno u radionici koje je vlasništvo okrivljenog .
U dopisu preduzeća EPCG AD Elektrodistribucija Nikšić broj 2293 od 12.04.2013.
godine, navedeno je da na dan 12.04.2013. godine, u elektronskoj bazi podataka
o velepotrošačima kao potrošač nije registrovan kafe bar S. čiji je vlasnik N.
Z., niti postoje podaci da je taj objekat ranije bio prijavljen pa odjavljen
kao potrošač, te da u bazi podataka za velepotrošače postoji informacija da je
ranije bila registrovana kao potrošač automehaničarska radnja čiji je vlasnik
N. Z. ali da je ta radnja kao potrošač odjavljena 2006. godine. U navedenom
dopisu istaknuto je i da je nakon odjavljivanja u slučaju ponovnog
prijavljivanja objekta potrošač dužan da pribavi novu elektro energetsku
saglasnost i saglasnost za priključenje objekta na nisko naponsku mrežu.
Na osnovu interpretiranih dokaza sud je utvrdio sljedeće činjenice:
Iskazom svjedoka U. D. i U. S. utvrdjeno je da je okrivljeni N. Z. U. D.
neutvrdjenog dana tokom marta mjeseca 2010. godine, izdao u zakup poslovni
prostor – kafe bar S. koji se nalazi u naselju D.L., u ulici B. broj .. i da
je u vrijeme kada je taj zakup realizovan u objektu kafe bara S. bilo
električne energije , dakle da je taj objekat bio priključen na
elektrodistributivnu mrežu Elektrodistribucije Nikšić .
Dopisom preduzeća EPCG AD Elektrodistribucija Nikšić broj 2293 od 12.04.2013.
godine, utvrdjeno je da objekat u kome se nalazi kafe bar S. tokom 2010.
godine nije imao saglasnost za priključenje na elektrodistributivnu mrežu
izdat od Elektrodistribucije Nikšić kao operatora elektro energetskog sistema,
dok je iskazom svjedoka M. G. utvrdjeno da je činjenica da je predmetni
objekat bio priključen na elektro mrežu bez prethodno pribavljene saglasnosti
konstatovana u zapisniku o kontroli mjernog mjesta Elektrodistribucije Nikšić
broj 0000603 koji je sačinjen povodom kontrole izvršene dana 20.12.2011.
godine.
Na osnovu navedenih činjenica sud je izveo zaključak da je upravo okrivljeni
N. Z. kao vlasnik predmetnog poslovnog objekta i samim tim lice koje je imalo
konkretan interes da to učini neutvrdjenog dana tokom marta mjeseca 2010.
godine, prije nego što je predmetni poslovni prostor izdao u zakup U. D.
izvršio priključenje istog na elektro distributivnu mrežu Elektrodistribucije
Nikšić, bez prethodno pribavljenje saglasnosti navedenog preduzeća kao
operatora elektrodistributivnog sistema , na osnovu kojeg zaključka je sud na
nesumnjiv način utvrdio da je okrivljeni N. Z. neutvrdjenog dana početkom
marta mjeseca 2010.godine, u Nikšiću, u svom poslovnom objektu-kafe baru S.,
koji se nalazi u naselju D.L.-ul.B. br.., samovlasno pribavio pravo za koje je
smatrao da mu pripada, na način što je elektroinstalaciju u svom poslovnom
objektu priključio na elektrodistributivnu mrežu Elektrodistribucije Nikšić,
bez prethodno pribavljene saglasnosti operatora distributivnog sistema i
zaključenog ugovora o snabdijevanju električnom energijom, pa je u navedenom
objektu neovlašćeno koristio električnu energiju, što je konstatovano prilikom
izvršene kontrole od strane radnika Elektrodistribucije Nikšić dana
20.12.2011.godine, sa kojim radnjama je okrivljeni počinio krivično djelo
samovlašće iz člana 384 stav 1 Krivičnog Zakonika na način, u vrijeme i na
mjestu kako je to predstavljeno u izreci presude.
U tom pravcu sud je odbranu okrivljenog cijenio kao životno nelogičnu i
usmjerenu na izbjegavanje krivično pravne odgovornosti, jer je odbrana
okrivljenog u cjelosti opovrgnuta dopisom Elektrodistribucije Nikšić broj 2293
od 12.04.2013. godine i iskazom svjedoka U. D. kojim dokazima je sud, dovodeći
ih u vezu sa navedenim psimenim dokazima iz već navedenih razloga poklonio
povjerenje i na istima zasnovao odluku o krivici okrivljenog u predmetnom
postupku.
Prilikom ocjene subjektivnog odnosa prema izvršenom krivičnom djelu sud je
utvrdio da je okrivljeni prilikom izvršenja predmetnog krivičnog djela
postupao sa direktnim umišljajem, jer iz utvrdjenog činjeničnog stanja
proizilazi da je okrivljeni preduzimajući radnje bliže opisane u izreci
presude postupao sa očiglednom namjerom da na taj način samovlasno pribavi
pravo na snabdijevanje električnom energijom za koje je smatrao da mu pripada,
odakle nedvosmisleno proizilazi da je okrivljeni prilikom izvršenja predmetnog
krivičnog djela bio svjestan istog i htio njegovo izvršenje.
Prilikom donošenja odluke o krivičnoj sankciji okrivljenom sud je u smislu
člana 42 stav 1 KZ kao olakšavajuću okolnost na strani okrivljenog našao
porodične prilike - činjenicu da je okrivljeni otac dvoje djece i raniju
neosudjivanost utvrdjenu uvidom u izvod iz kaznene evidencije, dok
otežavajućih okolnosti na strani okrivljenog po ocjeni suda nije bilo.
Cijeneći navedene olakšavajuće okolnosti sud je našao da se radi o osobito
olakšavajućim okolnostima i da prema okrivljenom radi ostvarivanja ciljeva
krivično-pravne zaštite društvenih vrijednosti nije nužno primijeniti kaznu i
istom na osnovu člana 53 i 54 KZ izrekao uslovnu osudu, sa kojom je
okrivljenom utvrdio kaznu zatvora u trajanju od 40 dana i istovremeno odredio
da se ova kazna neće izvršiti ukoliko okrivljeni u roku od jedne godine od
dana pravosnažnosti presude ne počini novo krivično djelo, smatrajući da će se
i sa prijetnjom izvršenja utvrdjene kazne zatvora, uz provjeru ponašanja
okrivljenog u roku od jedne godine na istog u dovoljnoj mjeri uticati da
ubuduće ne vrši nova krivična djela i da će se na taj način u ovom konkretnom
slučaju ostvariti svrha izricanja uslovnih osuda iz člana 52 stav 2 KZ, u
okviru opšte svrhe izricanja krivičnih sankcija iz člana 4 stav 2 KZ.
Odluku o troškovima krivičnog postupka sud je donio primjenom odredbi člana
226 i 229 ZKP-a i istom obavezao okrivljenog da na ime paušala kao dijela
troškova krivičnog postupka plati novčani iznos od 30,00 €, koji iznos je
odredjen imajući u vidu složenost predmeta, trajanje postupka i imovne prilike
okrivljenog.
Na osnovu svega izloženog, primjenom odredbi člana 374 ZKP-a odlučeno je kao u
izreci presude.
OSNOVNI SUD U NIKŠIĆU, dana 25.04.2013. godine
Zapisničar S U D I J A
Papović Budimirka s.r. Djuričković Igor s.r.
Za tačnost otpravki tvrdi i ovjerava: SLužbenik suda
PRAVNA POUKA: Protiv ove presude dozvoljena je žalba u roku od 8 dana od dana
prijema iste preko ovog suda Višem sudu Podgorica