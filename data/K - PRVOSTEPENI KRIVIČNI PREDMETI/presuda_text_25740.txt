K.br. 41/12
U IME CRNE GORE
OSNOVNI SUD U CETINJU, kao provostepeni krivični, po sudiji Ćupić Mariji, kao
sudiji pojedincu, uz učešće Martinović Aleksandre, kao zapisničara, u
krivičnom predmetu protiv okrivljenog Đ. S. iz Herceg Novog, zbog krivičnog
djela ugrožavanje sigurnosti iz čl. 168. st.1., Krivičnog zakonika, odlučujući
po optužnom predlogu ODT-a u Cetinju Kt.br. 525/09 od 19.05.2011.godine, nakon
održanog glavnog i javnog pretresa dana 30.10.2012.godine, u prisustvu
zamjenika ODT-a R. S. Ošt. D. D. donio je i istog dana javno objavio
P R E S U D U
Okr. Đ. S. od oca M. i majke G. rodjene Č. rodjen ......godine, u Dubrovniku,
sa prebivalištem u Herceg Novom, državljanin CG, zaposlen, rezveden, otac
troje mldb. djece, pismen, sa završenom Srednjom školom, vojsku služio 1989/90
godinu u Šibeniku, vodi se u VE Herceg Novi, odlikovan, srednjeg imovnog
stanja,osudjivan presudom Osnovnog suda u Cetinju K.br.505/08 od
15.01.2009.godine zbog krivičnog djela kradja iz čl.239.st.1.KZ-a u sticaju sa
krivičnim djelom skidanje i povreda službenog pečata i znaka iz čl.381.st.1.u
vezi čl.48.st.1.KZ-a, kojom mu je utvrdjena kazna zatvora u trajanju od 40
dana, uslovno na jednu godinu.
K r i v j e:
Zato što je:
Dana 07. decembra 2009.godine u 15 časova i 18 minuta, u Cetinju, prijetnjom
da će napasti na život i tijelo ošt. D. D. iz Cetinja,svjesno i voljno ugrozio
sigurnost iste, na način što je sa svog mobilnog telefona br. kartice 067-....
pozvao oštećenu na njen mobilni telefon br. kartice 067/.... i istoj uputio
prijetnju sadržine: "ubit ću te , zaklat ću te, pa ću ubit sebe, vidjet ćeš ti
svoga boga kad dodjem noćas na Njeguše",
-čime je izvršio krivično djelo ugrožavanje sigurnosti iz čl. 168. st. 1. Krivičnog zakonika.
-pa mu sud primjenom citiranog zakonskog propisa, te primjenom čl.4, 5, 13, 15, 42, 52, 53, 54 KZ-a, 226-229, i 374 ZKP-a izriče
U S L O V N U O S U D U
Kojom okrivljenom utvrđuje kaznu zatvora u trajanju od 30 dana i istovremeno
određuje da se navedena kazna neće izvršiti ukoliko okrivljeni u vremenskom
periodu od jedne godine od dana pravosnažnosti presude ne počini novo krivično
djelo.
Troškova krivičnog postupka nije bilo,a okrivljeni je dužan da uplati iznos od
30,00 eura, na ime paušala u roku od 15 dana od dana pravosnažnosti presude
pod prijetnjom prinudnog izvršenja.
O b r a z l o ž e nj e
Osnovno državno tužilaštvo u Cetinju, optužnim predlogom Kt. br. 525/09 od
19.05.2011.godine, stavilo je na teret okr. Đ. S. iz Herceg Novog, da je
izvršio krivično djelo ugrožavanje sigurnosti iz čl. 168. st. 1. Krivičnog
zakonika.
Prvostepena presuda u ovoj pravnoj stvari je ukinuta rješenjem Višeg suda u
Podgorici Kž.br.1540/11 od 24.11.2011.godine i predmet je vraćen ovom sudu na
ponovni postupak i odlučivanje,nakon čega je rješenjem Višeg suda u Podgorici
Kž.br.152/12 od 09.02.2012.godine ukinuta presuda ovog suda K.br.212/11 od
28.12.2011.godine i predmet vraćen na ponovni postupak i odlučivanje.
Shodno ukidnim razlozima sadržanim u odluci Višeg suda ovaj sud je zakazao
glavni pretres na kojem je zastupnik optužbe u završnoj riječi ostao pri
podnijetom optužnom predlogu i ranijim manjim činjeničnim izmjenama i
predložio sudu da okrivljenog oglasi krivim za predmetno krivično djelo i
osudi po zakonu.
Glavni pretres u ovoj krivičnopravnoj stvari je održan u odsustvu uredno
pozvanog okrivljenog obzirom da njegovo prisustvo nije nužno, a prethodno je
bio saslušan, kada je u odbrani naveo da nijesu tačni navodi optužnog akta da
je počinio krivično djelo stavljeno mu na teret.Pojasnio je da je tačno da je
07.12.2009.godine sa svog broja 067-.... pozvao svoju bivšu suprugu D. D. iz
razloga što je htio da njene neraspakovane kofere koje je pronašao u
razbijenoj kući na Njegušima vrati na adresu u kojoj je živjela u Bijeloj -
.... kada joj je telefonskim putem rekao da se stvari nalaze u Bijeloj na
njenoj adresi i da dodje po iste, da bi ih unijela u svoju kuću. Što se tiče
optužbe da joj je upućivao riječi "ubiću te ,zaklaću te, pa ću ubiti sebe,
vidjećeš ti svoga boga kad dodjem noćas na Njeguše", istakao je da nikada u
životu te riječi nije izgovorio ,tako da ti navodi nijesu tačni,a bivša
supruga ga je lažno prijavila iz razloga što teče imovinski spor medju njima i
da bi onemogućila kontakt njega sa djecom, iako ima pravo da djeca borave kod
njega svakog vikenda. Naveo je i da je jedanput pozvao oštećenu kada joj je
saopštio da joj se stvari nalaze u Bijeloj tako da drugog razgovora putem
telefona sa istom nije imao.
Radi razrješenja ove krivičnopravne stvari Sud je u dokaznom postupku na
glavnom pretresu proveo dokaze:saslušao ostećenu D. D. izvršio uvid u CD
sačinjen od strane T Mobile br. predmeta 1035/10 od 19.07.2010. godine sa
narezanim podacima, tj.listingom ostvarenih komunikacija sa mobilnog telefona
br.kartice 067-..... na mobilni telefon br. kartice 067-..... za period od
06-08 12.2009.godine,te izvršio uvid u pravosnažnu presudu Osnovnog suda u
Cetinju K.br.505/08 od 15.01.2009.godine.
Ošt. D. D. u svom iskazu je ponovila da joj je od okrivljenog predmetnog dana
u naznačenom vremenskom periodu telefonskim putem upućena prijetnja sadržine
„ubit ću te,zaklat ću te,pa ću ubit sebe ,vidjet ćeš ti svoga boga kad dodjem
noćas na Njeguše“ od kojih je osjetila strah za svoj život. Dana
07.12.2009.godine oko 15,00 časova kada je telefonskim putem pozvana od strane
Đ. S. bio je prisutan službenik K. kojem je tom prilikom prenijela razgovor
koji je imala sa Đ. S. bivšim suprugom, ali pol.službenik K. nije čuo direktno
njihov razgovor već kako je navela samo mu je prenijela sadržaj njihovog
razgovora. Naglasila je da je osjetila ugroženost i strah za život svoj i
svoje djece jer čitav period od razvoda sa okrivljenim, a čak i prije razvoda
je bilo mnogo prijetnji, te se ne može osloboditi od tog osjećaja, nego joj je
to prisilna misao.Istakla je da su joj prijetnje upućene kada je drugi put
pozvana.Nije se pridružila krivičnom gonjenju i nije postavila imovinskopravni
zahtjev.
Nakon izvršenog uvida u CD sačinjen od strane T Mobile br. predmeta 1035/10 od
19.07.2010. godine sa narezanim podacima, tj.listingom ostvarenih komunikacija
sa mobilnog telefona br.kartice 067-..... na mobilni telefon br. kartice
067-.... za period od 06-08 12.2009.godine, zaključuje se da je ostvarena
komunikacija medju predmetnim brojevima dana 07.12.2009.godine ,u 15 sati 17
minuta i 33 sekunde, te u 15 sati,18 minuta, 00 sekundi.Istovremeno se da
zaključiti da je okrivljeni taj koji je pozivao oštećenu u navedenim
vremenskim intervalima ,a i dat je prikaz lokacije sa koje je pozivana
oštećena tj.Aerodrom-Tivat i Radovići-Tivat.
Iz pravosnažne presude Osnovnog suda u Cetinju K.br.505/08 od
15.01.2009.godine proizilazi da je isti osudjivan presudom Osnovnog suda u
Cetinju K.br.505/08 od 15.01.2009.godine zbog krivičnog djela kradja iz
čl.239.st.1.KZ-a u sticaju sa krivičnim djelom skidanje i povreda službenog
pečata i znaka iz čl.381.st.1.u vezi čl.48.st.1.KZ-a,uslovnom osudom kojom mu
je utvrdjena kazna zatvora u trajanju od 40 dana i istovremeno odredjeno da se
navedena kazna neće izvršiti ukoliko okrivljeni u vremenskom periodu od jedne
godine od dana pravosnažnosti presude ne počini novo krivično djelo.
Sud je odustao od provođenja dokaza saslušanjem svjedoka K. Z. obzirom da
svjedok nema neposrednih saznanja vezanih za prijetnje koje je uputio
okrivljeni oštećenoj ,tako da bi saslušanje istog vodilo odugovlačenju
postupka ,a ne bi uticalo na donošenje drugačije odluke.
Cijeneći porovedene dokaze pojedinačno i u svojoj ukupnosti sud je utvrdio da
je okrivljeni Dj. S. počinio krivično djelo u vremenu, mjestu i na način bliže
opisan u dispozitivu presude .
Sud je prihvatio iskaz oštećene koja je na jasan i detaljan način opisala sami
dogadjaj i njen iskaz Sud je cijenio kao logički skladan , jasan i uvjerljiv u
sklopu sa CD - om o ostvarenim komunikacijama sa broja koji je koristio
okrivljeni na broj koji je koristila oštećena.Dakle,iz predmetnog CD-a se vidi
da je okrivljeni taj koji je pozvao oštećenu, odn.oštećena nije pozivala
njega, pozivi su uslijedili iz opštine Tivat i to sa različitih lokacija iako
se radi o malom vremenskom intervalu izmedju upućenih poziva, a bila su dva
pozivanja (okrivljeni u svojoj odbrani navodi da je samo jedanput pozvao
oštećenu).
Sud je mišljenja da je okrivljeni Dj. S. prijetnjom navedenom u optužnom
predlogu da će napasti na život i tijelo oštećene ugrozio sigurnost iste kod
koje je ostvareno osjećanje ugroženosti, odnosno strah za svoj život i
tjelesni integritet , tj.osjećaj nesigurnosti.
Sud nije mogao prihvatiti navode odbrane okrivljenog da nije počinio krivično
djelo koje mu je stavljeno na teret,već ih je cjenio kao usmjerene na
izbjegavanje krivičnopravne odgovornosti.
Ovo sa razloga što samo dešavanje koje je prethodilo ovom dogadjaju upućuje na
zaključak da je okrivljeni naznačenog dana uputio inkriminisane prijetnje
oštećenoj,koje je ista do detalja precizirala,tj.koje je odmah prenijela
ovl.policijskom sluzbeniku koji je bio prisutan u njenoj kući ,a povodom
ranijeg dogadjaja ,tj.otudjenja stvari iz porodične kuće od strane
okrivljenog,odn.koje su zaista bile takve sadržine da su obzirom kod već loših
porodičnih odnosa izmedju ošt.i okrivljenog dovele do ugrožavanja sigurnosti
oštećene,sa kojih razloga je oštećena insistirala na podnošenje krivične
prijave protiv okrivljenog,te kod činjenice da je ista precizirala i broj
poziva što je u saglasnosti sa činjeničnim stanjem u spisima predmeta,dok je
odbrana okrivljenog i u tom dijelu opovrgnuta provedenim dokazima.
Sa iznijetih razloga stajalište odbrane je za sud bilo neprihvatljivo.
Po nalaženju Suda okrivljeni je postupao sa umišljajem, tako da se u njegovim
radnjama stiču sva kako subjektivna tako i objektivna obilježlja konkretnog
krivičnog dijela.
Sud je prihvatio navode okrivljenog vezano za njegovu raniju osudjivanost i
nije pribavljao izvod iz kaznene evidencije ,već je izvršio uvid u pavosnažnu
presudu Osnovnog suda u Cetinju K.br.505/08 od 15.01.2009.godine ,koja je
potvrdila navode okrivljenog vezano za njegovu raniju osudjivanost.
Prilikom odmjeravanja vrste i visine krivične sankcije koju će sud izreći
okrivljenom cijenjene su okolnosti iz čl. 42. KZ-a , pa je sud od
olakšavajućih okolnosti na strani okrivljenog utvrdio da se radi o ocu troje
mldb. djece,okolnosti koje su prethodile izvršenju predmetnog krivičnog
djela,da se oštećena nije pridružila krivičnom gonjenju i da nije postavila
imovinskopravni zahtjev,dok je od otežavajućih okolnosti na njegovoj strani
utvrdio raniju osuđivanost, pa je sud cijeneći tako utvrdjene okolnosti i
imajući u vidu svrhu kažnjavanja okrivljenom utvrdio kaznu zatvora u trajanju
od 30 dana i istovremeno našao da su ispunjeni uslovi za izricanje uslovne
osude odredjujući da se navedena kazna neće izvršiti ukoliko okrivljeni u
vremenskom periodu od godinu dana od dana pravosnažnosti presude ne počini
novo krivično djelo uz uvjerenje suda da će se i uslovnom osudom uz prijetnju
kazne postići svrha njenog izricanja predvidjena čl. 53. KZ-a.
Prilikom izricanja uslovne osude Sud je vodeći računa o svrsi iste posebno
uzeo u obzir interese mldb.djece,odn.sud je mišljenja da bi kazna zatvora u
efektivnom trajanju,a kada se uzmu u ozir poremećeni porodični odnosi
negativno uticala na njihov dalji razvoj.
Troškova krivičnog postupka nije bilo, a okrivljeni je dužan da na ime paušala
na blagajni ovog Suda uplati iznos od 30,00 € u roku od 15 dana po
pravosnožnosti presude pod prijetnjom prinudnog izvršenja, shodno
čl.226.st.3.ZKP-a.
Sa izloženog shodno čl. 374. ZKP-a odlučeno je kao u izreci.
OSNOVNI SUD U CETINJU
Dana, 30.10.2012. godine
Zapisničar S u d i j a,
Martinović Aleksandra Marija Ćupić
PRAVNA POUKA:
Protiv ove presude može se izjaviti
žalba u roku od 8 dana od dana
prijema Višem Sudu u Podgorici ,
a preko ovog Suda .