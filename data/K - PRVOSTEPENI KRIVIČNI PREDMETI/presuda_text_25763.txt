K.br. 840/12
U IME CRNE GORE
OSNOVNI SUD U PODGORICI, kao prvostepeni krivični, po sudiji Jovović Željki,
uz učešće Rajković Danijele kao zapisničara, u krivičnom predmetu protiv
okrivljenih Š. T., Š. B. i M. A., zbog krivičnog djela teška tjelesna povreda
iz čl. 151 st. 1 u vezi čl. 23 Krivičnog zakonika, rješavajući po optužnom
predlogu ODT-a Podgorica Kt. br. 1030/11 od 20. 07. 2012. godine, nakon
održanog glavnog i javnog pretresa, dana 24. 05. 2013. godine, u prisustvu
zastupnika optužbe Biljane Medenice i odsustvu okrivljenih, donio je, i istog
dana javno objavio,
P R E S U D U
Okrivljeni:
Š. T., od oca H. i majke N., rođene K., rođen 23. 10. 19xx. godine u Prizrenu-
Kosovo, sa prebivalištem u Podgorici Ul. Španskih Boraca br.x, državljanin
Republike Srbije, oženjen, otac dvoje djece, završio osnovnu školu, srednjeg
imovnog stanja, neosuđivan,
Š. B., od oca H. i majke N., rođene K., rođen 06. 08. 19xx. godine u Prizrenu-
Kosovo, sa prebivalištem u Podgorici Ul. Španskih Boraca br.x, državljanin
Republike Srbije, oženjen, završio osnovnu školu, srednjeg imovnog stanja,
neosuđivan,
M. A., od oca I. i majke Š., rođene K., rođen 05. 02. 19xx. godine u Đakovici-
Kosovo, sa prebivalištem u Podgorici Ul. Španskih Boraca br.x, državljanin
Republike Srbije, oženjen, otac dvoje djece, završio osnovnu školu,
neosuđivan,
Krivi su
Što su:
Dana 24. Juna 2011. godine oko 07:00 časova u pekari “V.” u ul. Španskih
Boraca u Podgorici, teško tjelesno povrijedili oštećenog S. F., na način što
je okrivljeni Š. T. nakon kraće prepirke sa oštećenim, telefonom pozvao
okrivljene Š. B. i M. A., koji su neposredeno nakon toga vozilom “Mercedes”
došli ispred pekare, a potom su sva trojica okrivljenih fizički napali
oštećenog i ugurali ga u pekaru, pri čemu ga je okrivljeni Š. T. pesnicom
udario u predjelu usta, dok ga je za to vrijeme okrivljeni M. A. držao za
ruku, nakon čega ga je okrivljeni Š. B. pesnicom udario u predjelu slepočnice,
od kojih udaraca je oštećeni pao na tlo, da bi mu zatim okrivljeni Š. T. i Š.
B., za vrijeme dok ga je okrivljeni M. A. držao za lijevu ruku, drvenim
motkama i nogama zadali više udaraca po tijelu, nanoseći mu tešku tjelesnu
povredu u vidu iščašenja lijevog ramenog zgloba i nagnječenja u predjelu
glave, pri čemu su bili svjesni da mogu učiniti djelo, pa su na to pristali
- čime su, kao saizvršioci izvršili krivično djelo teška tjelasna povreda iz
čl. 151 st. 1 u vezi čl. 23 Krivičnog zakonika
Pa im Sud za navedeno krivično djelo primjenom čl. 4 st. 2, 42 st. 1, čl. 52
st. 2, čl. 53 i 54 Krivičnog zakonika i čl. 226, 229, 239, i 374 Zakonika o
krivičnom postupku, izriče
USLOVNU OSUDU
Kojom im predhodno utvrđuje kaznu zatvora u trajanju od po 6 (šest) mjeseci i
istovremeno određuje da se ista neće izvršiti, ako okrivljeni u roku od 2
(dvije) godine po pravosnažnosti presude ne izvrši novo krivično djelo.
Obavezuju se okrivljeni da solidarno plate na ime troškova krivičnog postupka
iznos od 82,50 €, te po osnovu sudskog paušala iznos od po 30,00 €, u roku od
15 dana po pravosnažnosti presude, pod prijetnjom prinudnog izvršenja.
Oštećeni S. F. se radi ostvarivanja imovinskopravnog zahtjeva upućuje na
parnični postupak.
O b r a z l o ž e n j e
Optužnicom ODT-a Podgorica Kt. br. 1030/11 od 20. 07. 2012. godine stavljeno
je na teret okrivljenim Š. T., Š. B. i M. A. da su kao saizvršioci izvršili
krivično djelo teška tjelasna povreda iz čl. 151. st.1 u vezi čl. 23 Krivičnog
zakonika, pa je zastupnik optužbe Biljana Medenica, na glavnom pretresu
precizirala optužni akt, i ostajući pri tako preciziranom optužnom aktu u
završnoj riječi predložila sudu da okrivljene oglasi krivim i osudi po zakonu.
Na osnovu čl. 457 Zakonika o krivičnom postupku, glavni pretres je dana 24.
05. 2013. godine održan u odsustvu uredno pozvanih okrivljenih Š. T., Š. B. i
M. A.. Okrivljeni Š. T. i Š. B. su uredno pozvani na glavni pretres, a
okrivljeni M. A. ne živi na adresi iz spisa, zbog čega sud istog nije mogao
obezbijediti na glavnom pretresu ni nakon izdate naredbe za prinudno
dovođenje, a Uprava policije je sud obavijestila da se okrivljeni nalazi u
Sarajevu na nepoznatoj adresi, pa imajući u vidu da su okrivljeni predhodno
saslušani, to sud nalazi da njihovo prisustvo na glavnom pretresu nije nužno.
Okrivljeni Š. T. u svojoj odbrani na zapisnuku pred Upravom policije od 24.
06. 2011. godine, u prisustvu branioca postavljenog po službenoj dužnosti, i
na zapisniku pred sudijom za istragu Osnovnog suda u Podgorici od 30. 01.
2012. godine naveo da se kritičnog dana oko 07:10 h sa svojim vozilom marke
„WV Cady“ reg. oznaka PGDFxxx, kretao ulicom Španskih Boraca. Prolazeći pored
pekare „V.“, za koju je znao da je vlasništvo izvjesnog F., primjetio je istog
ispred pekare. Dok je prolazio F. mu je gestikulirao sa srednjim prstom ruke,
a pritom ga je psovao i vrijeđao. On je tada zastao i kroz otvoren prozor
vozila ga upitao „zašto me vrijeđaš“ da bi mu ovaj odgovorio „zašto gledaš
ovamo“. Nakon toga su počeli da se verbalno prepucavaju i upućuju jedan drugom
psovke. U jednom momentu F. je sa jedne gomile drva koja je bila ispred
pekare, uzeo drvenu palicu i uputio se u njegovom pravcu. On je izašao iz
vozila i sa sobom ponio metalno-plastični ključ za sigurnosno zaključavanje
volana vozila. Dok je stajao ispred vozila telefonom je pozvao svog brata B.
da dođe, da ga F. ne bi povrijedio sa drvenom palicom. Sve do dolaska njegovog
brata B., stajao je ispred vozila, a F. ispred svoje pekare. Nakon 5 minuta
došao je B. u društvu njihovog brata od tetke M. A.. B. se odmah obratio F. „
Što ti je što psuješ“ a onda je F. počeo i njega da psuje a B. je odreagovao
na način što je F. odgurnuo. Tom prilikom F. nije pao, već se okrenuo ka njemu
i udario ga prvo jednom a zatim i još nekoliko puta, stisnutom pesnicom u
predjelu glave i tijela, od čega je zadobio povredu na vratu u vidu
ogrebotine. Nakon ovoga, počeo je da se brani i zadao je F. dva udarca
zatvorenom šakom u predjelu glave, tačnije u potiljačnom dijelu. Nakon toga F.
je krenuo da uđe u pekaru i prilikom ulasaka, ramenom je udario o štok vrata i
u tom momentu mu je ispao nož. Tada je uhvatio F. jednom rukom oko vrata, a sa
drugom je uhvatio nož za oštricu, braneći se da ga ne ubode. Obojica su bila u
polusjedećem položaju i njegova braća su prišla da pomognu, kako bi mu
izbacili nož iz ruku. U jednom trenutku, uspio je da mu izvuče nož iz ruke i
odbaci ga u drugi kraj prostorije, nakon čega su se razdvojili, a ubrzo je
došla policija. Istakao je da njegova braća nisu fizički nasrtala na F., osim
što ga je B. jednom odgurnuo, a A. mu pomogao da F. oduzmu nož iz ruku.
Okrivljeni Š. B. je u svojoj odbrani na zapisniku o saslušanju osumnjičenog
pred Upravom Policije od 24. 06. 2011. godine, u prisustvu branioca
postavljenog po službenoj dužnosti, i na zapisniku pred istražnim sudijom
Osnovnog suda u Podgorici od 30. 01. 2012. godine naveo da ga je kritičnog
dana, oko 07:05 h pozvao njegov brat T. i rekao mu da dođe ispred pekare „V.“
u ul. Španskuh Boraca. Pošao je prema istoj sa vozilom „Mercedes“ reg. oznaka
BRASxxx, a sa njim je bio i brat od tetke M. A.. Kada je stigao ispred pekare
„V.“ zatekao je svog brata T. i jednog čovjeka, kojeg je znao iz viđenja po
imenu F.. Tom prilikom ovo lice je njegovom bratu T. upućivalo psovke „majku
ti jebem, jebem ti sve, majmune“, ponavljajući to više puta, a u rukama je
držao jednu drvenu motku dužine oko 2 metra i stajao naspram T. na udaljenosti
oko 1,5 do 2 m. Pitao ga je „zašto psuješ“ na šta je on odgovorio „tvoj brat
gleda u moju pekaru“, a zatim je zamahnuo jedan put drvenom motkom prema
njegovom bratu u namjeri da ga istom udari po glavi, ali se T. izmakao i u
tome nije uspio. Neposredno iza toga njegov brat ga udara jedan put stisnutom
šakom desne ruke u predjelu glave, ali F. nije pao od toga udarca, pa je on
prišao i odgurao istog u unutrašnjost pekare. Pošto je prošao ulazna vrata,
kroz nogavicu od radne pekarske uniforme, F. je na pod pekare ispao jedan veći
nož, i pošto se sageo i uzeo nož desnom rukom, T. mu je prišao sa leđa,
uhvatio ga objema rukama oko tijela, odigao ga od podloge i bacio ga na pod
pekare. On je prišao i pokušao zajedno sa bratom da istrgne F. nož iz ruku, i
u tom su uspjeli, da bi ubrzo došla policija, koja ih je lišila slobode.
Istakao je da A. za svo vrijeme ovog događaja nije učestvovao u istom, osim
što je u jednom momentu htio da razdvoji T. od F., a on ni u jednom momentu
nije udarao F..
Okrivljeni M. A. je u svojoj odbrani na zapisniku o saslušanju osumnjičenog
pred Upravom Policije od 24. 06. 2011. godine, u prisustvu branioca
postavljenog po službenoj dužnosti, i na zapisniku pred istražnim sudijom
Osnovnog suda u Podgorici od 30. 01. 2012. godine naveo da je kritičnog dana u
jutarnjim časovima, vidio B. da je krenuo negdje svojim vozilom marke
„Mercedes“ i on je ušao u vozilo sa njim. Tom prilikom nije ga pitao gdje ide,
a nakon par minuta B. se parkirao ispred jedne pekare gdje je primjetio svoga
brata T. i čovjeka po imenu S. F., kojeg je poznavao iz Đakovice, kao njegovog
komšiju. Kada su izašli iz vozila primjetio je da F. drži u rucu drvenu motku
dužine oko 1,5 metara, i tada mu se obratio „Komšija spusti drvo, da se
dogovorimo kao ljudi“. F. je tada opsovao T., i udario ga stisnutom šakom u
predjelu glave, nakon čega mu je T. uzvratio udarac, zadajući mu udarac jedan
put šakom u glavu. Nakon toga F. je ušao u pekaru, i tom prilikom je udario
ramenom od vrata pekare, nastavljajući da psuje T., koji je za njim ušao u
pekaru. U momentu kada je ušao u pekaru, unutar iste F. je ispao veći nož, sa
crnom drškom, koji je odmah podigao. Tada mu je prišao T., i sa leđa ga rukama
uhvatio oko struka, nakon čega se obojica spuštaju na pod pekare. T. je tada
svojom rukom uhvatio nož za oštricu pokušavajući da ga istrgne od F.. Kada je
ušao u pekaru, pokušao je da pomogne T. da istrgne nož, tako što je i on
uhvatio nož za oštricu, pri čemu je povrijedio ruku, posjekavši se. Oni nisu
uspjeli da F. istrgnu nož, već ga je isti ponio sa sobom u drugu prostoriju, a
potom je došla policija, pa su se razdvojili. Istakao je da F. nije udarao,
osim što je pokušao da mu istrgne nož iz ruku, na predhodno opisan način.
U dokaznom postupku sud je saslušao svjedoka oštećenog S. F., svjedoka R. D.,
izvršio uvid u medicinsku dokumentaciju na ime oštećenog S. F., pročitao nalaz
i mišljenje vještaka medicinske struke prof. dr D. Č. od 05. 07. 2012. godine,
te pročitao izvještaje Uprave policije PJ Podgorica iz kaznene evidencije na
ime okrivljenih Š. T., Š. B. i M. A. od 14. 08. 2012. godine.
Svjedok oštećeni S. F. je u svom iskazu naveo da je vlasnik pekare „V.“ koja
se nalazi u ul. Španskih boraca br. xx, u naselju Konik, u Podgorici. Ispred
svoje pekare je svakodnevno ispijao kafu sa radnicom, a ulicom ispred pekare
je svakodnevno sa vozilo marke „Folcvagen pikap“ prolazilo jedno lice, za koje
je znao da je takođe vlasnik pekare, i zove se T.. Isti mu je prolazeći
vozilom svakodnevno upućivao pogrdne riječi, gledao u pravcu pekare i
provocirao. Dana 24. 06. 2011. godine, nakon što ga je isprovocirao, podigao
je ruku, sa namjerom da popriča sa njim. Nakon toga T. je zaustavio vozilo,
izašao iz istog i rekao mu „ kome si digao ruku ja ću ti jebati majku“, a
zatim iz vozila uzeo jednu crvenu metalnu šipku, koja služi za zaključavanje
volana na vozilu, i krenuo prema njemu. Potom se vratio ka vozilu, spustio
šipku, obavio telefonski poziv, a nakon toga rekao „sad ću ti stvarno jebati
majku“. Nakon nekoliko minuta ispred njegove pekare vozilom marke „Mercedes“,
barskih tablica, došao je T. brat, za koga je znao da se zove B. i njihov brat
od tetke M. A., koga je lično poznavao. Nakon toga sva trojica su krenula
prema njegovoj pekari, odnosno prema njemu. T. je u ruci imao naprijed
navedenu šipku crvene boje, pa je on uzeo u ruke jednu drvenu cjepanicu za
loženje, dužine 1m, kako bi se odbranio od eventualnog napada ovih lica, i sva
trojica su nasrnuli na njega i ugurali ga u pekaru. T. ga je udario pesnicom u
predjelu usta, A. ga je uhvatio za lijevu ruku, a nakon toga ga je mlađi od
braće B., pesnicom udario u predjelu slepočnice. Od ovog udarca je izgubio
svijest i pao na pod pekare. Nakon što se osvijestio A. ga je i dalje držao za
ruku, a ostali su ga udarali nogama i drvenim palicama koje su predhodno
uzeli, od čega je jedna bila ona koju je on predhodno imao, a drugu su uzeli
ispred pekare i tom prilikom su ga udarali svuda po tijelu. U jednom momentu
na podu pekare primjetio je nož i isti je uspio da dohvati i uzme u ruke,
nakon čega ga T. i A. hvataju za ruku u kojoj je držao nož, a T. je poručio
svom mlađem bratu B. da iz pekare uzme drugi nož i da dođe da ga kolje. Pošto
je B. uzeo drugi nož, došao je do njega i isti mu stavio ispod grla, dok su ga
ostali držali. Tada je radnica iz njegove pekare, D. R., koja se nalazila
ispred pekare, povikala „policija“, i ova lica su ga pustili, motke i nož
bacili na pod i krenuli da izađu iz pekare, gdje ih je sačekala policija. Tom
prilikom su privedeni, a on je prebačen u Urgentni centar, gdje su mu
konstatovane povrede koje je zadobio. Pojasnio je da je zadobio povredu
ramena, a imao je druge povrede po licu i tijelu. Istakao je da ga T. sa
metalnom šipkom koju je držao u ruci nije udario, već su ga udarali drvenim
motkama, šakama i nogama. Njegova radnica, R. D., je prisustvovala ovom
događaju, i ušla je u pekaru kada je počela svađa, a nakon toga je izašla
ispred kako bi pozvala policiju, odnosno zaustavila je neko policijsko vozilo.
Okrivljeni su ga tukli, sve dok je došla policija, a sigurno su sva tri lica
učestvovala u napadu na njega. Pridružio se krivičnom gonjenju protiv
okrivljenih i postavio imovinskopravni zahtjev.
Punomoćnik oštećenog S. F., advokat D. I. iz Podgorice, u završnoj riječi se
pridružio završnoj riječi zastupnika optužbe, i ukazao da su okrivljeni
oštećenog napali i nanjeli mu povrede bez ikakvog razloga u njegovoj radnji.
Imovinsko pravni zahtjev će ostvariti u posebnom postupku.
Svjedok R. D. je u svom iskazu navela da se kritični događaj odigrao 2011.
godine, i u tom periodu je bila zaposlena u pekari „V.“, koja se nalazi na
Vrelima ribničkim, a vlasnik ove pekare bio je F. S.. Tog dana u jutarnjim
časovima, sjedjela je u dvorištu pekare i sa gazdom pila kafu. U jednom
momentu pored pekare je prošlo vozilo bijele boje, i u njemu se nalazilo njoj
nepoznato muško lice. Primjetila je da je to lice provokativno gledalo u
pravcu pekare, a to je činio i ranije kada je prolazio pored pekare. Njen
gazda F. je je u jednom momentu odmahnuo rukom i upitao ovo lice, u smislu šta
hoće, nakon čega je ovo lice zaustavilo vozilo, i izašao iz njega, držeći u
rukama jednu metalnu šipku. Tada je krenula prepirka između njih, na albanskom
jeziku, koju ona nije razumjela, ali je vidjela da ovo lice maše šipkom prema
njenom gazdi, u smislu kao da prijeti. Nakon toga ovo lice je telefoniralo, i
ispred pekare je stiglo jedno vozilo sa još dva njoj nepoznata lica. Zajedno
sa njima, ovo lice se uputilo prema njenom gazdi, koji se nalazio unutar
dvorišta pekare. Dva lica koja su naknadno došla, prilazeći pekari, uzela su
dvije drvene palice koje služe za loženje u pekari, a lice koje je otpočelo
svađu je držalo šipku u rukama. Nakon toga je došlo do guranja, između ova tri
lica i njenog gazde, koji je držao drvenu motku u rukama, i pokušao je da ih
odgurne od sebe, ali u tome nije uspio i njih trojica su ga ugurali pekaru,
uzeli mu drvenu palicu, a zatim su ga lice koje je prvo došlo na lice mjesta i
jedan od druga dva lica uhvatili za ruke, dok je treći počeo da ga udara
pesnicama i drvenom motkom u predjelu glave i leđa. On je pao na pod pekare,
nakon čega su sva trojica počeli da ga udaraju nogama u predjelu glave i
tijela. Tada je izašla iz pekare kako bi pozvala policiju u čemu nije uspjela,
ali je ugledala jedan policijski džip i isti zaustavila. U njemu se nalazio
jedan policajac, koji se izašao iz vozila i ušao u pekaru i razdojio
okrivljene od oštećenog. Nakon toga je pozvao dvojicu svojih kolega koji su
ubrzo došli na lice mjesta, a ova tri lica su privedena, dok je njen gazda
prebačen u Urgentni blok, gdje su mu konstatovane povrede. Pojasnila je da
njen gazda nije zadobio udarac metalnom šipkom, dok su sva trojica njoj
nepoznatih lica učestvovali u napadu na F.. F. nije nikome zadao udarac, niti
je mogao da upotrijebi motku, osim što je njome odgurivao ova lica, a prvi
koji je došao od njih, udario ga je pesnicom u predjelu glave.
Iz nalaza i mišljenje vještaka medicinske struke prof. dr D. Č. od 05. 07.
2012. godine koji je dat na osnovi medicinske dokumentacije na ime oštećenog,
sud je utvrdio da je S. F. dana 24. 06. 2011. godine, liječen na Odjeljenju
Ortopedije KCCG Podgorica, pod dijagnozama: iščašenje lijevog ramenog zgloba i
nagnječenja glave, i istog dana urađena je intervencija: ortopedska repozicija
zgloba i imobilizacija. Povrede koje je zadobio u predmetnom događaju:
nagnječenje u predjelu glave i iščašenje lijevog ramenog zgloba, u vrijeme
nanošenja, kvalifikuju se kao teška tjelesna povreda, jer je iščašenje ramenog
zgloba – teška tjelesna povreda, a nagnječenje u predjelu glave kvalifikuje se
kao laka tjelesna povreda. Navedene povrede nastale su višekratnim djelovanjem
zamahnutog mehaničkog oruđa gdje spada i šaka stisnuta u penicu, stopalo,
šipka i druga tupa sredstva.
Iz Izvještaja Uprave policije PJ Podgorice iz kaznene evidencije na ime
okrivljenog Š. T. od 14. 08. 2012. godine sud je utvrdio da okrivljeni nije
osuđivan.
Iz Izvještaja Uprave policije PJ Podgorice iz kaznene evidencije na ime
okrivljenog Š. B. od 14. 08. 2012. godine sud je utvrdio da okrivljeni nije
osuđivan.
Iz Izvještaja Uprave policije PJ Podgorice iz kaznene evidencije na ime
okrivljenog M. A. od 14. 08. 2012. godine sud je utvrdio da okrivljeni nije
osuđivan.
Ocjenom provedenih dokaza, pojedinačno i u njihovom međusobnom odnosu i
dovodeći iste u vezu sa odbranom okrivljenih, sud je na nesumnjiv način
utvrdio da su okrivljeni dana 24. juna 2011. godine oko 07,00 časova u pekari
"V.", u ul. Španskih Boraca u Podgorici, teško tjelesno povrijedili oštećenog
S. F., na način što je okrivljeni Š. T. nakon kraće prepirke sa oštećenim,
telefonom pozvao okrivljene Š. B. i M. A., koji su neposredeno nakon toga
vozilom “Mercedes” došli ispred pekare, a potom su sva trojica okrivljenih
fizički napali oštećenog i ugurali ga u pekaru, pri čemu ga je okrivljeni Š.
T. pesnicom udario u predjelu usta, dok ga je za to vrijeme okrivljeni M. A.
držao za ruku, nakon čega ga je okrivljeni Š. B. pesnicom udario u predjelu
slepočnice, od kojih udaraca je oštećeni pao na tlo, da bi mu zatim okrivljeni
Š. T. i Š. B., za vrijeme dok ga je okrivljeni M. A. držao za lijevu ruku,
drvenim motkama i nogama zadali više udaraca po tijelu, nanoseći mu tešku
tjelesnu povredu u vidu iščašenja lijevog ramenog zgloba i nagnječenja u
predjelu glave, kojim radnjama su kao saizvršioci izvršili krivično djelo
teška tjelasna povreda iz čl. 151 st. 1 Krivičnog zakonika u vezi 23 Krivičnog
zakonika.
Sud je činjenično stanje utvrdio iz iskaza svjedoka oštećenog ocijenivši ga
kao jasnog i objektivnog, koji je naveo da je krtitičnog dana ispred pekare
"V." došlo do prepirke između njega i okrivljenog Š. T., nakon čega je isti
telefonirao, i ubrzo je ispred pekare došlo vozilo marke "Mercedes" iz koga su
izašla dva lica, njegov mlađi brat Š. B. i brat o tetke M. A., nakon čega su
se sva trojica uputili prema njemu, fizički ga napali i ugurali u pekaru, a
što je u saglasnosti sa iskazom svjedoka R. D.. Nakon toga Š. T. ga je udario
pesnicom u predjelu glave, tačnije u predjelu usta, da bi ga zatim M. A.
uhvatio za lijevu ruku, a mlađi od braće Š. B. udario u predjelu slepočnice, a
što je potvrđeno i odbranom okrivljenih, Š. T. i Š. B. koji navode da su
zadali udarce oštećenom, te odbrane M. A. koji je naveo da je okrivljenog
držao za ruku. Nakon toga je oštećeni pao na pod pekare i dok ga je A. i dalje
držao za ruku, ostala dvojica su ga udarali nogama i drvenim palicama, a što
je potvrđeno iskazom svjedoka R. D., koja je nakon toga izašla iz pekare kako
bi pozvala policiju. Ovom prilikom oštećeni je zadobio tešku tjelesnu povredu
u vidu iščašenja lijevog ramenog zgloba i nagnječenja u predjelu glave, a što
je sud utvrdio iz nalaza i mišljenja vještaka medicinske struke koji je dat na
osnovu medicinske dokumentacije na ime oštećenog, koji nalaz je sud u cjelosti
prihvatio, ocijenivši ga kao jasan i precizan i dat prema pravilima struke.
Imajući u vidu utvrđeno činjenično stanje sud je našao da su se u radnjama
okrivljenih Š. T., Š. B. i M. A. stekli subjektivni i objektivni elementi bića
krivičnog djela teška tjelasna povreda iz čl. 151 st. 1 Krivičnog zakonika.
Naime, iz cjelokupnog ponašanja okrivljenih, gdje se Š. T. prvo verbalno
sukobio sa oštećenim a potom telefonom pozvao Š. B. i M. A., koji su došli
vozilom ispred pekare, i zatim sva trojica fizički nasrnuli na oštećenog i
ugurali ga u pekaru, da bi mu Š. T. i Š. B. zadali udarce, dok ga je M. A.
držao za ruku, a nakon što je isti pao na pod, udarali ga nogama i drvenim
palicama, proizilazi da su okrivljeni bili svijesni da zajednički djeluju na
naprijed opisan način, pri čemu su izvršenje dijela i htjetli, a preduzimajući
radnju, udaranjem oštećenog, dok je bio na podu pekare i u nemogućnosti da se
brani bili svjesni da kod oštećenog može nastupiti zabranjena posledica, teška
tjelasna povreda, pa su zadajući udarce na to pristai, u čemu se ogleda
njihova subjektivna veza sa bićem krivičnog djela teška tjelasna povreda iz
čl. 151 st.1 Krivičnog zakonika manifestovana u eventualnom umišljaju.
Sud je cijenio odbranu okrivljenih Š. T., Š. B. i M. A. koji su negirali
izvršenje djela, navodeći da ih je oštećeni psovao i provocirao, a zatim
udario Š. T., da bi nakon što je oštećeni ušao u pekaru pokušali da mu istrgnu
nož iz ruke, kojom prilikom se M. A. posjekao od isti, te da nisu zadali
udarce oštećenom unutar pekare, ali je istu cijenio kao neistinitu, sračunatu
i datu u cilju izbjegavanja krivice, jer je ista suprotna sa kazivanjem
svjedoka R. D. i svjedoka oštećenog kojima je sud poklonio punu vjeru. Naime,
okrivljeni su bili brojčano nadmoćniji, i pored te činjenice, nakon što je
oštećeni, po njihovim navodima ušao u pekaru oni su ušli za njim, pa je jasna
njihova namjera da su htijeli da nastave fizički obračun sa njim. Njihovi
navodi da su pokušali da oduzmu nož od okrivljenog unutar pekare nisu
potvrđeni iskazom svjedoka, a sud je mišljenja da bi oštećeni upotrijebio isti
u odbrani i ranije, pošto je bio brojčano nadjačan, a iz predmetnog događaja
okrivljeni nisu imali povrede, iako su naveli da je Š. T. zadobio udarac od
oštećenog, a M. A. se posjekao u namjeri da oduzme nož oštećenom, dok je
oštećeni zadobio povrede, koje su potvrđene nalazom i mišljenjem vještaka
medicinske struke koji je dat na osnovu medicinske dokumentacije na ime
oštećenog, i kojima su mu konstatovane povrede iz premetnog događaja.
Prilikom izbora krivične sankcije za okrivljene, sud je cijenio sve okolnosti
predviđene čl. 42 st. 1 Krivičnog zakonika, pa je od olakšavajućih okolnosti
na strani okrivljenog Š. T., sud cijenio njegovu porodičnost, činjenicu da je
otac dvoje djece, te njegovo ranije dobro ponašanje, i s tim u vezi njegovu
raniju neosuđivanost, a što je sud utvrdio iz izvoda iz kaznene evidencije na
ime okrivljenog Š. T., dok otežavajućih okolnosti nije bilo. Kod okrivljenog
Š. B. sud je kao olakšavajuću okolnost cijenio njegovu mladost i činjenicu da
je u vrijeme izrvršenja krivičnog djela imao 20 godina, ranije dobro
ponašanje, i s tim u vezi raniju neosuđivanost, a što je sud utvrdio iz izvoda
iz kaznene evidencije na ime okrivljenog Š. B., dok otežavajućih okolnosti
nije bilo. Kod okrivljenog M. A. sud je cijenio njegovu porodičnost, činjenicu
da je otac dvoje djece, te njegovo ranije dobro ponašanje, i s tim u vezi
njegovu raniju neosuđivanost, a što je sud utvrdio iz izvoda iz kaznene
evidencije na ime okrivljenog Š. T., dok otežavajućih okolnosti nije bilo, pa
je sud cijeneći prednje okolnosti na strani okrivljenih primjenom čl. 53 i 54
Krivičnog zakonika izrekao uslovnu osudu kao u izreci presude nalazeći da će
se i upozorenjem uz prijetnju izvršenja utvrđene kazne zatvora uz postavljeni
uslov sa rokom provjere od dvije godine, na okrivljene u dovoljnoj mjeri
uticati da ne vrši krivična djela, čime će se sa uspjehom ostvariti svrha
uslovne osude iz čl. 52 st. 2 Krivičnog zakonika u okviru opšte svrhe
propisivanja i izricanja krivičnih sankcija čl. 4 st. 2 Krivičnog zakonika.
Kako su okrivljeni oglašeni krivim, sud ih je obavezao na plaćanje troškova
krivičnog postupka, sudskog paušala u iznosu od po 30,00 eura, te da solidarno
snose ostale troškove krivičnog postupka u iznosu 82,50 eura, koji troškovi se
odnose na medicinsko vještačenje, shodno čl. 226 i 229 Zakonika o krivičnom
postupku.
Na osnovu čl. 239 Zakonika o krivičnom postupku oštećeni S. F. je radi
ostvarivanja imovinsko pravnog zahtjeva upućen na parnični postupak.
Sa svega izloženog, a na onosvu čl. 374 Zakonika o krivičnom postupku,
odlučeno je kao u izreci presude.
OSNOVNI SUD U PODGORICI, dana 24. 05. 2013. godine
ZAPISNIČAR:
|
S U D I J A:  
---|---  
Danijela Rajković,s.r.
|
Željka Jovović,s.r.  
PRAVNA POUKA:
|
Protiv ove presude dozvoljena je žalba u roku od 8 dana od dana prijema
pismenog otpravka iste, preko ovog suda Višem sudu u Podgorici.  
---|---  
ZTO Danijela Rajković
ZAPISNIČAR:
|
S U D I J A:  
---|---  
Danijela Rajković
|
Željka Jovović  
DN-a: Po primjerak presude dostaviti:
- ODT Podgorica,
- Okrivljenim,
- Oštećenom po pravosnažnosti,
- A/a.
Postupljeno dana __
Radnik suda ______