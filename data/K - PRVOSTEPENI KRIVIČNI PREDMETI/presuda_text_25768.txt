K. br. 281/12
U IME CRNE GORE
OSNOVNI SUD U N., kao prvostepeni krivični , sudija Babović Dragan, uz
sudjelovanje Krištof Stanke kao zapisničara, u krivičnom predmetu protiv
okrivljenog R. R. zbog kriv.djela prevara iz čl.244.st.3. u vezi st.1. KZ, po
optužnici ODT N. Kt. br.14/09, nakon održanog glavnog, javnog pretresa, dana
19.03.2013.godine, u prisustvu optuženog i zamjenika ODT iz N.a P. Ž., te
punomoćnika oštećenog M. S., adv. iz P. i oštećenog, donio je, a dana
22.03.2013.godine i javno objavio
P R E S U D U
Optuženi R. R., od oca L. i majke D., rodjene D., rodjen ... u B., sa
prebivalištem u P. ul. P. P. bb, državljanin CG, , završio osnovnu školu,
lošeg imovnog stanja, oženjen – otac dvoje djece, ranije neosudjivan
K r i v j e
Što je:
Neutvrdjenog dana krajem jula mjeseca 2008.godine u P. u namjeri da sebi
pribavi protivpravnu imovinsku korist, lažnim prikazivanjem činjenica doveo u
zabludu oštećenog S. D. da mu na štetu svoje imovine preda novac u iznosu od
3.150,oo eura, a na način što je, kao izvodjač gradjevinskih radova, sa
oštećenim sačinio dogovor za završetak porodične kuće vlasništvo oštećenog
koja se nalazi u P. vrijednost od 4.500,oo eura, uz obavezu oštećenog da
isplati 70% avansa od ukupne vrijednosti a okrivljenog da iste započne od
7.08. do 25.08.2008.godine, koji novac mu je oštećeni predao i to 1.000,oo
eura krajem jula, a 2.150,oo eura početkom avgusta mjeseca 2008.godine, a
okrivljeni radove nije započeo niti je vratio navedeni novac oštećenom, pa je
tako prikazivanje lažnih činjenica naveo oštećenog S. D. da mu na štetu svoje
imovine preda novac, a za sebe je pribavio protivpravnu imovinsku korist u
ukupnom iznosu od 3.150,oo eura.
-čime je počinio krivično djelo prevara iz čl.244.st.3. u vezi st.1. Krivičnog zakonika.
Pa ga sud za navedeno kriv.djelo primjenom čl.32,36,42,45. i 46. Krivičnog
zakonika i čl.229 i 374. Zakonika o krivičnom postupku
O S U DJ U J E
Na kaznu zatvora u trajanju od 90 (devedeset) dana koju će izdržati nakon
pravosnažnosti presude.
Obavezuje se optuženi da oštećenom S. D., na ime imovinsko pravnog zahtjeva
isplati iznos od 3.150,oo eura, u roku od 90,oo (devedeset) dana po
pravosnažnosti presude pod prijetnjom prinudnog izvršenja.
Obavezuje se optuženi da na ime troškova krivičnog postupka plati iznos od
40,oo (četrdeset) eura, u roku od 15 dana po pravosnažnsoti presude pod
prijetnjom prinudnog izvršenja na žiro račun Osnovnog suda u N. br.
832-152-32.
O b r a z l o ž e nj e
ODT u N. optužnicom Kt.br. 14/09 od 11.06.2009.godine stavio je na teret R. R.
izvršenje kriv.djela prevara iz čl.244.st.3. u vezi st.1.KZ, pa je zamjenik
ODT-a P. Ž. zastupanjući optužbu na pretresu, ostao pri istoj tražeći osudu
optuženog.
Optuženi R. R. u svojoj odbrani naveo je da je radio kao gradjevinski
preduzimač »na divlje«, da se krajem jula mjeseca 2008.godine u P.dogovorio sa
oštećenim - S. D., da mu kao izvodjač gradjevinskih radova radi na njegovoj
kući u P., da je vrijednost tih radova iznosila 4.500,oo eura, pa su se
dogovorili da on sa radovima otpočne 7.avgusta 2008.godine i da radove završi
do 25.avgusta 2008.godine, kojom prilikom je od oštećenog unaprijed tražio
avans u iznosu od 70% od te cijene, koji avans je iznosio 3.150,oo eura, pa mu
je oštećeni odmah dao na ruke 1.000,oo eura, a nakon nekoliko dana još
2.150,oo eura, kada mu se ponovo obavezao da će radove otpočeti i završiti
kako je obećao, ali radove nije započeo, niti je novac vratio oštećenom, jer
je novac potrošio oko izdržavanja porodice njegovog brata koji se nalazio u
zatvoru. Naveo je i da ga je D. zvao nekoliko puta i pitao kad će mu završiti
navedene radove, pa je on D. govorio da će mu radove završiti čim se završi
ova situacija vezano za njegovog brata, te je njegov brat 2009.godine pušten
iz pritvora da se brani sa slobode i on je tada ponudio D. da mu završi ove
radove, ali mu je D. kazao da je angažovao neke druge radove i da su mu
završili te radove. Nakon toga sa D. se sreo u N. i obavezao se da će mu
vratiti novac koji je od njega uzeo, ali i kako njemu dosta ljudi duguje nije
mu vratio taj novac, te da će podići kredit i vratiti novac D.. Na glavnom
pretresu od dana 19.03.2013.godine je istakao da priznaje da je uzeo novac od
S. i da je isti potrošio, ali da nije imao namjeru da S. prevari u momentu kad
su dogovarali posao, kao i da se kasnije nekoliko puta čuo sa S. D. , te mu
obećavao da će mu vratiti novac, ili doćerati materijal, ali nije bio u
mogućnosti te mu ni do sada nije vratio novac. Dalje je naveo da se uvijek
javljao na telefon S. kad ga je zvao, te da se od njega nikada nije krio. U
završnoj riječi je istakao da se kaje zbog počinjenog djela te da će nastojati
da u najkraćem mogućem roku obešteti oštećenog ili u materijalu ili će mu dati
vozilo, a ako podigne kredit vratiće mu novac.
Sud je u dokaznom postupku saslušao svjedoka S. D., te pročitao izvod iz
kaznene evidencije na ime okrivljenog.
Ocjenom navoda optužbe, odbrane, te svih provedenih dokaza, kako pojedinačno
tako i u njihovoj međusobnoj vezi, ovaj Sud je nesumnjivo utvrdio da je
okrvljeni počinio krivično djelo koja mu se optužbom stavlja na teret, i to na
način, mjesto i u vrijeme kako je to bliže opisano izrekom presude, pa ga je
oglasio krivim i krivično pravno odgovornim.
Punomoćnik oštećenog M. S. advokat iz P. u ime oštećenog S. se pridružila
krivičnom gonjenju protiv okrivljenog, te ispostavila imovinsko pravni zahtjev
u iznosu od 3.150,oo eura.
Svjedok oštećeni S. D. u svom iskazu u bitnom je istakao da je negdje sredinom
2008.godine upoznao R. Radojicu koji mu se predstavio da je gradjevinski
preduzimač, odnosno on je dao oglas u novinama da vrši gradjevinske radove, pa
je sa istim stupio u kontakt, jer je u to vrijeme radio kuću, te je dogovorio
da mu gradjevinske radove izvodi R. R., tj. da ozida sprat kuće i da je
pokrije. R. je došao kod njega kući izmjerio taj prostor koji je trebao da se
ozida, te sačinio specifikaciju i kazao mu da će sve to koštati 4.500 eura, te
je on pristao na tu cijenu, pa mu je R. kazao da mu da 70% avansa što je
iznosili 3.150 eura, te je on R.u dao taj novac. On i R. su bili ugovorili rok
do kojeg je trebalo da se počne sa izgradnjom, te kako R. nije ispoštovao
navedeni rok, zvao ga je na telefon te ga pitao kad će početi sa radovima pa
mu je R. govorio da je bolestan, da mu je brat u zatvoru, a ponekad se nije
javljao na telefon po nekoliko dana, te su se tako čujali otprilike jedno pola
godine, a R. mu je uvijek ponavljao istu priču i iznalazio razloge zbog kojih
ne može da otpočne sa radovima pa mu je on krajem 2008.godine kazao ili da
otpočne sa radovima ili da mu vrati novac i to u roku od 20 dana. Tada mu je
R. kazao da će on to sve završiti, medjutim nije se pojavio, a onda je
isključio telefon. Nakon godinu ipo do dvije od tog perioda sa R. se sreo u
sudu te se on tada obavezao da će mu za 20 dana vratiti novac ili da će mu
donijeti gradjevinski materijal i tada mu je kasnije dao neki broj telefona na
koji ga nije mogao dobiti jer je isti bio isključen. Nakon toga prvi put ga
vidi sada na glavnom pretresu, a umedjuvremenu se nijesu čuli. Istakao je da
mu R. ni do današnjeg dana nije vratio novac, niti doćerao materijal. On R.
nije pokušavao da pronadje na drugi način jer ne zna gdje živi, niti ima neke
druge bliže podatke o njemu, a iznos od 3.150 eura je R.u dao iz dva puta i to
prvo 1.000 eura, a onda 2.150 eura, a sve u razmaku oko dva do tri dana. U
završnoj riječi pridružio se krivičnom gonjenju protiv okrivljenog i
ispostavio imovinsi zahtjev u iznosu od 3.150,oo eura.
Činjenično stanje izreke presude utvrdjeno je provedenim dokazima.
Naime, iz iskaza svjedoka oštećenog S. D. , kojem je sud poklonio punu vjeru,
te odbrane okrivljenog nesumnjivo je da je okrivljeni lažnim prikazivanjem
činjenica doveo u zabludu oštćenog S. D. da mu na štetu svoje imovine da novac
u iznosu od 3.150 eura. Namjera okrivljenog je utvrdjena iz objektivnog
postupanja i preduzetih radnji jer je na osnovu objavljenog oglasa sa
oštećenim dogovorio renoviranje kuće sa prethodnom namjerom da uzme avans za
navedene radove, a da radove ne otpočne sa jasnom namjerom pribavljanja za
sebe protivpravne imovinske koristi na štetu oštećenog. Da je okrivljeni
postupao na prevaran način prema oštećenom jasno proizilazi iz iskaza
oštećenog koji je pokušavao da stupi u kontakt sa okrivljenim, te mu se
izvjesno vrijeme okrivljeni javljao na telefon , te mu govorio da je bolestan,
da mu je brat u zatvoru, te da će otpočeti sa radovima, a nakon što su se
sreli u sudu i što se pred sudijom okrivljeni obavezao da će mu vratiti novac
, kojom prilikom mu je i dao neki broj telefona na koji ga oštećeni nije mogao
dobiti jer je bio isključen i nije se javljao izbjegavajući sa oštećenim
kontakt.
Okrivljeni je prilikom izvršenja krivičnog djela postupao sa direktnim
umišljajem čime su pored objektivnih ostvareni i subjektnivni elementi
krivičnog djela prevara iz čl.244.st.3. u vezi st.1. KZ. Naime, okrivljeni je
lažnim prikazivanjem činjenica svjesno doveo u zabludu oštećenog S. D. na
način opisan u izreci presude, a sve u namjeri pribavljanja sebi protivpravne
imovinske koristi pa je jasna njegova prevarna namjera.
Odbranu okrivljenog u kojoj objašnjava da nije imao namjeru da prevari
oštećenog, već da izvrši ugovoreni posao, sud nije prihvatio jer takva njegova
odbrana nije zasnovana ni na jednom objektivnom dokazu i po ocjeni suda
sračunata na izbjegavanje krivično pravne odgovornosti, a ovo imajući u vidu
da ni do sada nije vratio oštećenom novac koji je od njega uzeo, a što je
potkrijepljeno jasnim i odredjenim kazivanjem oštećenog S., kojem iskazu je
sud poklonio punu vjeru.
Kako je sud optuženog oglasio krivim za predmetno kriv.djelo, prilikom
odmjeravanja kazne za isto, sud je u smislu čl.42.KZ, cijenio sve okolnosti
koje utiču da kazna bude manja ili veća, pa je od olakšavajućih na strani
optuženog našao njegovu raniju neosudjivanost, što je utvrdjeno izvodom iz
kaznene evidencije, ispoljeno kajanje, njegove materijalne i porodične
prilike-oženjen je i otac dvoje djece, dok otežavajućih okolnosti na strani
optuženog nije bilo, pa je sud navedene olakšavajuće okolnosti cijenio kao
naročite i našao da u konkretnom slučaju ima mjesta primjeni odredbi iz čl.45.
i 46. KZ o ublažavanju kazne ispod zakonskog minimuma za ovo kriv.djelo, pa je
shodno čl.36. KZ. optuženog osudio na kaznu zatvora iz izreke presude,
nalazeći da će se ovakvom kaznom prema optuženom postići svrha kažnjavanja iz
čl.32. KZ. u okviru opšte svrhe propisivanja i izricanja kriv.sankcija.
Punonomoćnik oštećenog S. D. M. S. je na glavnom pretresu ispostavila
imovinsko pravni zahtjev za naknadu štete u ukupnom iznosu od 3.150,oo eura,
pa s obzirom da su podaci krivičnog postupka pružili pouzdan osnov za
udovoljenje postavljenog imovinskog zahtjeva, to je sud na osnovu
čl.239.ZKP-a, obavezao optuženog da isplati oštećenom iznos od 3.150,oo eura.
Pošto je optuženi oglašen krivim, na osnovu čl.229. u vezi čl.226. ZKP-a,
obavezan je da na ime paušala kao dijela troškova krivičnog postupka plati
iznos od 40,oo eura, koji iznos je srazmjeran imovnim prilikama optuženog,
trajanju i složenosti kriv.postupka.
Sa izloženog, a primjenom čl.374. ZKP-a odlučeno je kao u izreci.
OSNOVNI SUD U N., dana 19.03.2013..godine.
Zapisničar, SUDIJA,
Krištof Stanka,s.r. Babović Dragan,s.r.
Za tačnost otpravki tvrdi i ovjerava: službenik suda.
PRAVNA POUKA: Protiv ove presude nezadovoljna stranka ima pravo žalbe u roku
od 15 dana, od dana prijema iste, preko ovog suda, Višem sudu Podgorica.