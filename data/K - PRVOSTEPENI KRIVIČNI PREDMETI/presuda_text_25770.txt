U IME CRNE GORE
K. br. 459/12
OSNOVNI SUD U N., kao prvostepeni krivicni po sudiji Draganu Baboviću uz
sudjelovanje Krištof Stanke kao zapisničara u krivičnom predmetu protiv
okrivljenog V. J., zbog krivičnog djela samovlašće iz čl. 384.st.1. u vezi čl.
49 KZ, po optužnim predlozima Kt.br.78/12 od 27.04.2012. godine i Kt.br.676/12
od 12.11.2012 godine, nakon završenog javnog i glavnog pretresa u prisustvu
zastupnika ODT-a N. Dj. R. i okrivljenog, dana 06.02.2013 godine donio je i
javno objavio
P R E S U D U
Okrivljeni :
V. J. od oca D. i majke D., rodjene P., rodjen ... godine u N., nastanjen u N.
– ul P.P., državljanin CG, vozač, ozenjen, otac dvoje djece, lošeg imovnog
stanja, ranije neosudjivan.
K r i v j e
Što je:
Neutvrđenog dana u periodu od 28.11.2011 godine do 02.12.2011 godine u N., u
porodičnom stanu, vlasništvo V. D., koji se nalazi u ulici P.P., samovlasno
pribavio pravo za koje smatra da mu pripada, na način što se, nakon što su ga
dana 28.11.2011 godine, radnici Elektrodistribucije N. isključili sa
niskonaponske mreže zbog neplaćenog duga na ime utrošene električne energije,
samovlasno priključio na niskonaponsku mrežu Elektrodistribucije N..
Neutvrđenog dana u periodu od 29.02.2012 godine do 10.03.2012 godine u N., u
porodičnom stanu, vlasništvo V. D., koji se nalazi u ulici P.P., samovlasno
pribavio pravo za koje smatra da mu pripada, na način što se, nakon što su ga
dana 29.02.2012 godine, radnici Elektrodistribucije N. isključili sa
niskonaponske mreže zbog neplaćenog duga na ime utrošene električne energije,
samovlasno priključio na niskonaponsku mrežu Elektrodistribucije N..
- čime je izvršio produzeno krivično djelo samovlašće iz čl. 384 st.1 u vezi
čl.49 Krivičnog zakonika
Pa mu sud za navedeno krivično djelo primjenom čl. 42,52,53 i 54. Krivičnog
zakonika i čl. 229 i čl. 374. Zakonika o krivičnom postupku i z r i č e:
USLOVNU OSUDU
Kojom mu prethodno utvrđuje kaznu zatvora u trajanju od 45 ( četrdespet ) dana
i istovremeno određuje, da se ova kazna neće izvršiti ako okrivljeni u roku 1
(jedne) godine po pravosnažnosti presude ne učini novo krivično djelo.
Obavezuje se okrivljeni da na ime troškova krivičnog postupka plati iznos od
30,00 eura u roku od 15 dana po pravosnažnosti presude, pod prijetnjom
prinudnog izvršenja na žiro račun Osnovnog suda u N. br. ...
O b r a z l o ž e nj e
ODT iz N.a optužnim predlogom Kt.br.78/12 od 27.04.2012. godine i optuznim
predlogom Kt.br.676/12 od 12.11.2012 godine, stavio je na teret okrivljenom V.
J. izvršenje krivičnog djela koje je činjenično i pravno opisano u izreci
presude, pa je zastupnik ODT-a Dj. R., zastupajući optužbu na glavnom pretresu
istu izmjenio i trazio da se okrivljenom umjesto prvobitno navedenog krivičnog
djela samovlašće, stavi na teret da je izvršio produženo krivično djelo
samovlašće iz čl.384 st.1. a u vezi čl.49 Krivičnog zakonika i tražio osudu
okrivljenog.
Okrivljeni V. J., u svojoj odbrani u bitnom je istakao da je tačno da su ga
radnici Elektrodistribucije N. dana 28.11.2011 godine i dana 29.02.2012.godine
isključili sa elektrodistributivne mreze zbog neplaćenih računa za utrošenu
električnu energiju. Dalje je naveo da nije bio u mogućnosti da plaća račune
za utrošenu električnu energiju jer duze vrijeme nije primao platu a morao je
da izdrzava porodicu. Takodje je naveo da stan u kojem zivi u vlasništvu je
njegovog oca D. i da se se brojilo vodi na istog. Naveo je i da se sam
prikopčavao na brojilo kad mu je bila potrebna struja u stanu, ali da je
umedjuvremenu sklopio ugovor sa Elektrodistribucijom i da ga ista više ne
isključuje jer dug izmiruje u ratama. U konačnom je naveo da se kaje zbog
počinjenog krivičnog djela i moli sud da ga što blaže kazni prilikom
odmjeravanja kazne.
U dokaznom postupku sud je neposredno saslušao svjedoka Dj. D., pročitao iskaz
svjedoka D. N. dat pred ODT-om N., pročitao zapisnik o izvršenju naloga za
obustavu i snadbijevanje električnom energijom br.0001552 od 28.11.2011
godine, zapisnik o izvršenju naloga za obustavu i snadbijevanje električnom
energijom br.0000952 od 02.12.2011 godine, zapisnik o izvršenju naloga za
obustavu i snadbijevanje električnom energijom br. 0000214 od 29.02.2012
godine, zapisnik o izvršenju naloga za obustavu i snadbijevanje električnom
energijom br. 0000644 od 10.03.2012 godine, i izvršio uvid u izvod iz kaznene
evidencije na ime okrivljenog .
Svjedok Dj. D. u svom iskazu je naveo da je kao radnik Elektrodistribucije N.
sa svojim kolegom P. A. dana 28.11.2011 godine bio na terenu, u ulici P.P. –
zgrada solidarnosti, kod potrošača V. D., koga su tog dana isključili sa
niskonaponske mreze zbog neplaćenog duga i plombirali mu brojilo kodiranom
plombom NK 010032. Dalje je naveo da su dana 02.12.2011. godine bili u
obilazak potrošača koje su prethodno isključili sa elektrodistributivne mreze
i da su konstatovali da se okrivljeni samovoljno priključio na mrežu i da je
skinuo plombu NK 010032 koju smo prethodno postavili. Na kraju je naveo da su
sačinili zapisnike, potpisali ih i ostavili na brojilu isključenog potrošača a
da iste nije potpisao okrivljeni jer im nije obaveza da ove zapisnike daju na
potpis potrošačima.
Svjedok D. N. je u iskazu datom pred ODT –om, dana 18.10.2012 godine naveo da
je dana 29.02.2012 godine kao radnik Elektrodistribucije N. sa svojim kolegom
N. D. bio na terenu i da su izvršavali poslove isključenja neurednih platiša i
da se sjeća da su tog dana u ulici P.P. isključili potrošača V. D. na osnovu
naloga na brojilu i isto plombirali plombom S 13. Dalje je naveo da su dana
10.03.2012. godine bili u obilazak potrošača koje su prethodno isključili sa
elektrodistributivne mreze i da su tom prilokom utvrdili da je potrošač V. D.
otkinuo plombu koju su prethodno postavili i da se samovoljno priključio na ED
mrezu. Naveo je i to da su zapisnike potpisali on i kolega N. i da nemaju
obavezu kako da iste podnose na potpis potrošačima tako ni da ih obavještavaju
o isključenju jer su već bili obavješteni putem računa koje dobijaju za
utrošenu električnu energiju. Na kraju je naveo da prilikom isključenja
potrošaču ostave zapisnik na brojilu sa napomenom da se hitno javi u
Elektrodistribuciju.
U zapisniku o izvršenju naloga za obustavu snadbijevanja električnom energijom
br.0001552 od 28.11.2011. godine, je navedeno da je potrošač V. D. isključen
na brojilu i isto plombirano plombom NK010032, a zapisnikom o izvršenju naloga
za obustavu snadbijevanja električnom energijom br.0000952 od 02.12.2011.
godine je navedeno da je navedeni potrošač otkinuo plombu ED i samovoljno se
priključio. Zapisnikom o izvršenju naloga za obustavu snadbijevanja
električnom energijom br.0000214 od 29.02.2012. godine, je konstatovano da je
potrošač V. D. isključen zbog duga za utrošenu električnu energiju u iznosu od
2573,72 eura, dok u zapisniku o izvršenju naloga za obustavu snadbijevanja
električnom energijom br.0000644 od 10.03.2012. godine, je navedeno da je
potrošač V. D. skinuo distributivnu plombu S13 i samovoljno priključio svoj
objekat na distributivni sistem i da je zbog toga ponovo isključen.
Sud je prihvatio predlog zastupnika tužioca da se ne pozivaju i saslušavaju
svjedoci D. N. i P. A. kao i predstavnika oštećene Elektrodistribucije N., jer
bi se pozivanjem navedenih svjedoka bespotrebno odugovlačio krivični postupka
i stvarali veći materijalni troškovi.
Cijeneći sadržinu provedenih dokaza sud je na nesumnjiv način utvrdio da je
okrivljeni, neutvrđenog dana, u periodu od 28.11.2011 godine do 02.12.2011
godine i neutvrđenog dana u periodu od 29.02.2012 godine do 10.03.2012 godine
u N., u porodičnom stanu, vlasnisštvo V. D., koji se nalazi u ulici P.P.,
samovlasno pribavio pravo za koje je smatrao da mu pripada, na način što je, u
dva navrata skinuo plombe sa svog brojila br. 2638473 koje su postavili
radnici Elektrodistribucije N., a zatim se samovlasno priključio na napajanje
električnom energijom sa elektrodistributivne mreže, kojim radnjama je sa
direktnim umišljajem ostvario sva bitna obilježja krivičnog djela samovlašće
iz čl.384.st.1.KZ.
Naprijed navedenim dokazima se jasno utvrđuje da je okrivljeni V. J. bio
dvaput isključivan sa elektrodistributivne mreže na brojilu i da se nakon toga
samovlasno priključivao, iz kojih razloga je sud prihvatio odbranu
okrivljenog, kao logičnu i u skladu sa izvedenim dokazima kojima je sud dao
punu vjeru.
Prilikom odlučivanja o krivičnoj sankciji sud je okrivljenom kao olakšavajuće
okolnosti shodno čl.42.st1. KZ cijenio njegovo korektno držanje pred sudom,
imovno stanje, pogotovu okolnost da je zaposlen i da duže vremena ne prima
platu, otac dvoje djece, kao i raniju neosuđivanost utvrđenu iz izvoda iz
kaznene evidencije, dok otežavajućih okolnosti na strani okrivljenog nije
našao, pa je sud nalazeći da okrivljenom nije bilo nužno izricati efektivnu
kaznu zatvora budući da su ispunjeni uslovi iz čl.53 i čl. 54 KZ istom izrekao
uslovnu osudu uz utvrđivanje kazne zatvora od 45 dana i vremena provjeravanja
od 1 godine, nalazeći da će se na ovaj način ostvariti svrha uslovne osude iz
čl.52. KZ u okviru opšte svrhe propisivanja i izricanja krivičnih sankcija iz
čl.4.st.2. KZ.
Kako je okrivljeni oglašen krivim sud ga je shodno čl.226, 229 ZKP-a obavezao
na plaćanje paušalnih troškova krivičnog postupka u iznosu od 30,00 eura
srazmjerno složenosti i trajanju postupka, te imovinskim prilikama
okrivljenog.
Iz iznijetih razloga, a primjenom čl.374.ZKP-a, odlučeno kao u izreci presude.
OSNOVNI SUD U N., 06.02.2013 godine
ZAPISNIČAR S U D I J A
Krištof Stanka s. r. Babović Dragan s.r.
Za tačnost otpravka tvrdi i ovjerava Službenik suda.
POUKA O PRAVNOM LIJEKU: Protiv ove presude može se izjaviti žalba, preko ovog
suda Višem sudu u Podgorici, u roku od osam dana od dana prijema pismenog
otpravka.