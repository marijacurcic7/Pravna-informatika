posl.br.95/12
U I M E CRNE GORE
OSNOVNI SUD U CETINJU, kao prvostepeni krivični, po sudiji Ćupić Mariji, kao
sudiji pojedincu, uz sudjelovanje sudskog namještenika Lipovina Olge, kao
zapisničara, u krivičnom predmetu okr. Marićević Dejana iz Bara, zbog
krivičnog djela ugrožavanje sigurnosti iz čl. 168. st1. Krivičnog zakonika, po
Optužnom predlogu ODT-a u Cetinju Kt.br.29/12 od 19.04.2012.godine, nakon
održanog glavnog i javnog pretresa dana 07.06.2012. godine, u prisustvu
zamjenika Osnovnog državnog tužioca Radunović Sanje, okrivljenog Marićević
Dejana, sa braniocem Petrović Goranom, adv. iz Bara, ošt. Lagator Aleksandra,
donio je , a dana 11.06.2012.godine javno objavio
P R E S U D U
Okr. Marićević Dejan, jmbg: 1011971250017 od oca Dušana i majke Jovanke,
rodjene Vukadinović, rodjen 10.11.1971. godine u Cetinju, sa prebivalištem u
Baru ,nas Polje bb, državljanin Crne Gore, po zanimanju trgovac, oženjen, otac
jednog mldb. djeteta, pismen sa završenom Srednjom školom, lošeg imovnog
stanja, neosuđivan
Na osnovu čl. 373. tačka 2. ZKP-a se
OSLOBADJA OD OPTUŽBE
Da je:
Dana 19.februara 2012.godine, u 19,15 časova, u Cetinju, prijetnjom da će
napasti na život i tijelo ošt. Lagator Aleksandra iz Cetinja, ugrozio njegovu
sigurnost, na način što je , nakon kraće prepirke izmedju ošt. Lagator
Aleksandra i Lješković Marije, sa svog mobilnog telefona SIM kartice br.
067/331-905 pozvao oštećenog na njegov mobilni telefon SIM kartice
br.069/616-016 i tom prilikom mu uputio prijetnju sadržine "Što ti sereš, kad
te vidim na uslicu glavu ću ti slomiti, jebaću ti oca kad dodjem u Cetinje,
iseliću tebe i Milošević Mariju iz Cetinja",
- čime bi izvršio krivično djelo ugrožavanje sigurnosti iz čl. 168. st.1,
Krivičnog zakonika,
Troškova krivičnog postupka nije bilo.
O b r a z l o ž e nj e
ODT u Cetinju podnijelo je ovom sudu optužni predlog Kt.br.29/12 od
19.04.2012.godine protiv okr.Marićević Dejana iz Bara, zbog krivičnog djela
ugrožavanje sigurnosti iz čl. 168. st. 1. Krivičnog zakonika. U završnoj
riječi na glavnom pretresu zastupnik optužbe je istakao da ostaje pri
podnijetom optužnom predlogu i predložio sudu da okrivljenog oglasi krivim i
osudi po zakonu.
Okr.Marićević Dejan, u svojoj odbrani je istakao da ima kuću koja se nalazi u
ul. Peka Pavlovića br. 82, u Cetinju koju je ustupio na korišćenje Lješković
Mariji i njenom suprugu Lješković Momiru sa minimalnom naknadom, a sve u cilju
da mu isti održavaju kuću, jer on najviše vremena provodi u Baru. Kuća se
nalazi odmah pored kuće Marije Milošević i kada je u februaru mjesecu pao
veliki snijeg njega su stanari obavijestili da je snijeg sa kuće Milošević
Marije pao u dvorište njegove kuće, zbog čega isti nijesu mogli otvoriti vrata
i on nije mogao ni ući u kuću. Konkretno dana 18.02.2012.godine, njega je
pozvala stanarka Lješković Marija i predočila mu taj problem vezano za snijeg,
u što se i on uvjerio, ali je sjutradan morao da ide u Bar. Odmah po dolasku u
Bar dana 19.02.2012.godine, njega je zvala Lješković Marija i saopštila mu
preko telefona kako je dolazio Lagator Aleksandar kod njih i lupao im na vrata
, zbog čega je sa svog mobilnog tlefona br. 067/331-905 pozvao Lagator
Aleksandra na njegov mobilni telefon br. 069/616-016 i tom prilikom mu rekao
da je to njegovo dvorište i da sve probleme oko snijega koji je pao sa kuće
Marije Milošević trebao njemu reći i o istom sa njim da razgovara, te da nije
bilo potrebe da se tako ponaša prema njegovim stanarima. Decidan je da u
navedenom telefonskom razgovoru nije prijetio Lagator Aleksandru , kako je to
ovaj naveo, a tačno je da su i toga dana kao i prethodnog dana imali
telefonsku komunikaciju vezanu za nastali problem, a sa Lagatorom je
komunicirao jer isti radi kod Marije Milošević, tako da mu je on bio veza sa
Milošević Marijom.
Branilac okrivljenog je u završnoj riječi istakao da za razliku od stava
tužioca mišljenje njega kao branioca okr. Marićević Dejana ,a povodom i nakon
svih izvedenih dokaza na glavnom pretresu je u potpunosti suprotno jer smatra
da nema dokaza da je Marićević Dejan izvršio krivično djelo ugrožavanje
sigurnosti iz čl. 168. KZ-a, niti bilo koje drugo krivično djelo za koje se
gonjenje preduzima po službenoj dužnosti. Dakle, tužilac nije dao nijedan
dokaz svojoj tvrdnji da je okrivljeni kritične večeri telefonom iz Bara uputio
konkretne riječi ošt. Lagator Aleksandru koji se nalazio na Cetinju, a niti je
dao i jedan dokaz za koji sud može ustvrditi da je na bilo koji način bila
ugrožena sigurnost oštećenog, niti da je okrivljeni atakovao na tijelo, a
pogotovo na život oštećenog. Dakle, konkretna komunikacija je poznata samo
oštećenom i samo okrivljenom ,drugih dokaza koji bi mogli ustvrditi istinitost
te izgovorene komunikacije nema, a raniji život okrivljenog,njegovo ponašanja
u toku ovog krivičnog postupka, i nakon izvršenog krivičnog djela zaista
ukazuje da se radi o osobi koja nije sklona takvoj vrsti ponašanja, koja na
bilo koji način nije ni asocijalna, o čemu je i u toku ovog postupka govorio i
sam oštećeni, a što se utvrdjuje iz samog izvoda iz KE, odnosno podataka koji
su dostavljeni sudu za okrivljenog,da nikada nije osudjivan za bilo koje
krivično djelo, niti je prekršajno kažnjavan. Napomenuo je činjenicu da je sam
oštećeni u ovom postupku izjavio da se ne priduržuje krivičnom gonjenju, niti
postavlja imovinskopravni zahtjev ,a želja je okrivljenog iako je možda došlo
do nekog nepsorazuma konkretnom prilikom ,što je razlog posebna specifična
situacija kao što je ošt. rekao specifična situacija u Cetinju, i prethoni
razgovor koji je okrivljeni imao sa svjedokom Lješković Marijom. Dakle, želja
i stav okrivljenog je da on ne želi imati nikave konflikte sa oštećenim, niti
bilo kojom drugom osobom tim povodom, što je pokazao i tokom postupka. Stoga
je molio sud da uzme u obzir sve činjenice i okolnosti u konkretnom slučaju ,
kao i iskaz okr.Marićević Dejana dat ovim povodom, te kod stava oštećenog da
se ne pridužuje krivičnom gonjenju i ne postavlja imovinsko pravni zahtjev
doprinese da ovaj postupak inicira mirenje bilo kakvih sukoba koji su mogli
nastati u ovoj situaciji sa bilo koje strane i donese presudu da okrivljenog
oslobadja od optužbe. Što se tiče okr. Marićević Dejana za njega je i samo
pokretanje i vodjenje ovog krivičnog postupka, u situaciji da se inače osjeća
nevinim u svakom smislu uticalo da sa Lagator Aleksandrom zadrži od ranije
korektne komšijske odnose i da takve odnose i dalje nastave.
Sud je radi razjašnjenja ove krivičnopravne stvari u dokaznom postupku na
glavnom pretresu proveo sledeće dokaze: saslušao ošt.Lagator
Aleksandra,svjedoka Lješković Mariju ,te pročitao izvještaj UP Ispostave
Cetinje br.02-245/1215 od 10.04.2012.godine iz kaznene evidencije za
okrivljenog Marićević Dejana.
Ošt. Lagator Aleksandar, u svom iskazu je istakao da je radnik Crvenog krsta u
Cetinju i kada je u februaru mjesecu ove godine pala velika količina snijega
njega su rasporedili u sektoru za vanredne situacije, Prijestonice Cetinje, a
imao je obavezu da na području ul. Lovćenske , Peka Pavlovića i Švedskog
naselja nadgleda krovove kuća, jer je prijetila opasnost od obrušavanja.
Konkretno, dana 19.02.2012.godine, prolazio je pored kuće Marije Milošević,
koja je inače njegov veliki prijatelj, a koja kuća se nalazi u ul. Peka
Pavlovića. U jednom trenutku primijetio je Lješković Mariju koja stanuje u
kući koja se nalazi odmah pored kuće Milošević Marije, a inače je podstanar u
toj kući koja je vlasništvo Marićević Dejana kako čisti snijeg i prebaca ga
preko ograde u dvorište kuće Milošević Marije. Došao je ispred kuće Lješković
Marije, pokucao na vrata i ona mu je otvorila i tom prilikom je upitao zbog
čega opet prebacuje snijeg u dvorište Milošević Marije, na šta mu je ona
odgovorila da nema gdje sa snijegom i da je to u stvari snijeg Milošević
Marije. Pitao je što priča, da li je to naučio gazda Marićević Dejan i nakon
toga se uputio u dvorište kuće Milošević Marije kako bi očistio snijeg što je
Lješković Marija prebacila. Nakon nekih 15 minuta na njegov mobilni telefon
broja 069/616-016 pozvao ga je Marićević Dejan sa svog broja 067/331-905 i tom
prilikom mu uputio prijetnju sledeće sadržine "Što ti sereš, kad te vidim na
ulicu glavu ću ti slomiti, jebaću ti oca kad dodjem u Cetinje, iseliću tebe i
Milošević Mariju iz Cetinja". Naglasio je da ranije on I Marićević nijesu bili
u bilo kakvom sukobu, da okrivljenog zna kao mirnog momka, a nije ga nikada
čuo da je bio tako uznemiren. Znao je da je okrivljeni bio u Baru kada ga je
pozvao ,a znao je i da put Cetinje - Budva nije bio prohodan zbog padavina, na
pojedinim dionicama.Nije se pridružio krivičnom gonjenju i nije postavio
imovinskopravni zahtjev.
Svjedok Lješković Marija, u svom iskazu je istakla da se dana
19.02.2012.godine, oko 19,15 časova nalazila u kući ,vlasništvo Marićević
Dejana, zajedno sa svojim suprugom Lješković Momirom, a koja kuća se nalazi u
ul. Peka Pavlovića. Naime, ovu kuću im je Marićević ustupio na korišćenje bez
naknade, obzirom da su on i njegova porodica stalno nastanjeni u Baru. Istog
dana u njihovu kuću je dolazio Lagator Aleksandar, koji je po njenom mišljenju
bio u pripitom stanju i tom prilikom prigovarao nešto vezano za snijeg, koji
je pao sa krova susjedne kuće. Tom prilikom rekla je Lagator Aleksandru da oni
nijesu vlasnici , već da je vlasnik Marićević Dejan, u kojem trenutku joj se
Lagator počeo izvinjavati i odmah nakon toga napustio dvorište. Pojasnila je
da je istog dana odmah nakon odlaska Lagator Aleksandra pozvala Marićević
Dejana na njegov mobilni telefon i predočila mu da je dolazio kod njih Lagator
Aleksandar, da bi joj tada Marićević Dejan rekao da ne brine i da će on sa
njim porazgovarati. To je sve što ona zna, a da li je Marićević poslije zvao
Lagatora na mobilni telefon i o čemu su pričali nije joj poznato.
Iz izvještaja UP Ispostave Cetinje br.02-245-1215 od 10.04.2012.godine, iz
kaznene evidencije za okr.Marićević Dejana proizilazi da nije osuđivan.
Cijeneći rezultate cjelokupnog postupka, ovaj sud nalazi da u postupku nije
dokazano da je okrivljeni Marićević Dejan izvršio krivično djelo ugrožavanje
sigurnosti iz čl. 168. stav 1. Krivičnog zakonika.
Naime, optužnim predlogom Kt. br.29/12 od 19.04.2012. godine, stavljeno je na
teret okrivljenom Marićević Dejanu da je dana 19.februara 2012.godine, u 19,15
časova, u Cetinju, prijetnjom da će napasti na život i tijelo ošt. Lagator
Aleksandra iz Cetinja, ugrozio njegovu sigurnost, na način što je , nakon
kraće prepirke izmedju ošt. Lagator Aleksandra i Lješković Marije, sa svog
mobilnog telefona SIM kartice br. 067/331-905 pozvao oštećenog na njegov
mobilni telefon SIM kartice br.069/616-016 i tom prilikom mu uputio prijetnju
sadržine "Što ti sereš, kad te vidim na ulicu glavu ću ti slomiti, jebaću ti
oca kad dodjem u Cetinje, iseliću tebe i Milošević Mariju iz Cetinja".
Okrivljeni u svojoj odbrani tokom čitavog postupka je izrazio mišljenje da
nije izvršio krivično djelo koje mu je stavljeno na teret,te samim tim negirao
svoju krivicu za isto.
Isti je objašnjavajući konkretni dogadjaj naveo da je zaista navedenog dana u
naznačenom vremenskom intervalu sa svog mobilnog telefona SIM kartice br.
067/616-016 pozvao ošt. Lagator Aleksandra ,kojom prilikom mu nije prijetio
,već mu se obratio kako bi ga upoznao da sve probleme nastale u vezi sa
snijegom treba da rješava sa njim ,a ne sa njegovim stanarima .
Isto tako ni svjedok Lješković Marija sem činjenice sa kojom je upoznao
okrivljeni nakon što ga je pozvala da bi ga obavijestila da joj je dolazio
Lagator Aleksandar ,da ne brine i da će on razgovarati sa Lagatorom, nije
imala saznanja da li je Marićević kasnije zvao ili pak ne Lagatora.
Sud je imao u vidu i iskaz oštećenog posebno u dijelu u kojem je naveo da
okrivljenog zna kao mirnog momka ,sa kojim nikada nije bio u bilo kakvom
sukobu , te da ga nikada nije čuo da je bio tako uznemiren,ali ta činjenica po
mišljenju suda da je okrivljeni bio uznemiren sama po sebi ne znači i da je
zaista uputio prijetnju naznačene sadržine.
Istovremeno ,po mišljenju suda je nejasno ako oštećeni okrivljenog zna kao
mirnog momka iz kojeg razloga se svjedoku Lješković Mariji obratio nakon što
mu je ista na njegovo navodno pitanje upitao zbog čega opet prebacuje snijeg u
dvorište Milošević Marije, odgovorila da nema gdje sa snijegom i da je to u
stvari snijeg Milošević Marije , što priča, da li je to naučio gazda Marićević
Dejan.
Kod ovako utvrdjenog činjeničnog stanja ,tj.imajući u vidu da u konkretnom
slučaju ni jednim dokazom na pouzdan način nije utvrđeno da je okrivljeni
Marićević Dejan počinio krivično djelo ugrožavanje sigurnosti iz
čl.168.st.1.Krivičnog zakonika u vrijeme ,mjesto i na način kako je istom bilo
stavljeno na teret optužbom ODT-a, tj.smatrajući da nije dokazano da je
okr.počinio krivično djelo koje mu je stavljeno na teret optužbom,odn.da ne
postoje dokazi čije bi provođenje rezultiralo donošenjem drugačije odluke o
krivici okrivljenog,te posebno imajući u vidu odredbu iz čl.3.st.3.Zakonika o
krivičnom postupku da sumnja o postojanju činjenica koja čine obilježje
krivičnog djela sud rješava na način koji je povoljniji za okrivljenog (in
dubio pro reo), tj. uzimajući u obzir pravno relevantne činjenice i okolnosti
na koje je sud naprijed ukazao savjesnom i brižljivom ocjenom svih provedenih
dokaza pojedinačno i u svojoj ukupnosti sud je našao da u konačnom nije
dokazana krivica okrivljenog, pa je izveo jasan pravni zaključak da istog
valja osloboditi optužbe shodno čl. 373. tač.2. ZKP-a.
Troškova krivičnog postupka nije bilo.
Na temelju izloženog shodno citiranim zakonskim odredbama valjalo je odlučiti
kao u izreci.
OSNOVNI SUD U CETINJU
Dana 11.06.2012.godine
Zapisničar, S u d i j a
Olga Lipovina Marija Ćupić s.r.
PRAVNA POUKA:
Protiv ove presude može se izjaviti žalba u
roku od 8 dana od dana prijema Višem sudu
u Podgorici a preko ovog Suda.