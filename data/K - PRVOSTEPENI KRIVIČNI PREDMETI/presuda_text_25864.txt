K 429/12/12
U IME CRNE GORE
OSNOVNI SUD U KOTORU, kao prvostepeni krivični sud po sudiji pojedincu
Danijeli Samardžić, uz učešće zapisničara-savjetnika Tijane Čelanović, u
krivičnom predmetu protiv P.A., kojeg brani advokat V. Š. iz H.N. zbog
krivičnog djela teška tjelesna povreda iz člana 151 stav 1. Krivičnog
zakonika, koji se vodi po optužnom predlogu ODT Kotor Kt.br. 541/12 od
26.10.2012 godine, nakon pravosnažnosti rješenja o usvajanju sporazuma o
priznanju krivice, dana 14.01.2013 godine donio je
PRESUDU
OPTUŽENI P. A. JMBG ............. od oca K. i majke Lj., rodjene Z., rodjen
........... godine u K., stalno nastanjen u T., K. bb, državljanin Crne Gore,
penzioner, oženjen, otac jednog djeteta, sa završenom SSS, srednjeg imovnog
stanja, neosudjivan, protiv kojeg se ne vodi postupak za drugo krivično djelo
Kriv je
Što je dana 28.05.2012 godine, oko 18,00 časova, u K., Opština T., teško
tjelesno povrijedio ošt. P. B. iz K., na način što je istom, nakon kraće
prepirke pesnicom zadao udarac u predjelu desnog oka, pri čemu je bio
uračunljiv i svjestan svog djela i njegove zabranjenosti, a čije izvršenje je
htio, usled čega je oštećeni zadobio tešku tjelesnu povredu u vidu krvarenja u
staklastom tijelu desnog oka
- čime je izvršio krivično djelo teška tjelesna povreda iz čl. 151 st.1
Krivičnog zakonika
Pa mu sud primjenom članova 2, 3, 5, 13, 15, 32, 33, 36, 42, 52, 53 i 54
Krivičnog zakonika i članova 226, 229, 303, 368 i 374 Zakonika o krivičnom
postupku izriče
USLOVNA OSUDA
Kojom mu utvrdjuje kaznu zatvora u trajanju od 6 (šest) mjeseci i istovremeno
odredjuje da se ista neće izvršiti ukoliko okrivljeni za vrijeme od dvije
godine od pravosnažnosti presude ne učini novo krivično djelo.
Obavezuje se okrivljeni dana ime troškova postupka plati iznos od 100,00 eura
na žiro račun Vrhovnog državnog tužilaštva 832-1187-31 i da plati sudski
paušal u iznosu od 30,00 eura na žiro račun Osnovnog suda u Kotoru 832-16-52 u
roku od 15 dana od dana pravosnažnosti presude.
O b r a z l o ž e nj e
Optužnim predlogom ODT Kotor Kt.br.541/12 od 26.10.2012 godine stavljeno je na
teret optuženom P. A. izvršenje krivičnog djela teška tjelesna povreda iz čl.
151 st.1. Krivičnog zakonika.
Utvrđujući da li postoji dovoljno dokaza o krivici optuženog za predmetno
krivično djelo, na ročištu za razmatranje sporazuma, pročitani su izjava
oštećenog P. B. sa zapisnika ODT Kotor od 09.10.2012 godine, izjava svjedoka
P. N. sa zapisnika ODT Kotor od 09.10.2012 godine, izjava svjedoka P. N. sa
zapisnika ODT Kotor od 24.10.2012 godine, nalaz i mišljenje vještaka
medicinske struke-spceijaliste sudske medicine dr K. N. od 31.08.2012 godine,
izvještaj ljekara specijaliste Opšte bolnice K. br. 2646 od 01.10.2012 godine,
br. 1767 od 18.06.2012 godine, br. 2237 od 13.08.2012 godine, izvještaj
ljekara specijaliste KCCG od 06.06.2012 godine, od 30.05.2012 godine,
izvještaj centra za očne bolesti “M & J” B. od 29.05.2012 godine sve na ime
P.B., izvod iz kaznene evidencije UP PI K. za okrivljenog br. 245/12-4810 od
12.10.2012 godine, vrši se uvid u snimak oka, pročitana je izjava P. A. data
na u formi notarskog zapisa od 09.11.2012 godine, izjava oštećenog P. B. data
u formi notarskog zapisa od 09.11.2012 godine, zapisnik o pregovaranju Kt.br.
541/12 od 05.12.2012 godine, zapisnik o priznanju krivice Kt.br. 541/12 od
05.12.2012 godine i sporazum o priznanju krivice ODT-a u Kotoru Kt.br.541/12
od 05.12.2012 godine.
Iz sadržine prikupljenih dokaza na koje okrivljeni i njegov branilac nijesu
imali nikakve primjedbe, sud je zaključio da je zamjenik ODT Kotor pružio
dovoljno dokaza o krivici optuženog P. A. i da je okrivljeni u vrijeme i na
način opisan u izreci ove presude učinio krivično djelo teška tjelesna povreda
iz čl. 151 st.1. Krivičnog zakonika za koje ga je ovaj sud oglasio krivim, a
nakon što je u svemu prihvatio sporazum o prizanju krivice.
Oštećeni je na zapisnik o pregovaranju ODT Kotor Kt.br. 541/12 od 05.12.2012
godine izjavio da je u svemu saglasan sa predlogom zamjenika ODT koji je
prethodio zaključenju sporazuma o krivici i koji u cjelosti odgovara
zaključenom sporazumu, a imajući u vidu i izjavu oštećenog datu u formi
notarskog zapisa dana 09.11.2012 godine u kojoj je naveo da je od strane
optuženog, deponovanjem 10.000 eura na notarski račun notara R. J., na ime
naknade štete za nanesene mu teške tjelesne povrede, u potpunosti namiren u
tom pogledu, sud smatra da sporazumom nijesu povrijedjena prava oštećenog.
Odlučujući o krivičnoj sankciji iz sporazuma o priznanju krivice zaključenog
između stranaka, ovaj sud je našao da je predlog stranaka u vezi sa krivičnom
sankcijom prihvatljiv. Ovo sa razloga što je optuženi porodičan čovjek, otac
jednog djeteta, ranije nije osudjivan, pa mu izrekao uslovnu osudu kojom mu je
utvrdio kaznu zatvora u trajanju od 6 mjeseci i istovremeno odredio da se ista
neće izvršiti ukoliko okrivljeni u roku od dvije godine od dana pravosnažnosti
presude ne učini novo krivično djelo, smatrajući da će se izrečenom krivičnom
sankcijom ostvariti svrha kažnjavanja predvidjena članom 32 KZ-a, a u okviru
opšte svrhe izricanja krivičnih sankcija iz člana 4 KZ-a, odnosno da će
izrečena krivična sankcija, mjera upozorenja uticati na okrivljenog da ubuduće
ne čini krivična djela.
Pošto je optuženi oglašen krivim obavezan je da na ime troškova krivičnog
postupka plati iznos od 100,00 eura, na žiro račun Vrhovnog državnog
tužilaštva 832-1187-31 i na ime sudskog paušala iznos od 30,00 eura, na žiro
račun Osnovnog suda u Kotoru 832-16-52, sve u roku od 15 dana od dana
pravosnažnosti presude. Paušalni iznos je odmjeren shodno imovnim prilikama
optuženog, trajanju i složenosti krivičnog postupka, a ovo na osnovu člana
226. stav 3 ZKP-a.
Sa svega izloženog, a primjenom člana 303 ZKP-a, odlučeno je kao u izreci.
OSNOVNI SUD U KOTORU
Dana, 14.01.2013 godine
Zapisničar-savjetnik SUDIJA
Tijana Čelanović,s.r Danijela Samardžić,s.r.
PRAVNA POUKA: Protiv ove presude nema se pravo žalbe