K. 265/12
U I M E CRNE GORE
OSNOVNI SUD U CETINJU, kao prvostepeni krivični, po sudiji Ćupić Mariji, kao
sudiji pojedincu, uz sudjelovanje sudskog namještenika Martinović Aleksandre,
kao zapisničara, u krivičnom predmetu okr. T B iz Cetinja, zbog krivičnog
djela lažno prijavljivanje iz čl. 388. st. 1. Krivičnog zakonika, po Optužnom
predlogu ODT-a u Cetinju Kt.br.197/11-2 od 26.12.2011.godine, nakon održanog
glavnog i javnog pretresa, u prisustvu savjetnika ODT-a Đ M,okrivljene T B,sa
braniocem Đ V, adv.iz Cetinja, dana 06.06.2013.godine donio je i javno objavio
P R E S U D U
Okr. T B jmbg:........ od majke S, rodjene K, rodjena ........ godine u B, sa
prebivalištem u Cetinju, ul. "B c j" 183, državljanka Republike Srbije, po
zanimanju medicinski tehničar, razvedena,majka troje mldb.djece, pismena, sa
završenom srednjom školom, srednjeg imovnog stanja,neosudjivana
Na osnovu čl. 373. tačka. 2. Zakonika o krivičnom postupku
OSLOBADJA SE OD OPTUŽBE
Da je :
Dana 19. septembra 2011.godine, u Cetinju, lažno prijavila svog bivšeg supruga
,ošt. T D iz Cetinja, da je na štetu njihovog maloljetnog sina T B učinio
krivično djelo prikazivanje pornografskog materijala djeci i proizvodnja i
posjedovanje dječje pornografije iz čl. 211. st. 1. Krivičnog zakonika, za
koje djelo se goni po službenoj dužnosti, na način što je u prostorijama
Uprave policije Ispostave Cetinje podnijela krivičnu prijavu Ku. Br. 131/2011
protiv oštećenog navodeći da je isti u svom mobilnom telefonu marke "Samsung"
sačuvao audio snimak pornograske sadržine pod nazivom: " Rajko hot lajn", koji
mobilni telefon je potom poklonio svom sinu maloljetnom T B, čime mu je učinio
dostupnim navedeni pornografski sadržaj, iako je znala da u predmetnom
mobilnom telefonu ne postoji ovaj audio snimak, niti drugi predmet
pornografske sadržine,
- čime bi izvršila krivično djelo lažno prijavljivanje iz čl. 388. st.
1.Krivičnog zakonika,
Troškovi krivičnog postupka padaju na teret budžetskih sredstava suda.
O b r a z l o ž e nj e
ODT u Cetinju podnijelo je ovom sudu optužni predlog Kt.br.197/11-2 od
26.12.2011.godine protiv okr.T B iz Cetinja, zbog krivičnog djela lažno
prijavljivanje iz čl. 388. st. 1.Krivičnog zakonika.
Prvostepena presuda u ovoj krivičnopravnoj stvari je ukinuta Rješenjem Višeg
suda u Podgorici Kž.br.1220/2012 od 17.10.2012.godine.
Shodno ukidnim razlozima sadržanim u odluci Višeg suda zakazan je glavni
pretres na kojem je zastupnik optužbe u završnoj riječi naveo da ostaje pri
podnijetom optužnom predlogu i predložio sudu da okrivljenu oglasi krivom za
krivično djelo stavljeno joj na teret i osudi po zakonu.
Okr.T B, u svojoj odbrani je istakla da je dana 18.09.2011. godine njen bivši
suprug T D oko 20,30 časova u stan gdje živi sa dvije mldb.kćerke doveo
njihovog sina Tatar Balšu starog sedam godina. B se igrao sa svojim sestrama i
telefon koji mu je otac poklonio desetak dana prije te posjete, a koji je
prethodno koristio T D, marke“Samsung“ crne boje, ostavio je u trpezariji na
stolu. Obzirom na današnje teško stanje podizanja djece, ona kao savjestan
roditelj stalno kontroliše onoliko koliko je u mogućnosti svaki njihov potez,
njihovo društvo, svaki boravak van kuće, kao i telefon i njhovu internet
komunikaciju pa je i te večeri oko 21,30 časova, uzela B telefon. Kako je
prethodno B rekao da mu je otac prebacio muziku sa interneta, ona je opreza
radi uzela telefon i ušla u „meni“ pa je ispregledala te muzičke zapise koji
su bili u telefonu, slike porodice T D i jedna fotografija T D iz operacione
sale, a onda je ušla u opciju „audio zapisi“ gdje je naišla na fajl „Rajko hot
lajn 2010“, nakon čega je mimikom lica svojoj majci S K dala do znanja da je
našla nešto čudno. Odmah je ugasila telefon i sklonila ga na jednu policu, a
kada su djeca zaspala oko ponoći, upalila je taj telefon i ponovo ušla u fajl
„Rajko hot lajn 2010.“ , pustila taj audio zapis i mogla je čuti da je to
nešto snimljeno kao telefonski razgovor izmedju muške i ženske osobe, u kojem
razgovoru se pominju riječi: „seks, lizanje i pušenje“, a razgovor je tekao
kao neko dogovaranje za preduzimanje erotskih radnji. Sve to je čula njena
majka S K iz Beograda, koja je i vidjela da je ušla u opciju „ Rajko hot lajn
2010“, a sjeća se da je taj audio zapis postavljen u telefon 2010.godine.
Sledećeg dana oko 08,00 časova pošla je u prostorije Osnovnog državnog
tužilaštva u Cetinju, gdje je zamjeniku tužioca D M sve ovo ispričala, a on je
posavjetovao da podnese krivičnu prijavu u Ispostavu Cetinje , obzirom da ima
elemenata krivičnog djela. Oko 09,00 čaova bila je u Ispostavu Cetinje, a
policajac Ž R, inače brat od tetke njenog bivšeg supruga T D koji se vrlo
nekorektno i neprofesionalno ponašao prema njoj, poslije više premišljanja,
zaprimio je njenu krivičnu prijavu, ali joj istu nije dao da potpiše, niti je
on potpisao i odbio je da joj da fotokopiju iste, već joj je rekao da dodje u
15,00 časova, kad on ne bude tu, jer on ne želi da postupa po toj prijavi.Sve
to vrijeme telefon je bio kod nje i niko joj ga nije tražio, a sporni sadržaj
je pokušala da pokaže R Ž, dakle, ušla je u opciju gdje je pisalo „Rajko hot
lajn 2010.“, a on je rekao da ga to ne interesuje, ali je ovaj natpis u
telefonu vidio. Iako je B trebao da bude kod nje do l7.00 časova tog dana
njegov otac T D i D G socijalni radnik su joj naredili da B oko 11,00 časova
spusti ispred zgrade i vrati ocu, što je i morala da uradi. T D je B vratio
nekoliko puta da uzme telefon, ali telefon je bio kod nje i ona ga nije htjela
nikome dati, o čemu je obaviještena Ispostava Cetinje i isti su intervenisali,
udaljili nasilnog T D od zgrade, a B je ostao kod nje. Nešto prije 15,00
časova ona je sa svojom djecom i to kćerkama T, J i sinom B, otišla u
Ispostavu Cetinje i u jednom trenutku oko 15,30 časova Ž R, kojem se smjena
već bila završila, je uzeo sporni telefon od nje, za isti joj nije dao
potvrdu, niti bilo što drugo, i ona taj telefon više nije vidjela. Takodje , Ž
R joj je oko 15,10 časova, dao da potpiše krivičnu prijavu koju je podnijela
tog jutra, a ta krivična prijava nije bila potpisana od strane službenika
policije. Sumnja da se telefon koji se nalazi u spisima predmeta razlikuje od
onog telefona koji je predala policiji, moguće da su modeli i boja isti, ali
postoji velika vjerovatnoća da to nije baš taj telefon, jer je telefon vraćen
njenom bivšem suprugu nakon što je on saslušan. Kada je u policiji davala
izjavu povodom krivične prijave S Z je pozvao R Ž i pitao ga gdje se nalazi
telefon, a on mu je odgovorio da ga je vratio T D. Smatra da je T D trebao da
provjeri telefon prije nego što ga je poklonio B, i da iz njega ukloni sve
sadržaje koji nijesu primjereni B uzrastu. Smatra da ne postoji mogućnost da
je ovaj snimak B stavljen u telefon u vremenu od deset dana koliko ga je
koristio, jer je u snimku fino pisalo da je postavljen u telefon 2010.godine.
Nezna kako je ovaj snimak mogao da nestane ,niti ko ga je izbrisao, pa je
predložila da se njegovo postojanje utvrdi putem vještačenja.
Sve to što je rekla je istina, a njene navode da je postojao sporni snimak u
telefonu potvrdio je i policajac Ispostave Cetinje, o čijem se identitetu nije
mogla izjasniti, a bio je 19.09.2011.godine, poslije 15,00 časova, u Ispostavi
Cetinje, a koji joj je rekao da je Državni tužilac rekao da nema elemenata
krivičnog djela, jer je B snimak u telefon mogao da postavi bilo ko, što
nesumnjivo implicira da snimak postoji. Takodje smatra da T D vrši pritisak na
B, tako da B u pogledu ovih činjenica često mijenja svoj iskaz.Dodala je da i
dalje tvrdi da nije kriva i da će uvijek tvrditi da nije kriva za navedeni
predmet, a sve nezakonske radnje, propuste svjesne i decidne UP, tužilaštva sa
Cetinja dostaviće Vrhovnim institucijama ove države .
Krivicu ne priznaje, kao ni krivičnu prijavu. 19.09. 2011.godine, oko 8,30
časova došla je u Tužilaštvo u Cetinje sa spornim telefonom u rukama i spornim
audio zapisom. Obratila se D M, objasnila o čemu se radi ,pitala može li
podnijeti krivičnu prijavu, M je uputio u MUP i rekao da tamo podnese krivičnu
prijavu. Dokazni materijal nije tražio na uvid. U 09,00 časova otišla je u MUP
na Cetinje, takodje sa telefonom u rukama i spornim audio zapisom u njemu-
postojao je i datirao je od avgusta 2010.godine. Audio snimak je bio porno
sadržine, bio je zasnovan na razgovoru izmedju muške i ženske osobe u
razgovoru su se spominjali termini lizanje, pušenje i seks. Propusti državnih
institucija takodje potvrdjuju da je snimak postojao. Dolaskom u MUP primilo
je službeno lice Ž R koji je u srodstvu sa osobom protiv koje je podnijela
krivičnu prijavu -njenim bivšim suprugom, T D. Ž R odbio je od starta da
zaprimi krivičnu prijavu od nje. Krivičnu prijavu koju je poslije nekog
vremena zaprimio nije potpisao ,već je dao svom kolegi da je potpiše u 15
časova, odnosno u 15,30 casova . Njoj i nije dao da potpiše krivičnu prjavu
koju je podnijela odmah po njenom podnošenju ,već joj je dao da je potpiše u
15.00 časova. Ž R nije postupao po naredjenju svog nadredjenog O J, da ne radi
njen slučaj ,već je ostao i nakon 15 časova za kada je zakazano saslušanje
,sam je ušao u kancelariju u kojoj je bila sa kćerkama , tražio joj telefon
koji mu je dala. To se desilo izmedju 15,00 časova i 15, 30 časova. Prije nego
što je uzeo telefon ušla je u spornu opciju ,na displeju telefona pisalo je
Rajko Hot lajn, dala mu telefon, on je još jednom okrenuo telefon prema njoj i
kćerkama, pitao je li to to, našto je potvrdno odgovorila da jeste. Izašao je
iz kancelarije sa telefonom. Naveo je da ga je dao Vesku Kneževiću, koji je
bio u drugoj kancelariji, isti je potvrdio da u telefonu nije našao ništa, što
mislite što se desilo sa spornim audio zapisom. Zašto je Ž R uzeo telefon iz
njenih ruku kada je ujutro u 9,oo sati odbio da postupa po krivičnoj
prijavi.Konstatovala je : »Ž R rodbinske veze nijesu smetale nakon 15,00
časova, a smetale su mu ujutru u 9 sati kada sam trebala da podnesem
kr.prijavu«. Pri tom R kada je uzeo telefon od nje nije popunio nalog o
privremeno oduzetom predmetu od gradjana. Nju niko nije zvao, sve se odigralo
iza njenih ledja, ništa nije potpisivala. Nakon saslušanja telefon je dat
njihovom sinu i optuženom licu u ruke. Zbog svega što joj se dogodilo
19.09.2011.godine u MUP na Cetinju zatražila je prijem kod rukovodioca
Ispostave Cetinje M R. Isti je suočio Ž R i nju, kada je R priznao sve gore
navedene propuste. Gosp.R M je oštro odreagovao i konstatovao da Ž R nije
postupao u skladu sa pravilima službe. U MUP-u na Cetinju, uz više propusta
dobila je i krivičnu prijavu. UP Ispostava Cetinje, kao ni njen bivši suprug
nijesu podnijeli kr.prijavu protiv nje istog dana, prvo je dokazni materijal
dospio u ruke optužene osobe, pa se nakon toga njoj pripisuje lažno
prijavljivanje. Za sve što navodi ima validna dokumenta. Državne institucije
su uništile dokaz dajući ga optuženom licu u ruke, nije nikoga lažno
prijavila, nego su UP Ispostava Cetinje, u saradnji sa tužilaštvom Cetinje
uništili dokaz. Prigovorila je tužilaštvu, postupcima sluzbenih lica MUP-a,
nadredjenih u Tužilaštvu u smislu da je vještačenje trebalo uraditi na onakvom
telefonu kakvog ga je donijela i predala, a ne su ga dali optuženom licu u
ruke, iz njegove ruke ga poslije dva tri dana uzeli, i poslali na
vještačenje.Tim postupkom, odnosno nesmotrenim postupcima državnih institucija
je od tužioca dobila status tužene. Sporni telefon je 19.09.2011.godine, nakon
saslušanja prilikom kog joj se niko nijednom obratio nije, dat u ruke T B i T
D, a nijesu ga vratili njoj jer su ga od nje uzeli. Koji je to osnov bio da se
da opt.licu, ako ga je ona predala. Da li je taj telefon mogao da pripada
nekom drugom. S joj je jasno da bi eventualnim kažnjavanjem nje za ovakve
radnje državne institucije prikrile svoje propuste. Mišljenja je da nije
realno ,još manje zakonski da ona odgovara za tudje greške i nezakonske
radnje. Po validnim dokumentima koje posjeduje sa potpisima validnih ljudi i
pečatima validnih institucija,desilo se sledeće: Osnovno tužilaštvo sa
Cetinja, je naložilo sl.licima UP da vrate dokazni materijal opt.osobi u ruke.
Osnovano sumnja da su mu dali dokaz da bi ga on izbrisao. Zatim se traži da se
da nešto što nije dokaz, vrati u MUP,pa u tužilaštvo, pa u forenzički centar u
Danilovgradu. Kada je lice protiv kojeg je podnijela kr.prijavu obrisalo dokaz
,što takodje osnovano sumnja, podnijeta je krivična prijava za lažno
prijavljivanje protiv nje.Ponovila je da krivična prijava UP je podnešena
protiv nje nakon što je dokazni materijal dat optuženom licu u ruke, u čijim
rukama je bio dva do tri dana, pa je uzet od njega. Drugo, nakon niza
nelogičnih radnji državnih insititucija 19.09.2011.godine utvrdjeno je da u
spornom mobilnom telefonu nije bilo ničeg spornog. Navela je i da je dokaz
imala ,pa pita gdje je. Konstatovala je da su izjave svjedoka potpuno
kontradiktorne, odnosno ne poklapaju se. Dodala je još i to da
19.09.2011.godine, u 9 ,00 sati je bila u MUP-u ,podnijela kr.prijavu i rečeno
joj je da istog dana dodje u 15,00 časova u prostorije MUP-a i donese sporni
telefon sa dokazom. Na putu od MUP-a ka kući zvao je bivši suprug na sporni
telefon koji je bio kod nje na broj koji je pripadao njihovom mdlb.sinu T B
067 440644, javila mu se ,T D je više puta tražio da mu spusti dijete pred
zgradu. Rekla mu je da B spava, a B je otac dozvolio da toga dana ostane kod
njih do 17,00 časova popodne. Više puta je ponovila da B spava , jer je
insistirao da probudi dijete i odmah ga spusti pred zgradu. Sa iste linije,
odnosno telefona njenog bivšeg supruga javila joj se socijalna radnica D G
koja je tražila od nje isto. Pitala je zbog čega ,kada treba da ostane do 17
časova, i složila se, ali da socijalna radnica dodje da zaštiti djecu i da
bude prisutna. Socijalna radnica je to odbila uz riječi: "da mu je on
staratelj, i da ima pravo na to". U jednom momentu spomenuta je rečenica da
može da odlučuje kako god hoće jer mu je staratelj. Spustila je B sa knjigama,
D T je bio sa kolima ispred zgrade. 4 puta je D T vraćao sina u stan da bi mu
dala mob.telefon, da mu ga ovaj da. Njihove kćerke su bile prisutne, bila je
sa djecom sama kući, djeca su joj bila isfrustrirana ,u strahu što će se
desiti ako ne da B telefon i šta će biti ako D dodje gore,jer nije prvi put da
doživljavaju nasilje od njega. Telefon nije htjela da da nikome do 15,00
časova kada je bilo zakazano saslušanje. Kako bi spriječila D T da zlostavlja
dijete šaljući ga više puta za telefon, jer mu očito nije bio potreban sin
nego telefon, pozvala je broj 122 ,u maksimalno brzom vremenskom roku pojavilo
se sl.lice MUP-a po imenu S P došlo kod njih u stan, vidio u kakvom su stanju
djeca i ona, spustio se pred zgradu, udaljio T D od zgrade, i rekao mu da B
ostane do 15 časova kod nje. Izrazila je sumnju da telefon koji egzistira u
spisima predmeta je isti onaj koji je predala R Ž,jer smatra da se u njenim
rukama ne može naći nešto što je predala 19.09.2011.godine i na osnovu čega je
podnijela krivičnu prijavu,te nakon što je izvršeno prepoznavanje spornog
telefona okrivljena je istakla da joj telefon koji se nalazi u spisima
predmeta liči na telefon koji je ona imala u rukama 19.09.2011.godine, da se i
ovdje radi zaista o telefonu crne boje marke "Samsung" ,ali da se ne može i
neće izjašnjavati jer nezna da li je to zaista telefon koji je prilikom
podnošenja kr.prijave imala u rukama.
Branilac okrivljene Đ V,adv.iz Cetinja je u završnoj riječi naveo da misli da
je svima stranama u ovom postupku jasno to da okrivljena nije izvršila djelo
stavljeno joj na teret,pa i postupajućem tužiocu koji bez obzira na sve
istrajava na svojoj optužnici koju je trebao povući, tj. od iste odustati.
Dokazi provedeni tokom ovog postupka upućuju samo na jedno, a to je da
okrivljena nije od strane državnih organa ,a tu prije svega misli na policiju
i državnog tužioca dobila dovoljno zaštite i profesionalnog odnosa koji joj
pripada kao i svakom drugom građaninu, te da je ova optužnica upravo plod
neprofesionalnog rada pomenutih organa. Ono što je jasno jeste da se
okrivljena dana 19. 09. 2011. godine uputila sa roditeljskom i dobrom namjerom
da svoju djecu zaštiti od ponašanja svog bivšeg supruga, sa dovoljnom
količinom dokaza koje je željela prezentirati ovim organima kako bi isti
zaštitili kako njenu djecu tako i nju samu od ponašanja T D. Međutim onamo
gdje je željela i trebala naći zaštitu okrivljena nailazi na samovolju,
neodgovornost ,neprofesionalnost i nezakonito postupanje. Naime, utvrdili se
tokom postupka da je ista pristupila pomenutog dana ODT u Cetinju sa dokazom u
svojim rukama, to jeste telefonom u kojem se nalazi snimak pornografske
sadržine, a koji telefon je njenom sinu poklonio njegov otac T D, međutim, ODT
Cetinje ne zaprima krivičnu prijavu od iste već je savjetuje da djelo prvo
prijavi policiji, što smatra paradoksalnim. Čak i ne provjerava ove njene
tvrdnje i ako je isti bio dužan da od stranke primi krivičnu prijavu shodno
članu 256. ZKP-a. Dakle ,organ koji je nadležan da postupa po prijavama
stranka i izvrši uvid u dokaze koje stranka dostavlja to ne radi već ovdje
okrivljenu upućuje na policiju, koja nakon toga ista odlazi u Ispostavu
Cetinje, ovlašćenom službeniku ponavlja svoje tvrdnje i traži da zaprimi
prijavu i pogleda snimak koji je donijela, isti odbija što i potvrđuje na
pretresu pod izgovorom da je u rodbinskim vezama sa T D, ne želi i pored
njenog insistiranja da mu pokaže snimak isti vidjeti, to jeste saslušati
rekavši joj da dođe oko 15,00 časova kada se njemu završava smjena. Nakon
insistiranja isti zaprima prijavu ,ali ne vrši uvid u telefon .Prijava je
konačno procesuirana oko 15,00 časova od strane OPS K V. U 15.30 sati isti R
traži telefon od okrivljene, nosi ga u drugu kancelariju gdje se nalaze T D sa
K V ,socijalnom radnicom G i malolejtnim sinom. Po navodima R Ž i K V ODT im
daje usmenu naredbu da izvrše pretres memorije mobilnog telefona. Ovakvo
postupanje kako ODT Cetinje kao i ovih policijskih službenika bilo je
nezakonito u smislu člana odredbi 75 i 76 ZKP-a obzirom da se pretresanje
memorije mobilnih telefona može i smije izvšriti samo uz pisanu naredbu suda.
Ovi stručnjaci za telekomunikacije" kako ih i naziva Viši sud nakon
pretresanja telefona isti vraćaju u tom momentu osumnjičenom T D ,kod koga
telefon ostaje naredna tri dana. Nakon tri dana od prijema telefona T D vraća
telefon u Ispostavu Cetinje i podnosi prijavu protiv okr. zbog lažnog
prijavljivanja. Momentom kada je okr. predala telefon, primopredaja je morala
biti izvršena zapisnički sa konstatovanjem serijskog broja telefona ,a isti se
svakako nije smio vratiti okrivljenom. Ukoliko su ODT Cetinje i policija
smatrali da nema osnova za vođenje krivičnog postupka ODT Cetinje je morao
donijeti rješenje i uputiti u tom momentu oštećenu na njena zakonska prava
supcidijarnog tužioca, a ne jedini mogući dokaz - telefon vraćati
osumnjičenom. Takođe ,isti je morao biti pregledan od strane sudskog vještaka
za oblast elektronike tehnike i informacione struke koji bi na stručan način
izvršio pregled telefona i njegovog sadržaja. Međutim u konkretnom slučaju
pregled je izvršfilo nestručno i neovlašćeno lice što je i potvrđeno od strane
svjedoka G D, koja je pred ODT dana 27. 10. 2012. godine izjavila da je K V
komenterisao da se baš i ne razumije u mobilne telefone i kada je izvršio
pregled kazao da u telefonu nije pronašao bilo kakav neprimjeren sadržaj.
Dakle, lice koje po sopstvenom kazivanju nije stručno vrši pregled telefona i
konstatuje činjenično stanje očigledno pogrešno. Ono što je Viši sud naveo u
ukidnom rješenje a što smo kroz ponovno izvođenje dokaza u ovom postupku
utvrdili jeste, prvo tužilac ne želi primiti krivičnu prijavu, drugo, OPS
Cetinje ne želi primiti krivičnu prijavu u momentu dolaska okrivljene, treće
OPS ne želi vidjeti ,odnosno čuti sporni snimak kada mu to želi pokazati T B,
četvrto pretres memorije telefona vrši se nezakonito, peto, pretres memorije
telefona vrši nestručno lice, šesto jedini materijalni dokaz se vraća odnosno
ostavlja osumnjičenom tri dana, sedmo tužilac ne odlučuje po krivičnoj prijavi
koju je podnijela okr. ni do današnjeg dana, osmo dokaz se vještači nakon što
je tri dana bio u rukama osumnjičenog, i dolazimo do nevjerovatnog epiloga T B
se okrivljuje za lažno prijavljivanje. Smatra da je dovoljno rečeno i smatra
da jedina moguća odluka koju može donijeti sud je oslobađajuća presuda
Sud je radi razjašnjenja ove krivičnopravne stvari u dokaznom postupku na
glavnom pretresu proveo sledeće dokaze: saslušao ošt.T D,svjedoke K V, R Ž,G
D,M D i K S, pročitao zapisnik o prijemu krivične prijave UP Ispostave Cetinju
Ku br.131/2011 od 19.09.2011.godine,potvrdu UP Ispostave Cetinje br.02-SL od
22.09.2011.godine o privremeno oduzetim predmetima od oštećenog,nalaz sudskog
vještaka telekomunikacije B P od 09.04.2012.godine,te pročitao izvod iz
kaznene evidencije MUP-a RS Sektora za analitiku ,telekomunikacione i
informacione tehnologije ,Uprava za analitiku 04/2 str.pov.broj 235-6751/12 od
09.05.2012.godine za okrivljenu T B.
Ošt. T D, u svom iskazu je istakao da je predmetni telefon marke "Samsung"
crne boje, kupio kao polovni u Podgorici kod nepoznatog lica koje se bavi
prodajom telefona, i koristio ga nekih 5 do 6 mjeseci. Kada je na poklon dobio
novi telefon taj telefon je poklonio B, a to je bilo negdje početkom septembra
mjeseca 2011.godine. U telefonu nije bilo, bilo kakvih sadržaja koji bi bili
neprimjereni djetetu, a sve njegove poruke, listu poziva, imenik i ostale
sadržaje je izbrisao iz telefona, a ostalo je samo par slika na kojima je
prikazan njegov sin B, i čim mu je poklonio telefon njegov brat A T B je kupio
SIM karticu broja 067/ i to pripejd broj. Telefon je B nosio stalno sa sobom u
školu, pa je i dana 18.09.2011.godine, oko 20,00 časova, sa tim telefonom i
školskim knjigama pošao kod svoje majke T B, i sestara T i J. Sledećeg dana,
dok je bio na svom radnom mjestu pozvao ga je R Ž, službenik Ispostave
Cetinje, i rekao mu da toga dana u 15,00 časova dodje u Ispostavu Cetinje
povodom krivične prijave koju je T B podnijela protiv njega, kao i da će tamo
biti Socijalni radnik zbog saslušanja njegovog sina B. Otišao je u Centar za
socijalni rad i od socijalnog radnika D G zatražio da mu pomogne da uzme B,
obzirom da mu je on staratelj, a poslije poziva policije bio je zabrinut za
stanje djeteta. Poslije nekih desetak minuta Socijalni radnik D G je stupila u
kontakt sa njegovom bivšom suprugom T B, i T B joj je tada rekla da će dijete
spustiti ispred zgrade i da on dođe za njega, što je i uradio. Čekao je B
dvadesetak minuta ispred zgrade, i B se pojavio bez školskih knjiga , pa mu je
rekao da se vrati u stan i uzme knjige jer mu trebaju za školu. B više nije
izlazio, a došla je patrola policije i jedan policajac mu je rekao da ima
naredjenje da B ostane do 15,00 časova kod majke, i da će ga ona tada dovesti
u Ispostavu Cetinje. U 15,00 časova, u Ispostavu Cetinje, kada je došao,
tražio je B, i policajac ga je ubrzo doveo i dijete je bilo kod njega u krilu.
Ubrzo nakon toga policajac K V je uzeo sporni telefon od T B i u prisustvu
njegovom, socijalnog radnika G D, njegovog sina B i još jednog uniformisanog
policajca, pregledao je kompletan telefon što uključuje slike, video i audio
zapise, i nije pronadjen bilo kakav sadržaj koji bi bio neprimjeren Ba
uzrastu, a pogotovo ne sadržaj pornografske prirode. Poslije toga policajac K
mu je prišao i rekao da je o svemu tome obavijestio tužioca M L, koji mu je
rekao da nema elemenata krivičnog djela i da telefon vrati vlasniku B, kao i
da se utvrde sve činjenice vezano za taj dogadjaj. Fajl „Rajko hot lajn 2010“
nije nikada vidio, niti nešto slično tome, i siguran je da nikada nije taj
fajl postojao u telefonu kod B, jer svo vrijeme dok je B koristio telefon
kontrolisao je njegovu sadržinu, i nikada nije naišao na neki sadržaj koji je
neprimjeren B uzrastu, a pogotovo ne nešto što bi imalo pornografsku sadržinu.
Morao je da podnese krivičnu prijavu protiv T B za lažno prijavljivanje, ne
samo zbog ovog dogadjaja, već iz razloga što ga je ona lažno prijavljivala, te
vršila pritisak na njihove kćerke da daju lažne izjave, zbog čega se protiv
njega vodi postupak u Osnovnom sudu u Cetinju. To više ne može da trpi,
pogotovo ne monstrouozne i potpuno besmislene izjave T B, koju on i više
stručnih lica smatraju izuzetno labilnom osobom, jer ona stalno konstruiše
neke priče o dogadjajima koji se nijesu desili. B sa njim živi već dvije
godine, odličan je đak, trenira fudbal i pružen mu je normalan i zdrav razvoj,
što upućuje na zaključak da je on savjestan i odgovoran roditelj i sposoban da
dijete vaspitava i izvede na pravi put, a sve što T B radi ima za cilj da B
odvoji od njega jer su sve njene prijave upućene na to da on na neki način
loše utiče i zlostavlja B. Pojasnio je da mu je telefon, nakon dan-dva po
podnošenju krivične prijave protiv T B uz potvrdu oduzeo inspektor S Z, dok mu
je SIM karticu iz telefona vratio i taj telefon više nije gledao.
Istakao je da se ne pridružuje krivičnom gonjenju protiv okrivljene i da ne
postavlja imovinskopravni zahtjev.Pojasnio je i da je navedenog dana R donio
telefon u prostorijiu gdje je vršeno njegovo provjeravanje, a u kojoj su se
nalazili K V, socijalni radnik G D mldb. T B i on. Nakon što mu je pokazan
telefon ,i nakon što je izvšio uvid u telefon koji se nalazi u spisima
predmeta, izjavio je da je to upravo telefon koji je poklonio svom sinu.
Svjedok K V u svom iskazu je istakao da je dana 19.09.2011. godine,oko 15,15
ili 15,20 časova, nije se tačno mogao sjetiti koliko je bilo sati, bio u
svojoj kancelariji u Ispostavi Cetinje, sa T D, njegovim sinom mldb. T B i G
D, a u kancelariju je ušao njegov kolega R Ž koji mu je donio mobilni telefon
marke "Samsung", crne boje i stavio ga na njegov sto. Tom prilikom R Ž mu je
rekao da je dežurni tužilac M L, te da je rekao da se izuzme telefon i da se
pogleda njegov sadržaj, nakon čega je R. otišao. On je u prisustvu lica koja
su bila već u njegovoj kancelariji izvršio pregled kompletnog sadržaja u
telefonu, dakle, pregledao je audio i video zapise, fotografije i poruke, i
nije pronašao ni jedan zapis neprimjerene sadržine, kao ni jedan zapis
pornografske sadržine. Takodje, u telefonu nije postojao ni jedan sadržaj sa
nazivom "R. hot lajn 2010". Ostali prisutni u kancelariji nijesu mogli da vide
sadržaj telefona, niti im je telefon davao u ruke, niti na uvid, a oni to
nijesu ni tražili. Nakon toga pozvao je dežurnog tužioca i obavijestio ga da u
telefonu nije pronašao nikakvu sadržinu koja bi mogla biti predmet krivičnog
djela, pa mu je on naložio da o pregledu telefona sačini detaljnu službenu
zabilješku, kao i da telefon vrati vlasniku T. B. što je i učinio. Istakao je
da radnje koje treba on da preduzme, može da mu naloži samo dežurni
starješina, koji ga je i pozvao u 14,50 časova, da preuzme postupanje po
krivičnoj prijavi koju je prethodno toga dana u 09,00 časova u Ispostavu
Cetinje podnijela T. B. i samo je postupio po naredjenju pretpostavljenog, a
istina je da se samo on potpisao na zapisniku o prijemu krivične prijave, dok
je ostala sadržina tog zapisnika već bila unijeta. Nije nadredjeni R. Ž. niti
je R. nadredjeni njemu, već isključivo sprovodi naloge svojih starješina i
nije u mogućnosti da odbije izvršenje naloga.
Mišljenja je da se radi o telefonu koji se nalazi u spisima predmeta, ali se
nije mogao sjetiti.
Pojasnio je da mu je R. Ž. rekao da se čuo sa dežurnim tužiocem M. L. ali ne
može sa sigurnošću da tvrdi, ali mu se čini da mu je tom prilikom rekao da je
tužilac naložio da izvrši i pregled telefona pa kada sve završi da se javi.
Pregledao je telefon i nije našao bilo kakav sadržaj u istom, te je pozvao
dežurnog tužioca i na njegovo pitanje da li što ima u telefonu odgovorio da
nema, nakon čega mi je isti rekao da telefon vratim jednom od roditelja.
Pregled je lako mogao sam obaviti i nije mu bio potreban stručnjak iz oblasti
telekomunikacija.
Njemu nije lično naloženo od tužioca da vrši pregled telefona,nego mu je to
prenio kolega R. koji je to radio, odnosno koji je razgovarao sa nadležnim
tužiocem i rekao mu da kada sve obavi kontaktira nadležog tužioca.
Nije se mogao sjetiti jer je davno bilo koje vrste memorije je pretražio toga
dana u telefonu .Po njegovom je izvršio pregled svih aktivnih memorija u
telefonu Na dalje pitanje da li je moguće daje tokom pregleda došlo do
uništenja sadržine telefona isti izjavi: Od kada je došao kod njega telefon
tokom pregleda nije došlo do uništenja sadržine telefona, a da li je ranije u
to nije želio da ulazi.
Telefon nije imao određene kodove čijim neukucavanjem bi sadržaj bio uništen
,a nije se obraćao okrivljenoj T. B. kada nije mogao da nađe sadržaj u
telefonu da mu ona to pokaže.On je vratio telefon T. D. po nalogu tužioca.
Prilikom pregleda telefona izvršio je detaljnu pretragu i mi[ljenja je da
prilikom otvaranja određenih sadržaja tokom tog pregleda nije nailazio na neke
zaštićene kodove koji su ga onemogućavali da iste otvori, jer da je nešto
primijetio sigurno bi kazao.
Naveo je i da mu je dežurni starješina naredio da kod činjenice da je R. je u
rodbinskim vezama sa osumnjičenim on preuzme slučaj. Nije bio upoznat da
krvična prijava nije bila potpisana od strane podnosioca, a R. mu je govorio
da ista nije htjela da je potpiše iz razloga što u njega nema povjerenja jer
je rodbinski vezan sa tada osumnjičenim. Nije mu poznato iz kojeg razloga je
R. preduzimao radnje,ali u jednom trenutku isti mu je donio telefon i stavio
ga na stolu ispred njega, a kada ga je on uzeo i što, to mu nije poznato,dok
podnosilac prijave nije prisustvovao pregledu telefona jer po njegovim
riječima to nije naloženo, a da li je to tužilac naložio ili nije to
nezna,mada mu R. to nije prenio. Iako telefon ima više funkcija ili operacija
ovo što je radio je i znao.
Iz iskaza svjedoka M. D. proizilazi da je T. B. upoznao prije nekolike godine
dok se nalazio u bolnici i ona je tu radila kao medicinska sestra. Sa njim u
sobi je bio jedan pacijent kojeg je od ranije poznavala T. B. i oni su u nekom
prijateljskom razgovoru pominjali problem koji ima T. B. sa svojim, misli u
tom trenutku bivšim suprugom, nezna mu ime i u tom nekom razgovoru taj
pacijent je rekao »evo tu je tužilac u sobi pa njemu kažite taj problem« i
tada ga je T. B. u tom neformalnom razgovoru ,obzirom da je bio pacijent
upoznala da ima ozbiljne probleme sa mužem ,na relaciji muž i njihova djeca i
to da ima dvije kćerke i sina koji u njihovoj nekoj podjeli nezna da li je
zakonski dopao ocu na izdržavnje, dok je ona kćerke izdržavala. To su bile
ozbiljne priče i ozbiljne optužbe na račun bivšeg supruga i iskreno nije mu
bilo prijatno da to sluša, ali imao je svoj utisak da li da vjerujem ili ne,
koji nije bitan za ovaj postupak. Naveo je da se radilo o nekom neformalnom
razgovoru. Poslije izvjesnog vremena ,stvarno nezna koliko je prošlo, možda
pola godine ili godinu od tada jedno jutro ,misli da je ranije bilo u njegovu
kancelariju je došla T. B. i kako je kancelarija bila puna zamolila ga je da
izađe u hodnik ispred kancelarije. Izašao je i ona mu je rekla da ima dokaze
da njen suprug pušta neke snimke pornografske sadržine njihovom sinu, da je
ona to otkrila i da se ti snimci nalaze u telefonu i pokazala mu u ruci
telefon. Obzirom da u tom trenutku nije bio dežurni tužilac i na ni na koji
način nije želio da ulazi u tu priču van procedure i zakona koji reguliše
postupanje tužilaštva, a smatrao je da se radi o nekom prijateljskom obraćanju
neformalnom, a opet shvatajući obziljnost samog tog slučaja ,to je rekao T. B.
da odmah pođe u stanicu policije da ponese telefon koji će joj vjerovatno
izuzeti policijski slubženici radi provjere tih navoda i da će oni odmah
obavijestiti dežurnog tužioca i ukoliko ima krivičnog djela preduzeti radnju i
naložiti policiji da iste preduzme. Nezna, nije siguran da kada mu se obraćala
je bila prisutna jedna od njenih kćerki ,čini mu se da jeste, ali to je uz
ogradu stavio i što se kasnije dešavalo stvarno nezna.
Shvatio je da se radi o nekom privatnom obraćanju i da je ona njemu iz nekih
ranijih relacija željela da izloži problem i da traži najbrži način kako će da
prijavi taj slučaj i nije to bilo neko formalno obraćanje, niti je zahtijevala
formalno obraćanje tužilaštvu ,pa je smatrao da je najbrži način da ista
razriješi svoje probleme preko policije na što je i upućena. Radi se o
materijalim dokazima koje nije vidio ,odnosno telefon mu je T. B. pokazala iz
ruke.
Na pitanje da li tužilaštvo ili policija imaju obavezu da vrše vještačenje i
uvid u telefon koji je dostavila okrivljena svjedok je pojasnio da zavisi o
kojoj se radnji radi ,a postoje radnje za koje nemaju stručno znanje, a koje
policija može da preduzme kao što su određena vještačenja pribavljanja
listinga upoređivanja da li je to bili ili nije, ali nezna stvarno o čemu se
radilo i kakav je to sadržaj.
Njemu okrivljena nije nudila da pogleda sadržaj,niti bi to tražio, samo je
govorila pokazujući na telefon "evo tu su dokazi".
T B se po njemu obratila za savjet neformalno i iz komunikacija kao poznanika
koje su imali od ranije. Savjet joj je dao jer je smatrao da je takvo
obraćanje,a ne obraćanje njemu kao zamjeniku ODT-a u Cetinju. Nije tražila
prijem kod tužioca već je tražila najbrže rješenje ,kome će predočiti dokaze
za sadržinu koja se nalazila po njenoj priči u telefonu,pa je uputio da pođe
hitno u stanicu policije i da će joj tamo vjerovatno izuzeti telefon radi
provjere te sadržine. To bi učinio svakome ko bi ga pitao za savjet ,posebno
kada su u pitanju sadržaji koji se nalaze u telefonu ,a koji se eventualno
zbog nestručnog rukovanja mogu i obrisati, mogu i na neki drugi način
uništiti, ali ponavlja to je neko njegovo lično mišljenje. Što je bilo kasnije
ja stvarno nezna.
Svjedok R Ž u svom iskazu je istakao da dana 19.09.2011. godine, dok se
nalazio na svom radnom mjestu u Ispostavi Cetinje, oko 09,00 časova došla je T
B i htjela je da podnese krivičnu prijavu protiv svog bivšeg supruga T D, iz
razloga što je u mobilnom telefonu koji je poklonio njihovom mldb. sinu T B
postavio snimak pornografske sadržine. Pitala je da li ima neko drugi da
zaprimi krivičnu prijavu. Kako su on i T D dalji rodjaci, predložio je T B da
zaprimi krivičnu prijavu, a da po njoj postupa njegov kolega koji će doći u
15,00 časova (K V )sa čime se složila. Kada je zaprimio krivičnu prijavu
pozvao je dežurnog tužioca L M, koji mu je naveo koje radnje da obavi, a
izmedju ostalog i da izuzme mobilni telefon od T B. Obavijestio je svog
dežurnog starješinu J O o ovom dogadjaju, kao i obrazložio mu iz kojih razloga
je bolje da po prijavi postupa drugi službenik, pa mu je rekao da pozove K V,
koji će postupati po prijavi, što je i uradio, ali istog nije mogao da dobije
na telefon, pa kada je Knežević Vesko oko 14,50 časova došao u ispostavu
Cetinje na svoje radno mjeso, upoznao ga je sa sadržinom prijave i nalozima
tužioca, po kojima je obavezan da postupi, otišao je u kancelariju gdje je
sjedjela T B i zatražio od nje da mu preda mobilni telefon, što je ista i
učinila i telefon je odmah odnio u kancelariju K V, i stavio ga na V sto,
nakon čega je otišao kući. Nije vršio pregled telefona, a to jutro kada je T B
podnijela krivičnu prijavu, ona mu je govorila da pogleda sadržaj telefona, i
isti je pokušavala da mu da, ali kako nije dalje postupao po prijavi, nije
uzimao taj telefon od nje. Takodje, u vremenu od kada je uzeo telefon od T B,
oko 15,00 časova, do kad ga je predao K V, nije uopšte pogledao telefon, niti
ulazio u opcije koje telefon ima. Tačno je da je T B dao da potpiše zapisnik o
prijemu krivične prijave u 15,00 časova, a prethodno joj je dao da ga pročita,
i ista ga je potpisala bez primjedbi, a to je napravio iz razloga da njegov
kolega K V ne mora ponovo da piše zapisnik o krivičnoj prijavi, obzirom da se
sve odnosilo na isti dogadjaj, pa radi ekonomičnosti postupka, isti je samo
trebao da potpiše zapisnik koji je podnosilac T B potpisala. Iako on nije
preduzimao radnje po krivičnoj prijavi, poslije 15,00 časova je uzeo telefon
od T B i predao ga K V, samo iz razloga što je tužilac rekao da se telefon
izuzme, pa ga je i izuzeo, ali kako nije preduzimao radnje po krivičnoj
prijavi , istog je predao K V radi pregleda.Svjedok je pojasnio da mu je
okrivljena nudil ada pogleda sadržaj telefona,ali on to nije uradio jer je
smatrao da ne treba da radi po prijavi,jer mu je T D brat od daljnjeg
ujaka.Tačno je da je tužilac izdao naredbu da se izuzme telefon i da se
pregleda ,a kako on u dogovoru sa okrivlljenom nije postupio po prijavi do
15,00 časova ,prijavu je prauzeo drugi službenik.
Svjedok G D u svom iskazu je istakla da se dana 19.09.2011. godine, oko 16,00
časova, službeno nalazila u prostorijama Ispostave Cetinje i to u kancelariji
jednog inspektora, kojem nezna ime, a u toj kancelariji su bili još T D sa
sinom mldb. T B, i taj inspektor je vršio pregled mobilnog telefona.Obzirom da
je prethodno službeno prisustvovala saslušanju mldb. T B, bila je upoznata sa
navodima krivične prijave koju je prethodno podnijela T B, i znala je o čijem
telefonu se radi.Nije joj poznato ko je inspektoru donio telefon, vidjela je
da mu je bio na stolu kada je ušla u kancelariju. Dok je pregledao telefon
inspektor je rekao da se baš i ne razumije u mobilne telefone, a kada je
izvršio pregled rekao je da u telefonu nije pronašao bilo kakav neprimjeren
sadržaj ,niti pornografski sadržaj, i pokazao joj je sliku A Dž na kojoj se
vidjelo samo njeno lice. Dok je bila prisutna inspektor telefon nije davao
nikome, ni njoj, a telefon nikada nije imala u svojim rukama.Obzirom na protek
vremena nije se mogla izjasniti na koji način je vršen pregled telefona,kao ni
o kojem se telefonu radi i ko je vršio pregled.
Svjedok K S u svom iskazu je istakla da je dana 17.09.2011. godine, iz
Beograda doputovala u Cetinje, u posjeti svojoj kćerki T B, a sledećeg dana
oko 20,00 časova u stan gdje živi njena kćerka sa svojim kćerkama došao je i
njen unuk B T. B se pohvalio sestrama da ima neku novu muziku u svom telefonu,
koji je dobio od oca, pa su oni slušali jednu ili dvije pjesme koje su bile u
tom telefonu, a misli da su bile na engleskom jeziku. Nakon nekog vremena B je
otišao da se igra sa sestrama u drugu prostoriju, a telefon je ostavio na
stolu. B je uzela telefon i nešto je pregledala u njemu i u jednom trenutku je
uputila joj pogled očima, koji je govorio da nešto nije u redu. Obzirom da su
vrata od prostorije gdje su se djeca igrala bila otvorena , nije na to
reagovala, jer je odlučila da sačeka da oni odu da spavaju pa da tada sazna
što nije u redu. K, kad su djeca otišla da spavaju B je uzela B telefon i njih
dvije su otišle na balkon i ona joj je pokazala telefon, i jasno je vidjela da
je na displeju pisalo "Rajko hot-lajn", a ispod toga naslova bio je datum
osmi, a sigurna je da je u pitanju avgust mjesec 2010.godine. B je tada
kliknula na to i začuo se nekakav snimak, rekla bi mladje ženske osobe i nekog
muškarca, koji su razgovarali o tome kako da se vide, da imaju seks, a ta
ženska osoba ga je pitala da li voli da mu puši, da li voli da liže, i slične
stvari, koje su se sve odnosile na nekakav seksualni kontakt izmedju njih.
Poslije toga otišle su da spavaju, a telefon je ostao na stolu u trpezariji.
Obzirom da je morala da se vrati u Beograd, ujutro oko 05,00 časova, ona i
njena kćerka su pile kafu, i tada su još jednom preslušale taj snimak. Nije
željela da svojoj kćerki bilo što sugeriše, niti da se miješa u njene odluke,
samo je rekla da joj se to gadi. Smatra da su to jako ružne stvari koje se
dešavaju djeci, i da treba malo više brige svaki roditelj da pokaže prema
djetetu koje mu je povjereno na staranje i vaspitavanje, Nije se mogla sjetiti
koje joj je marke bio telefon, ali se sjeća da je bio crne boje, malo tanji, a
primjetila je da je sada on prilično popularan.
Iz zapisnika o perijemu krivične prijave UP ispostave Cetinje Ku. br. 131/2011
od 19.09.2011.godine, proizilazi da je dana 19.09.2011.godine u 15,30 časova
okrivljena T B podnijela krivičnu prijavu protiv T D,a koji zapisnik su uredno
potpisali prijavilac krivičnog djela T B i ovlašćeni policijski službenik K
V,koja je kao podnosilac prijave upozorena na posledice lažnog prijavljivanja.
Iz potvrde UP Ispostave Cetinje br. 02-SL. od 22.09.2011.godine, o privremeno
oduzetim predmetima od ošt. T D, proizilazi da je naznačenog dana izvršeno
oduzimanje predmeta – mobilnog telefona marke „Samsung 5212“ crne boje ,bez
SIM kartice,od strane ovlašćenog policijskog službenika.
Iz nalaza sudskog vjestaka telekomunikacije B P od 09.04.2012.godine
proizilazi da nije bio u mogućnosti da udovolji zahtjevu suda iz razloga što
ne raspolaže tehničkim mogućnostima da izvrši povraćaj obrisanih podataka iz
memorije telefonskog aparata marke „Samsung“,nakon izvršene radnje brisanja
podataka iz memorije telefonskog aparata,dok na osnovu priloženog listinga
telefonskog broja + 382 .... se vidi da su evidentirane dvije internet
konekcije dana 18.09.2011.godine u 17:19:08 u trajanju od 20s i 20:36:06 u
trajanju od 54 s,dok dana 19.09.2011.godine nije evidentirana nijedna internet
konekcija.
Iz izvještaja MUP-a RS Sektora za analitiku ,telekomunikacione i informacione
tehnologije ,Uprava za analitiku 04/2 str.pov.broj 235-6751/12 od 09.05.2012.
godine za okrivljenu T B proizilazi da nije osudjivana.
Sud je saglasnošću stranaka odustao od saslušanja svjedoka T B,pritom posebno
cijeneći godine svjedoka,kao i narušene porodične odnose,što mu po kazivanju
oštećenog i okrivljene teško pada,a pritom cijeneći da njegovo saslušanje kog
ovakve činjenične građe u spisima predmeta nebi uticalo na donošenje drugačije
odluke.
Opužbom je okrivljenoj stavljeno na teret da je dana 19. septembra
2011.godine, u Cetinju, lažno prijavila svog bivšeg supruga ošt. T D iz
Cetinja, da je na štetu njihovog maloljetnog sina T B učinio krivično djelo
prikazivanje pornografskog materijala djeci i proizvodnja i posjedovanje
dječje pornografije iz čl. 211. st. 1. Krivičnog zakonika, za koje djelo se
goni po službenoj dužnosti, na način što je u prostorijama Uprave policije
Ispostave Cetinje podnijela krivičnu prijavu Ku. br. 131/2011 protiv oštećenog
navodeći da je isti u svom mobilnom telefonu marke "Samsung" sačuvao audio
snimak pornograske sadržine pod nazivom: " Rajko hot lajn", koji mobilni
telefon je potom poklonio svom sinu maloljetnom T B, čime mu je učinio
dostupnim navedeni pornografski sadržaj, iako je znala da u predmetnom
mobilnom telefonu na postoji ovaj audio snimak, niti drugi predmet
pornografske sadržine.
Medjutim, po nalaženju suda nema dokaza da je okrivljena počinila predmetno
krivično djelo,koje čini onaj ko prijavi određeno lice da je učinilo krivični
djelo za koje se goni po službenoj dužnosti ,a zna da to lice nije učinilac
tog djela.
Naime,iz odbrane okrivljene proizilazi da se dana 19. 09. 2011. godine uputila
kod ODT u Cetinju sa dokazom u svojim rukama, to jeste telefonom u kojem se
nalazi snimak pornografske sadržine, a koji telefon je njenom sinu poklonio
njegov otac T D.Zamjenik ODT-a Cetinje M D koji je saslušan u svojstvu
svjedoka je potvrdio navode okrivljene da nije zaprimio krivičnu prijavu od
iste ,već je savjetovao da djelo prvo prijavi policiji.Potvrdio je da je ista
imala telefon u rukama ,ali nije gledao sadržaj istog,pojasnivši da nije bio
dežurni tužilac i istovremeno smatrajući da mu se okrivljena obratila zbog
nekih ranijih kontakata.Nakon toga ista odlazi u Ispostavu Cetinje ovlašćenom
službeniku R Ž ponavlja svoje tvrdnje i traži da zaprimi prijavu i pogleda
snimak koji je donijela, što je isti odbio zbog toga što je u rodbinskim
vezama sa okrivljenim što je isti i potvrdio na pretresu ,pojasnivši pritom da
joj je rekao da dođe oko 15,00 časova kada se njemu završava smjena,ali je
pritom zaprimio prijavu ,ali nije vršio uvid u telefon .Prijava je konačno
procesuirana oko 15,00 časova od strane OPS K V,što je ovaj i potvrdio U 15.30
sati isti Radović traži telefon od okrivljene nosi ga u drugu kancelariju gdje
se nalaze T D sa K V, socijalnom radnicom G i maloljetnim sinom. Po navdima
saglasnih iskaza saslušanih svjedoka R Ž i K V nadležni ODT im daje usmenu
naredbu da izvrše pretres memorije mobilnog telefona, što je svjedok Knežević
i uradio,te kada nije pronašao traženi sadržaj u telefonu isti je nakon
konsultacije sa ODT-em ,koji mu je savjetovao da u ovom slučaju telefon vrati
jednom od roditelja ,što je on kako kaže i učinio i vratio telefon T D kod
koga telefon ostaje naredba tri dana. Nakon tri dana od prijema telefona T D
vraća telefon u Ispostavu Cetinje i podnosi prijavu protiv okrivljene zbog
lažnog prijavljivanja.
Svjedoku G Dli nije nuđen telefon u cilju provjere,već je kako je istakla bila
je prisutna kada je svjedok K vršio pregled telefona i koji je prokomentarisao
da se baš ne razumije u telefone. Ovaj svjedok se sa preciznošću ni na glavnom
pretresu nije mogao izjasniti da li je izvršio provjeru i pregled svih
aktivnih memorija u telefonu,kao i o zaštiti istog ,već se neprecizno
izjašnjavao “ja mislim” i zbog “mog mišljenja”.
Sa druge strane oštećeni T D je ostao u tvrdnji da tog sadržaja u telefonu
koji je daomldb. sinu nije bilo, dok svjedok K S potvrđuje da joj je taj
pornografski sadržaj pokazala njena kćerka i da se isti nalazio u telefonu.
Iskaz vještaka iz oblasti elektronike i telekomunikacija nije bio od uticaja
za rasvjetljenje predmetne krivičnopravne stvari ,obzirom da nije bio u
mogućnosti da udovolji zahtjevu suda iz razloga što ne raspolaže tehničkim
mogućnostima da izvrši povraćaj obrisanih podataka iz memorije telefonskog
aparata marke „Samsung“,nakon izvršene radnje brisanja podataka iz memorije
telefonskog aparata,dok na osnovu priloženog listinga telefonskog broja + 382
se vidi da su evidentirane dvije internet konekcije dana 18.09.2011.godine u
17:19:08 u trajanju od 20s i 20:36:06 u trajanju od 54 s,dok dana
19.09.2011.godine nije evidentirana nijedna internet konekcija.
Imajući prednje u vidu,kao i činjenicu da se iz potvrde o privremeno oduzetom
predmetu od oštećenog T D dana 22.09.2011.godine ,tačnije mobilnom telefonu
marke „Samsung“,ne može sa sigurnošću tvrditi da se radi o istom telefonu,koji
je prezentirala okrivljena ,tj.nema relevantnih dokaza da se radi o istom
telefonu,sa razloga što prilikom podnošenja krivične prijave od strane
okrivljene protiv sada ošt.T D ,ista je predala telefon za koji je tvrdila da
sadrži određeni audio zapis neprimjerene sadržine ,kojom prilikom ovlašćeni
policijski službenici nijesu postupali na način kako im je struka
nalagala,odn.nijesu upisali potrebne podatke za identifikaciju telefona,pa se
na glavnom pretresu niti jedan od svjedoka nije mogao jasno izjasniti da je
telefon koji je oduzet od oštećenog upravo telefon koji je prezentovala
okrivljena i čiji je pregled vršen.
Zbog svega navedenog sud je odlučio u korist okrivljene jer provedeni dokazi
nijesu sa sigurnošću ukazivali da je okrivljena počinila krivično djelo lažno
prijavljivanje iz čl.388 st.1.KZ-a , a kod činjenice da nema drugih dokaza,
tj.svjedoka koji bi na pouzdan način svjedočili u datoj krivičnopravnoj stvari
,što bi rezultiralo donošenjem drugačije odluke,te posebno imajući u vidu
odredbu iz čl.3.st.3.Zakonika o krivičnom postupku da sumnja o postojanju
činjenica koja čine obilježje krivičnog djela sud rješava na način koji je
povoljniji za okrivljenog (in dubio pro reo), to je oslobodio optužbe osnovom
čl.373.t.2.ZKP-a.
Shodno odredbama čl. 230. Zakonika o krivičnom postupku troškovi krivičnog
postupka u iznosu od .71,50 eura,koji se odnose na troškove vještačenja po
vještaku iz oblasti telekomunikacija,kao i troškovi okrivljene koje je imala
angažovanjem branioca,ad.Đ V o kojim će biti donijeto posebno rješenje padaju
na teret budžetskih sredstava suda.
Na temelju izloženog valjalo je odlučiti kao u izreci.
OSNOVNI SUD U CETINJU
Dana 06.06.2013.godine
Zapisničar, S u d i j a
Martinović Aleksandra Marija Ćupić
PRAVNA POUKA:
Protiv ove presude može se izjaviti žalba u
roku od 8 dana od dana prijema Višem sudu
u Podgorici,a preko ovog Suda.