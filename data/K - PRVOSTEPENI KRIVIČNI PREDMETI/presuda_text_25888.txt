DRŽAVA CRNA GORA
OSNOVNI SUD U N.
K.br.2 / 2012
Dana 20.04.2012. godine
U IME CRNE GORE
OSNOVNI SUD U N., kao prvostepeni krivični, sudija pojedinac Djuričković Igor,
uz sudjelovanje Papović Budimirke kao zapisničara, rješavajući u krivičnom
predmetu okrivljenog U. D. iz N., zbog krivičnog djela falsifikovanje isprave
iz člana 412 stav 2 u vezi stava 1 KZ, postupajući po sporazumu o priznanju
krivice zaključenom izmedju ODT Nikšić i okrivljenog Kt.br. 1001/11 od
29.12.2011.godine, nakon pravosnažnosti rješenja o usvajanju navedenog
sporazuma o priznanju krivice, dana 20.04.2012.godine donio je i javno objavio
P R E S U D U
Okrivljeni:
U. D. od oca Ž. i majke D., rodjene Dj., rodjen ....godine u N., sa
prebivalištem u N.– ulica S.S. broj …, državljanin Crne Gore, nezaposlen,
neoženjen, lošeg imovnog stanja, ranije neosudjivan
K r i v j e:
Što je:
Neutvrdjenog dana tokom septembra mjeseca 2011.godine, u N., napravio lažnu
javnu ispravu u namjeri da je upotrijebi kao pravu a na način što je na svoje
ne registrovano putničko motorno vozilo marke “Fiat Uno” postavio registarske
tablice NK D.,koje registarske tablice su izdate za putničko motorno vozilo
marke “Seat” vlasništvo U. J., pa je tako lažnu javnu ispravu upotrijebio kao
pravu sve do dana 09.11.2011. godine kada je zatečen od strane ovlašćenih
radnika Uprave policije -PJ Nikšić da upravlja navedenim morornim vozilom
- čime je izvršio krivično djelo falsifikovanje isprave iz člana 412 stav 2 u
vezi stava 1 Krivičnog zakonika
- pa sud okrivljenom zbog izvršenja navedenog krivičnog djela primjenom
citiranih zakonskih odredbi kao i odredbi iz člana 4 stav 2, člana 42 stav 1,
člana 52, 53 i 54 KZ kao i odredbi iz člana 226, 229 i člana 303 ZKP-a i z r i
č e
USLOVNU OSUDU
Sa kojom okrivljenom utvrdjuje kaznu zatvora u trajanju od 3 (slovima: tri)
mjeseca i istovremeno odredjuje da se navedena kazna neće izvršiti ukoliko
okrivljeni u roku od jedne godine od dana pravosnažnosti presude ne počini
novo krivično djelo.
Obavezuje se okrivljeni da na ime paušala kao dijela troškova krivičnog
postupka plati novčani iznos od 30,00 € u roku od 15 dana od dana
pravosnažnosti presude, pod prijetnjom prinudnog izvršenja na na žiro račun
Osnovnog suda u N. broj…i da sudu dostavi dokaz o izvršenoj uplati.
Na osnovu člana 75 Krivičnog zakonika prema okrivljenom se izriče:
MJERA BEZBJEDNOSTI
Od okrivljenog se trajno oduzimaju registarske tablice sa oznakama NK AU D..
O b r a z l o ž e n j e
Osnovni državni tužilac u N. svojim optužnim predlogom Kt.br.1001/11-2 od
29.12.2011.godine, stavio je na teret okrivljenom U. D. izvršenje krivičnog
djela falsifikovanje isprave iz člana 412 stav 2 u vezi stava 1 KZ, koje
krivično djelo je činjenično opisano u izreci presude. Uz navedeni optužni
predlog ODT Nikšić je sudu dostavio sporazum o priznanju krivice Kt.br.
1001/11 od 29.12.2011. godine, zaključen izmedju ODT Nikšić I okrivljenog U.
D..
Na ročištu za razmatranje navedenog sporazuma o priznanju krivice sud je
izvršio uvid u spise predmeta ODT Nikšić Kt.br. 1001/11-2 i u dokaze koji se
nalaze u navedenim spisima i to: zapisnik o saslušanju osumnjičenog U. D.
Kt.br. 1001/11-2 od 29.12.2011. godine, i potvrdu Uprave policije CG PJ Nikšić
o oduzimanju predmeta od okrivljenog izdatu dana 09.11.2011. godine, i na
osnovu istih utvrdio da je ODT Nikšić u postupku provodjenja dokaznih radnji
prikupio i sudu priložio dovoljno dokaza da je okrivljeni U. D. počinio
krivično djelo falsifikovanje isprave iz člana 412 stav 2 u vezi s tava 1 KZ
na način, u vrijeme i na mjestu kako je to prerdstavljeno u izreci presude,
tako da je sud u cjelosti prihvatio sporazum o priznanju krivice
Kt.br.19001/11-2 od 29.12.2011. godine, i na osnovu tog sporazuma okrivljenog
U. D. oglasio krivim zbog izvršenja predmetnog krivičnog djela.
Takodje cijeneći dio navedenog sporazuma o priznanju krivice koji se odnosi na
izricanje krivične sankcije okrivljenom sud je našao da je predmetni sporazum
i u tom dijelu na zakonu osnovan i kao takav isti prihvatio. Naime, prilikom
donošenja odluke o krivičnoj sankciji okrivljenom sud je u smislu člana 42
stav 1 KZ kao olakšavajuće okolnosti na strani okrivljenog našao loše imovne
prilike, relativnu mladost okrivljenog u vrijeme izvršenja predmetnog
krivičnog djela i njegovu raniju neosudjivanost utvrdjenu uvidom u izvod iz KE
za okrivljenog, dok otežavajućih okolnosti na strani okrivljenog po ocjeni
suda nije bilo. Cijeneći navedene olakšavajuće okolnosti sud je našao da se
radi o osobito olakšavajućim okolnostima i da prema okrivljenom radi
ostvarivanja ciljeva krivično-pravne zaštite društvenih vrijednosti nije nužno
primijeniti kaznu i istom na osnovu člana 53 i 54 KZ izrekao uslovnu osudu sa
kojom je okrivljenom utvrdio kaznu zatvora u trajanju od 3 mjeseca i
istovremeno odredio da se ova kazna neće izvršiti ukoliko okrivljeni u roku od
jedne godine od dana pravosnažnosti presude ne počini novo krivično djelo,
smatrajući da će se i sa prijetnjom izvršenja utvrdjene kazne zatvora uz
provjeru ponašanja okrivljenog u roku od jedne godine na istog u dovoljnoj
mjeri uticati da ubuduće ne vrši nova krivična djela i da će se na taj način u
ovom konkretnom slučaju ostvariti svrha izricanja uslovnih osuda iz člana 52
stav 2 KZ, u okviru opšte svrhe izricanja krivičnih sankcija iz člana 4 stav 2
KZ.
Odluku o troškovima krivičnog postupka sud je donio na osnovu člana 226 i 229
ZKP-a i istom obavezao okrivljenog da na ime paušala kao dijela troškova
krivčnog postupka plati iznos od 30,00 eura, koji iznos je odredjen imajući u
vidu složenost predmeta, trajanje postupka i imovne prilike okrivljenog.
Na osnovu člana 75 KZ sud je prihvatio navedeni sporazum o priznanju krivice i
u pogledu odluke o mjeri bezbjednosti i okrivljenom izrekao mjeru bezbjednosti
sa kojom su od istog, kao predmet izvršenja krivičnog djela, trajno oduzete
registarske tablice sa oznakama NK AU D..
Na osnovu svega izloženog, primjenom odredbi člana 303 ZKP-a odlučeno je kao u
izreci presude.
OSNOVNI SUD U N., dana 20.04.2012. godine
Zapisničar S U D I J A
Papović Budimirka s.r. Djuričković Igor s.r.
Za tačnost otpravki tvrdi I ovjerava Službenik suda
PRAVNA POUKA: Protiv ove presude dozvoljena je žalba u roku od 8 dana od dana
prijem Iste preko ovog suda Višem sudu Podgorica