K.br. 904/12
U IME CRNE GORE
OSNOVNI SUD U N., kao prvostepeni krivični, sudija Vukota Vujačić, uz
sudjelovanje Mrvaljević Desanke, kao zapisničara u krivičnom predmetu protiv
okrivljenog A. B., zbog krivičnog djela falsifikovanje isprave iz čl. 412 st.
2 u vezi 1 KZ, nakon donošenja rješenja o usvajanju sporazuma o priznanju
krivice, dana 20.11.2012. godine, donio je
P R E S U D U
Okrivljeni: A. B., JMBG .., od oca S. i majke D., rodjene Dj., rodjen ....
godine, u N., sa prebivalištem u N. – V., selo B., državljanin Crne Gore,
nezaposlen, završio osnovnu školu, neoženjen, lošeg imovnog stanja, ranije
neosudjivan
K r i v j e
Što je:
Neutvrdjenog dana tokom februara mjeseca 2012. godine u mjestu V. – N.,
napravio lažnu javnu ispravu u namjeri da je upotrijebi kao pravu, na način
što je na svoje neregistrovano putničko motorno vozilo, marke „Golf 1“,
postavio registarsku tablicu NK AH ..., koja registarska tablica je izdata za
putničko motorno vozilo, marke „Lada Niva …“, 714 x 4“, vlasništvo MP B.DOO,
pa je tako lažnu javnu ispravu upotrijebio kao pravu sve do dana 11.08.2012.
godine, kada je zatečen od strane granične policije B. da upravlja navedenim
putničkim motornim vozilom.
- čime bi učinio krivično djelo falsifikovanje isprave iz čl. 412 st. 2/1
Krivičnog zakonika.
- pa Sud okrivljenom primjenom citiranih zakonskih odredbi kao i odredbi iz
čl. 4 st. 2, čl. 42 st. 1 čl. 52, čl. 53, čl. 54 Krivičnog zakonika i čl. 229
st. 1 i čl. 303 st. 1 čl. 374 st. 1 Zakonika o krivičnom postupku, i z r i č e
USLOVNU OSUDU
Kojom mu utvrdjuje kaznu zatvora u trajanju od 3 (tri) mjeseca i istovremeno
odredjuje da se ova kazna neće izvršiti ako u roku od 1 (jedne) godine po
pravosnažnosti presude ne učini novo krivično djelo.
Na osnovu čl.75 st. 1. KZ okrivljenom se izriče
MJERA BEZBJEDNOSTI
Trajno se oduzima registarska tablica br. NK AH ...,
Obavezuje se okrivljeni da na ime paušala kao dijela troškova krivičnog
postupka plati novčani iznos u iznosu od 30,00 EUR-a, u roku od 15 dana od
dana pravosnažnosti presude, pod prijetnom prinudnog izvršenja, na žiro račun
ovog Suda br. … i da sudu dostavi o izvršenoj uplati.
O b r a z l o ž e n j e
Osnovno državno tužilaštvo N., optužnim predlogom Kt.br. 630/12 od 9.10.2012.
godine, stavilo je na teret okrivljenom A. B. da je izvršio krivično djelo
činjenično i pravno opisano u izreci ove presude.
Takodje Osnovno državno tužilaštvo N. je aktom Kt.br. 630/12 od 9.10.2012.
godine, dostavilo ovom sudu sporazum o priznanju krivice, sačinjen dana
9.10.2012. godine izmedju zamjenika Osnovnog državnog tužioca i okrivljenog A.
B., a zbog krivičnog djela falsifikovanje isprave, činjenično i pravno opisano
u izreci ove presude.
Utvrdjujući da li postoji dovoljno dokaza o krivici okrivljenog za predmetno
krivično djelo, na ročištu za razmatranje sporazuma, zamjenik Osnovnog
državnog tužioca, podnio je sudu dokaze koje je prikupio u prethodnom postupku
I to zapisnik o saslušanju okrivljenog, potvrdu Uprave policije – PJ N. – EGP
B. od 11.08.2012. godine, službenu zabilješku EGP B. br. 717-8/12 od
11.08.2012. godine I službenu zabilješku od 13.08.2012. godine, koju je
sačinio službenik Uprave policije G. Z..
Sud je pribavio izvod iz kaznene evidencije za okrivljenog.
Iz sadržine prikupljenih dokaza na koje okrivljeni nije imao nikakvih
primjedbi, sud je zaključio da je Osnovni državni tužilac pružio dovoljno
dokaza o krivici okrivljenog A. B. I da je okrivljeni u vrijeme I na način
opisan u izreci ove presude učinio krivično djelo falsifikovanje isprave iz
čl. 412 st. 2 u vezi st. 1 ZKP-a, za koje ga je ovaj sud oglasio krivim, a
nakon što je u svemu prihvatio sporazum o priznanju krivice.
Odlučujući o visini kazne iz sporazuma o priznanju krivice, zaključenom između
stranaka, ovaj sud je našao da je predlog stranaka u vezi sa kaznom
prihvatljiv. Ovo iz razloga što je okrivljeni relativno mlad čovjek, da ranije
nije osuđivan i da je dao obećanje da u buduće neće činiti ovakva ili slična
krivična djela. Ove okolnosti po nalaženju ovog suda su olakšavajuće
okolnosti, dok otežavajućih okolnosti na strani okrivljenog sud nije našao, pa
je primjenom čl. čl.53 i 54 KZ, okrivljenom izrekao uslovnu osudu, kao u
izreci, nalazeći da će se sa prijetnjom izvršenja utvrdjene kazne zatvora, te
provjerom ponašanja okrivljenog u periodu od jedne godine u dovoljnoj mjeri
uticati da ubuduće ne čini nova krivična djela, čime će se sa uspjehom
ostvariti svrha uslovne osude iz čl.52 KZ u okviru opšte svrhe izricanja
kriv.sankcija u smislu čl.4 st. 2. KZ.
Na osnovu čl.75 KZ okrivljenom je izrečena mjera bezbjednosti – oduzimanje
registarskih tablica br. NK AH ..., kao predmeta upotrijebljenog za izvršenje
krivičnog djela.
Kako je optuženi oglašen krivim, Sud je istog obavezao da na ime troškova
krivičnog postupka plati iznos od 30,oo eura, na ime paušala, kao dijela
troškova krivičnog postupka, srazmjerno trajanju i složenosti krivičnog
postupka i imovnom stanju optuženog, shodno čl. 229 st.1. u vezi čl.226 ZKP-a.
Sa iznijetih razloga, a na osnovu čl. 303 st. 1 ZKP-a odlučeno je kao u izreci
presude.
OSNOVNI SUD U N., dana 20.11.2012. godine.
ZAPISNIČAR  S U D I J A
Mrvaljević Desanka,s.r. Vujačić Vukota,s.r.
Za tačnost otpravka tvrdi i ovjerava
Službenik suda
PRAVNA POUKA: Protiv ove presude nezadovoljna stranka ima
pravo žalbe u roku od 8 dana od dana prijema
iste preko ovog suda, Višem sudu Podgorica.