U IME CRNE GORE
K.br. 32/12
VIŠI SUD U PODGORICI, kao prvostepeni krivični po sudiji Tabaš Predragu, uz
učešće namještenika Novčić Slobodanke kao zapisničara, u predmetu protiv
optuženog K. M., koga brani A. L., advokat iz Podgorice po službenoj dužnosti,
zbog krivičnog djela neovlašćena proizvodnja, držanje i stavljanje u promet
opojnih droga iz čl. 300 st. 1 Krivičnog zakonika, po optužnici Višeg državnog
tužioca u Podgorici Kt.br. 186/11-2 od 28.02.2011. godine, koju je na ročištu
povodom odlučivanja o sporazumu o priznanju krivice zastupala Lj. L. zamjenik
VDT-a u Podgorici, nakon donešenog rješenja o usvajanju sporazuma o priznanju
krivice, dana ... godine, donio je
P R E S U D U
Optuženi:
K. M., JMBG …, od oca M. i majke I., rodjene R, rodjenog ... godine u P., sa
prebivalištem u Ž., Ul. N. h. br…, državljanin C. G., neoženjen, nezaposlen,
završio srednju rudarsku školu, lošeg imovnog stanja, osudjivan
KRIV JE
Zato što je:
Dana 13.12.2011. godine u Baru, u naselju Šušanj bb, u iznajmljenom apartmanu,
u kući vlasništvo N. V., neovlašćeno radi prodaje držao opojnu drogue-
marihuanu, supstancu proglašenu za opojnu drogu Rješenjem o utvrđivanju
opojnih droga (Sl.list SRJ br. 44/02), na način što je u ruksaku koji se
nlazio u sobnom ormaru držao sakrivena 3 ručno pravljena pvc pakovanja sa
opojnom drogom-marihuanom, ukupne težine 3045 grama, koju opojnu drogu su
istog dana pronašli i oduzeli ovlašćeni policijski službenici Uprave policije-
Područne jedinice Bar, prilikom pretresa navedenog apartmana,
-čime je izvršio krivično djelo – neovlašćena proizvodnja, držanje i stavljanje u promet opojnih droga iz čl. 300 st. 1 Krivičnog zakonika.
Pa ga sud primjenom citiranih zakonskih odredbi, te odredbi čl. 4 st. 2, 32,
36, 42 i 51 Krivičnog zakonika, te odredbi čl. 226, 229. i 303. Zakonika o
krivičnom postupku.
O S U Đ U J E
Na kaznu zatvora u trajanju od 1 (jedne) godine, u koju kaznu će mu se
uračunava i vrijeme provedeno u pritvoru od 13.12.2011. godine, pa nadalje dok
pritvor bude trajao.
Na osnovu čl. 75.u vezi čl. 300 st. 7. Krivičnog zakonika, optuženom se i z r
i č e
MJERA BEZBJEDNOSTI
ODUZIMANJE PREDMETA
ODUZIMA SE opojna droga-marihuana u količini od 3045 grama, koja se ima
uništiti po pravosnažnosti presude.
OBAVEZUJE SE optuženi da na ime troškova krivičnog postupka uplati ovom sudu
iznos od 2.050,00 eura, na ime nagrade i nužnih izdataka postavljenog mu
branioca po službenoj dužnosti adv. A. L., te da na ime paušala plati iznos od
50,00 eura Višem državnom tužilašvu u Podgorici, sve u roku od 15 dana po
pravosnažnosti presude pod prijetnjom prinudnog izvršenja.
O b r a z l o ž e nj e
Optužnicom Višeg Državnog tužilaštva u Podgorici Kt.br. 186/11-2 od
28.02.2012. godine, optuženom K. M. stavljeno je na teret izvršenje krivičnog
djela neovlašćena proizvodnja, držanje i stavljanje u promet opojnih droga iz
čl. 300 st. 1 Krivičnog zakonika.
Dana 17.05.2012. godine, zastupnik optužbe je dostavio sudu sporazum o
priznanju krivice, zapisnik o pregovaranju i zapisnik o saslušanju optuženog.
Na ročištu za razmatranje sporazuma, održanom dana 06.06.2012. godine, sud je
pročitao dokaze predložene optužnicom i to: zapisnik o pretresanju stana i
drugih prostorija koje je koristio optuženi K. M. Uprave policije PJ Bar
Ku.br. 588/11 od 13.12.2011. godine, potvrdu o privremeno oduzetim predmetima
od optuženog K. M. Uprave policije PJ Bar Ku.br. 588/11 od 13.12.2011. godine,
izvještaj Uprave policije - Forenzički Centar Danilovgrad br. 5546/11 sa
fotoelaboratom o hemijskom vještačenju biljne materije oduzete od optuženog K.
M., izvještaj Uprave policije – Forenzički Centar Danilovgrad br. 1187-1/11 o
fizičko-hemijskom vještačenju tragova papilarnih linija izuzetih sa tri pvc
pakovanja sa opojnom drogom-marihuanom, izvod iz KE Uprave policije-PJ
Pljevlja od 20.12.2011.godine za optuženog K. M., zapisnik o pregovaranju VDT
Podgorica Kt.br. 186/11-2 od 09.05.2012. godine, zapisnik o saslušanju
optuženog K. M. Kt.br. 186/11-2 od 09.05.2012. godine, sporazum o priznanju
krivice Kt.br. 186/11-2 od 17.05.2012. godine.
Iz sadržine pročitanih dokaza, na koje optuženi i njegov branilac nijesu imali
nikakvih primjedbi, sud zaključuje da je državni tužilac pružio dovoljno
dokaza o krivici optuženog K. M., te da je optuženi izvršio krivično djelo
neovlašćena proizvodnja, držanje i stavljanje u promet opojnih droga iz čl.
300 st. 1 Krivičnog zakonika na način, u vrijeme i na mjestu kako je to
opisano izrekom ove presude, a nakon što je u svemu prihvatio sporazum o
priznanju krivice.
Odlučujući o visini kazne za optuženog iz sporazuma o priznanju krivice,
zaključenog između stranaka, sud je našao da je predlog stranaka u vezi sa
kaznom prihvatljiv. Ovo iz razloga što je po ocjeni suda kazna zatvora u
trajanju od 1 (jedne) godine srazmjerna stepenu krivice optuženog i težini
počinjenog krivičnog djela, te da će se istom postići svrha kažnjavanja iz čl.
32. Krivičnog zakonika, da optuženi ubuduće ne vrši krivična djela, u okviru
opšte svrhe izricanja krivičnih sankcija iz čl. 4. st. 2. Krivičnog zakonika.
U izrečenu kaznu zatvora optuženom je uračunato i vrijeme provedeno u pritvoru
počev od 13.11.2011. godine, pa nadalje dok pritvor bude trajao, odnosno dok
optuženi stupi na izdržavanje kazne, a shodno odredbi čl. 51 Krivičnog
zakonika, a kako je to obuhvaćeno i sporazumom o priznanju krivice koji je
zaključen između stranaka.
Shodno odredbi čl. 75. u vezi čl. 300 st. 7 Krivičnog zakonika, optuženom je
izrečena i mjera bezbjednosti – oduzimanje predmeta, pa je od optuženog
oduzeta opojna droga-marihuana heroin u količini od 3045 grama, koja se ima
uništiti po pravosnažnosti presude, za koje predmete zakon predviđa obavezno
oduzimanje, a u skladu i sa pomenutim sporazumom o priznanju krivice.
Kako je optuženi oglašen krivim, sud ga shodno čl. 226,229 i 303. Zakonika o
krivičnom postupku, obavezuje i na plaćanje troškova krivičnog postupka i to
paušala u iznosu od 50,00 eura Višem državnom tužilašvu u Podgorici, te da na
ime nagrade i nužnih izdataka postavljenog mu branioca po službenoj dužnosti
uplati ovom sudu iznos od 2.050,00 eura, i to na ime nagrade i nužnih izdataka
postavljenog mu branioca po službenoj dužnosti adv. A. L., u roku od 15 dana
po pravosnažnosti presude pod prijetnjom prinudnog izvršenja, a sve u skladu
sa sporazumom o priznanju krivice koji je zaključen između stranaka.
Sa izloženog, a shodno odredbi čl. 303. st. 1. Zakonika o krivičnom postupku,
odlučeno je kao u izreci presude.
VIŠI SUD U PODGORICI
Dana, 06.06.2012. godine
Zapisničar S U D I J A
Novčić Slobodanka Predrag Tabaš
DN-a, po primjerak:
1. VDT Podgorica,
2. Optuženom,
3. Braniocu optuženog,
4. A/A.
Postupljeno, dana ___ godine