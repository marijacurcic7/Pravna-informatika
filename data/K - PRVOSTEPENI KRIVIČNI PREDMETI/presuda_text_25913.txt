U IME CRNE GORE
K.br. 116/12
VIŠI SUD U PODGORICI, kao prvostepeni krivični po sudiji Tabaš Predragu, uz
učešće namještenika Novčić Slobodanke kao zapisničara, u predmetu protiv
optuženog K. N., koga brani J. A., advokat iz Podgorice po službenoj dužnosti,
zbog krivičnog djela neovlašćena proizvodnja, držanje i stavljanje u promet
opojnih droga iz čl. 300 st. 1 Krivičnog zakonika, po optužnici Višeg državnog
tužioca u Podgorici Kt.br. 65/2012 od 11.09.2012. godine, koju je na ročištu
povodom odlučivanja o sporazumu o priznanju krivice zastupao Ž. T.-zamjenik
VDT-a u Podgorici, nakon donešenog rješenja o usvajanju sporazuma o priznanju
krivice, dana 16.10.2012. godine, donio je
P R E S U D U
Optuženi:
K. N., JMBG. …, od oca Ž. i majke M., rodjene G., rodjen … godine u P., sa
prebivalištem u P.-ul. O. R. br. …, državljanin C. G., po zanimanju g. d.,
zaposlen u preduzeću “B. s.” P., neoženjen, završio f. v. u., dobrog imovnog
stanja, neosudjivan.
KRIV JE
Zato što je:
Dana 24.07.2012. godine, u Podgorici, neovlašćeno prodao marihuanu, supstancu
proglašenu za opojnu drogu Rješenjem o utvrdjivanju opojnih droga (“Sl.list
SRJ” br. 44/02), iako je bio svjestan da na taj način postupay neovlašćeno i
protivpravno, pa je to i htio, na način što je od S. U., kao kupca, primio
iznos od 250,00 eura na ime kupoprodajne cijene 150 grama marihuane, nakon
čega je dana 27.07.2012. godine, u kampu na ušću rijeke Bojane, u Ulcinju,
predao S. U. jedno pakovanje opojne droge-marihuane, ukupne težine 145,49
grama, koja je bila upakovana u PVC kesu, koju opojnu drogu su narednog dana
pronašli i oduzeli ovlašćeni policijski službenici,
- čime je izvršio krivično djelo – neovlašćena proizvodnja, držanje i
stavljanje u promet opojnih droga iz čl. 300 st. 1. Krivičnog zakonika.
Pa ga sud primjenom citiranih zakonskih odredbi, te odredbi čl. 4 st. 2, 32,
36, 42,45. i 46. Krivičnog zakonika, te odredbi čl. 226, 229, 303. i 374.
Zakonika o krivičnom postupku.
O S U Đ U J E
Na kaznu zatvora u trajanju od 6 (šest) mjeseci.
Na osnovu čl. 75.u vezi čl. 300 st. 7. Krivičnog zakonika, optuženom se i z r
i č e
MJERA BEZBJEDNOSTI
ODUZIMANJE PREDMETA
ODUZIMA SE opojna droga-marihuana u količini od 145,49 grama, koja se ima
uništiti po pravosnažnosti presude.
OBAVEZUJE SE optuženi da na ime troškova krivičnog postupka-sudskog paušala
plati
novčani iznos od 100,00 eura, od čega 50,00 eura Višem sudu u Podgorici na
broj žiro računa 832-7113-04, koji se vodi kod Podgoričke banke-Societe
Generale Group AD Podgorica, a 50,00 eura Višem državnom tužilaštvu u
Podgorici na broj žiro računa 832-1187-31, koji se vodi kod Podgoričke banke-
Societe Generale Group AD Podgorica, te da na ime nagrade i nužnih izdataka
postavljenog mu branioca po službenoj dužnosti adv. J. A., uplati ovom sudu
iznos od 300,00 eura, sve u roku od 15 dana po pravosnažnosti presude pod
prijetnjom prinudnog izvršenja.
O b r a z l o ž e nj e
Optužnicom Višeg Državnog tužilaštva u Podgorici Kt.br. 65/2012 od 11.09.2012.
godine, optuženom K. N. stavljeno je na teret izvršenje krivičnog djela
neovlašćena proizvodnja, držanje i stavljanje u promet opojnih droga iz čl.
300 st. 1 Krivičnog zakonika.
Dana 04.10.2012. godine, zastupnik optužbe je dostavio sudu sporazum o
priznanju krivice, zapisnik o pregovaranju i zapisnik o saslušanju optuženog.
Na ročištu za razmatranje sporazuma, održanom dana 16.10.2012. godine, sud je
pročitao dokaze predložene optužnicom i to: službenu zabilješku Uprave
policije PJ Podgorica Sektor kriminalističke policije Grupa za borbu protiv
droge PJ Bar, PJ Budva i Ispostava policije Ulcinj Ku.br. 136/12 od
28.07.2012. godine, potvrdu Uprave policije PJ Bar – Ispostava Ulcinj Ku.br.
136/12 od 28.07.2012. godine o privremeno oduzetim predmetima od S. U.,
potvrdu Uprave policije PJ Bar – Ispostava Ulcinj Ku.br. 136/12 od 28.07.2012.
godine o privremeno oduzetim predmetima od optuženog K. N., izvještaj
Forenzičkog centra u Danilovgradu br. 3175/12 o hemijskom vještačenju biljne
materije oduzete od optuženog K. N. i izvršio uvid u fotodokumentaciju koja je
sastavni dio izvještaja, izvještaj Forenzičkog centra Danilovgrad br. 3176/12
o hemijskom vještačenju biljne materije oduzete od lica S. U. i izvršio uvid u
fotodokumentaciju koja je sastavni dio izvještaja, izvještaj Uprave policije
PJ Podgorica iz kaznene evidencije za optuženog od 13.08.2012. godine,
pročitao iskaz svjedoka P. N. sa zapisnika o saslušanja svjedoka Kri.br.
212/12 od 28.07.2012. godine, iskaz svjedoka K. A. sa zapisnika o saslušanju
svjedoka Kri.br. 212/12 od 28.07.2012. godine, iskaz svjedoka S. U. sa
zapisnika o saslušanju svjedoka Kri.br. 212/12 od 28.07.2012. godine, iskaz
svjedoka J. A. sa zapisnika o saslušanju svjedoka Kri.br. 212/12 od
28.07.2012. godine, iskaz svjedoka J. M. sa zapisnika o saslušanju svjedoka
Kri.br. 212/12 od 28.07.2012. godine, zapisnik o pregovaranju VDT-a Podgorica
Kt. br. 65/12 od 03.10.2012. godine, zapisnik o priznanju krivice optuženog
Kt.br.65/12 od 03.10.2012. godine, sporazum o priznanju krivice optuženog
Kt.br. 65/12 od 04.10.2012. godine.
Iz sadržine pročitanih dokaza, na koje optuženi i njegov branilac nijesu imali
nikakvih primjedbi, sud zaključuje da je državni tužilac pružio dovoljno
dokaza o krivici optuženog K. N., te da je optuženi izvršio krivično djelo
neovlašćena proizvodnja, držanje i stavljanje u promet opojnih droga iz čl.
300 st. 1 Krivičnog zakonika na način, u vrijeme i na mjestu kako je to
opisano izrekom ove presude, a nakon što je u svemu prihvatio sporazum o
priznanju krivice.
Odlučujući o visini kazne za optuženog iz sporazuma o priznanju krivice,
zaključenog između stranaka, sud je našao da je predlog stranaka u vezi sa
kaznom prihvatljiv. Ovo iz razloga što je po ocjeni suda kazna zatvora u
trajanju od 6 (šest) mjeseci srazmjerna stepenu krivice optuženog i težini
počinjenog krivičnog djela, te da će se istom postići svrha kažnjavanja iz čl.
32. Krivičnog zakonika, da optuženi ubuduće ne vrši krivična djela, u okviru
opšte svrhe izricanja krivičnih sankcija iz čl. 4. st. 2. Krivičnog zakonika.
Shodno odredbi čl. 75. u vezi čl. 300 st. 7 Krivičnog zakonika, optuženom je
izrečena i mjera bezbjednosti – oduzimanje predmeta, pa je od optuženog
oduzeta opojna droga-marihuana heroin u količini od 145,49 grama, koja se ima
uništiti po pravosnažnosti presude, za koje predmete zakon predviđa obavezno
oduzimanje, a u skladu i sa pomenutim sporazumom o priznanju krivice.
Kako je optuženi oglašen krivim, sud ga shodno čl. 226. i 229. Zakonika o
krivičnom postupku, obavezuje i na plaćanje troškova krivičnog postupka i to
paušala u iznosu od 100,00 eura, od čega 50,00 eura Višem državnom tužilaštvu
u Podgorici na broj žiro računa 832-1187-31, koji se vodi kod Podgoričke
banke-Societe Generale Group AD Podgorica i 50,00 eura Višem sudu u Podgorici,
na broj žiro računa 832-7113-04, koji se vodi kod Podgoričke banke-Societe
Generale Group AD Podgorica), te da na ime nagrade i nužnih izdataka
postavljenog mu branioca po službenoj dužnosti adv. A. J., uplati ovom sudu
iznos od 300,00 eura, sve u roku od 15 dana po pravosnažnosti presude pod
prijetnjom prinudnog izvršenja, a sve u skladu sa sporazumom o priznanju
krivice koji je zaključen između stranaka.
Sa izloženog, a shodno odredbi čl. 303. st. 1. Zakonika o krivičnom postupku,
odlučeno je kao u izreci presude.
VIŠI SUD U PODGORICI
Dana, 16.10.2012. godine
Zapisničar S U D I J A
Novčić Slobodanka Predrag Tabaš
DN-a, po primjerak:
1. VDT Podgorica,
2. Optuženom,
3. Braniocu optuženog,
4. A/A.
Postupljeno, dana ___ godine