K. br. 66/12
U IME CRNE GORE
OSNOVNI SUD U PODGORICI, po sudiji Jovović Željki, uz učešće namještenika suda
Rajković Danijele kao zapisničara, u krivičnom predmetu protiv okrivljenog Đ.
S. zbog krivičnog djela ugrožavanje sigurnosti iz čl. 168 st. 2 Krivičnog
zakonika u sticaju sa krivičnim djelom nedozvoljeno držanje oružja i
eksplozivnih materija iz čl. 403 st. 1 Krivičnog zakonika, nakon
pravosnažnosti rješenja o usvajanju sporazuma o priznanju krivice, dana 05.
11. 2012. godine donio je
P R E S U D U
Okrivljeni
Đ. S., JMBG xxxxxxxxxxxxx, od oca V. i majke D., rođene E., rođen 29. 09.
19xx. godine u Podgorici, sa prebivalištem u Tuzima Gornji Milješ bb,
državljanin Crne Gore, oženjen, bez djece, završio srednju školu, nezaposlen,
srednjeg imovnog stanja, osuđivan presudom Osnovnog suda u Podgorici K. br.
03/501 od 18. 07. 2003. godine zbog krivičnog djela iz čl. 181 st. 3 KZ RCG (1
mjesec zatvora uslovno na 1 godinu).
K r i v j e
Što je:
Dana 29. 10. 2011. godine, u buregdžinici „Centar 2“ u Tuzima, Opština
Podgorica, neovlašćeno nosio oružje i prijetnjom da će napasti na život i
tijelo oštećenih V. S. i V. G., ugrozio njihovu sigurnost, na način što je
prišao stolu gdje su oštećeni sjedjeli i pištolj marke "Crvena zastava" model
70, kalibar 7,65 mm, fabričkog broja 139002, koji je neovlašćeno nosio na
javnom mjestu suprotno članu 10 a Zakona o oružju, repetirao govoreći "E sad
ćeš da pričaš što mene interesuje", usmjeravajući cijev pištolja prvo prema
oštećenom V. S., zatim prema oštećenom V. G., što je kod oštećenih izazvalo
osjećaj straha i ugroženosti
- čime je izvršio krivično djelo ugrožavanje sigurnosti iz čl. 168 st. 2
Krivičnog zakonika u sticaju sa krivičnim djelom nedozvoljeno držanje oružja i
eksplozivnih materija iz čl. 403 st. 1 Krivičnog zakonika.
Pa mu sud za navedena krivična djela primjenom odredbi čl. 4 st. 2, čl. 32,
čl. 42 st. 1, čl. 36, 45 st.1 tač.3, čl. 46, te čl. 48 st.1 Krivičnog
zakonika, prethodno utvrdjuje
Za krivično djelo, ugrožavanje sigurnosti iz čl. 168 st. 2 Krivičnog zakonika
kaznu zatvora u trajanju od 45 (četrdesetpet) dana, za krivično djelo
nedozvoljeno držanje oružja i ekplozivnih materija iz čl. 403 st. 1 Krivičnog
zakonika, kaznu zatvora u trajanju od 45 (četrdesetpet) dana
Pa ga sud primjenom citiranih članova i čl. 48 st. 2 Krivičnog zakonika, te
čl. 226, 229 i 374 Zakonika o krivičnom postupku,
O S U Đ U J E
Na jedinstvenu kaznu zatvora u trajanju od 2 (dva) mjeseca.
Obavezuju se okrivljeni da Osnovnom sudu u Podgorici na ime troškova krivičnog
postupka plati iznos od 50,00€, u roku od 15 dana po pravosnažnosti presude,
pod prijetnjom prinudnog izvršenja.
Na osnovu čl. 75 Krivičnog zakonika prema okrivljenom se izriče:
MJERA BEZBJEDNOSTI
Oduzimaju se od okrivljenog Đ. S. pištolj marke "Crvena zastava" model 70,
kalibar 7,65 mm, fab. broj 139002 broj 4789/11, kao predmet upotrijebljen u
izvršenju krivičnog djela.
O b r a z l o ž e nj e
Osnovno državno tužilaštvo u Podgorici je optužnim predlogom Kt. br. 1657/11-2
od 19. 01. 2012. godine stavilo na teret okrivljenom Đ. S. izvršenje krivičnog
djela ugrožavanje sigurnosti iz čl. 168 st. 2 Krivičnog zakonika u sticaju sa
krivičnim djelom nedozvoljeno držanje oružja iz čl. 403 st. 1 Krivičnog
zakonika.
Nakon podnošenja optužnog predloga sudu, zamjenik ODT-a, okrivljeni i njegov
branilac su zaključili sporazum o priznanju krivice dana 09. 10. 2012. godine.
Utvrđujući da li postoji dovoljno dokaza o krivici okrivljenog za predmetno
krivično djelo, na ročištu za razmatranje sporazuma, sud je ocijenio sadržinu
dokaza koje je prikupio tužilac a koji se nalaze u spisima predmeta.
Iz sadržine prikupljenih dokaza, sud je zaključio da je državni tužilac pružio
dovoljno dokaza o krivici okrivljenog Đ. S. i da je okrivljeni u vrijeme i na
način opisan u izreci ove presude učinio krivično djelo ugrožavanje sigurnosti
iz čl. 168 st. 2 Krivičnog zakonika u sticaju sa krivičnim djelom nedozvoljeno
držanje oružja i eksplozivnih materija iz čl. 403 st. 1 Krivičnog zakonika, za
koja ga je ovaj sud oglasio krivim, a nakon što je u svemu prihvatio sporazum
o priznanju krivice.
Odlučujući o krivičnoj sankciji iz sporazuma o priznanju krivice, zaključenog
između stranaka, ovaj sud je našao da je predlog stranaka u vezi sa krivičnom
sankcijom prihvatljiv, jer je isti u skladu sa interesima pravičnosti a
sankcija odgovara svrsi izricanja krivičnih sankcija.
Okrivljeni je obavezan da plati troškove krivičnog postupka-paušal, saglasno
odredbi člana 229 Zakonika o krivičnom postupku.
Sa iznijetih razloga, na osnovu čl. 303 st. 1 Zakonika o krivičnom postupku,
odlučeno je kao u izreci ove presude.
OSNOVNI SUD U PODGORICI, dana 05. 11. 2012. godine
ZAPISNIČAR S U D I J A
Danijela Rajković Željka Jovović
DN-a: Primjerak rješenja dostaviti:
- ODT Podgorica,
- Okrivljenom i braniocu adv. M. N.,
- a/a
Postupljeno dana ______
Namještenik suda ______
Danijela Rajković, s.r Željka Jovović, s.r
PRAVNA POUKA: Protiv ove presude je dozvoljena žalba
samo ako presuda nije u skladu sa
zaključenim sporazumom.
ZTO: Danijela Rajković