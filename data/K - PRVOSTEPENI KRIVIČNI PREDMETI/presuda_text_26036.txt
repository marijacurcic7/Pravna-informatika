OSNOVNI SUD U ROŽAJAMA
K.br.68/13.
U IME CRNE GORE
OSNOVNI SUD U ROŽAJAMA i to Predsjednik suda Zahit Camić, kao sudija
pojedinac, sa zapisničarem Adisom Burdžović, odlučujući po optužnom predlogu
Osnovnog Državnog Tužilaštva iz Rožaja Kt.br.87/13 od 04.06. 2013.godine,
protiv okrivljenog R. S. iz Rožaja zbog krivičnog djela nedozvoljeno držanje
oružja i eksplozivnih materija iz čl. 403.st.1. Krivičnog zakonika, nakon
održanog glavnog i javnog pretresa u prisustvu Zamjenika Osnovnog Državnog
Tužioca Armina Selmanovića iz Rožaja, i orkivljenog dana 12.08.2013.g. donio
je i javno objavio
P R E S U D U
Okrivljeni R. S. JMB., od oca R., majke H. rođene D. rođen 01.03.1980.g.,
oženjen, otac jednog maloletnog djeteta, zaposlen u Luksemburg, srednje imovno
stanje, neosuđivan.
K R I V J E
Što je:
neutvrđenog dana aprila mjeseca 2013.g. u selu Biševo, Opština Rožaje,
protivno odredbama čl. 10a Zakona o oružju (Sl. list RCG br. 49/04 od
22.07.2004.g. godine, Sl. list Crne Gore br. 49/08 od 15.08.2008.godine, 73/10
od 10.12. 2010.g. 20/11 od 15.04.2011.g., 40/11 od 08.08.2011. godinu)
neovlašćeno nabavio i držao vatreno oružju i to pištolj marke CZ 7,62 mm, ser.
Br. 57191,
-​ čime je izvršio krivično djelo nedozvoljeno držanje oružja i eksplozivnih materija iz čl. 403. st. 1. Krivičnog zakonika 
-​ pa mu sud primjenom pomenutog zakonskog propisa i čl. 4,13, 15, 32, 36, 52,53, 54, 75 Krivičnog zakonik, čl. 226, 229 i 374. Zakonika o krivičnom postupku izriče, 
USLOVNU OSUDU
Kojom mu utvrđuje kaznu zatvora u trajanju od 3 (tri) mjeseca, i istovremeno
određuje da se ista neće izvršiti ukoliko isti u roku jedne godine od dana
pravosnažnosti presude ne učini novo krivično djelo.
Da plati u korist budžetskih sredstava na ime troškova krivičnog postupka –
paušala iznos od 40,00 eura.
Okrivljenom se izriče mjera bezbjednosti oduzimanje pištolja marke CZ 7,62 mm,
ser. br. 57191.
Sve u roku od 15 dana po pravosnažnosti presude.
O b r a z l o ž e n j e
ODT iz Rožaja podnio je optužni predlog Kt.br.87/13. od 04.06.2013. godine,
protiv okrivljenog R. S. iz Rožaja, zbog krivičnih djela nedozvoljeno držanje
oružja i eksplozivnih materija iz čl. 403.st.1. Krivičnog Zakonika.
Na glavnom pretresu Zamjenik ODT-a istakao je da je izvedenim dokazima
utvrđeno da je okrivljeni izvršio krivično djelo za koje je optužen. Predložio
je da sud okrivljenog oglasi krivim za izvršeno krivično djelo i osudi ga na
kaznu zatvora u trajanju od tri mjeseca.
Okrivljeni R. S. na glavnom pretresu je izjavio da ne priznaje izvršenje
krivičnog djela ni krivicu za krivično djelo nedozvoljeno držanje oružja i
eksplozivnih materija iz čl. 403.st.1. KZ.
Na glavnom pretresu okrivljeni je u svojoj odbrani istakao:
Da je polovinom aprila mejseca ove godine kod njegove kuće u naselju Bandžovo
brdo došao jedan momak koji se preziva D. i pitao ga da li prodaje vozilo
marke Seat, tip Toledo. Istom je kazao da vozilo prodaje za iznos od 300,00
eura. Taj momak mu je kazao da nema novac i pitao ga da li može da ga za novac
sačeka. Kazao mu je da auto može da uzme samo ako ima novac. Nakon dva dana
taj momak je ponovo došao kod njegove kuće i pitao ga da li može da mu vozilo
da za pištolj koji je vlasništvo njegovog oca kao garanciju da će mu za
dvadeset dana donijeti novac. Pristao je da mu vozilo da obzirom da je vozilo
bilo u lošem stanju a novac mu je bio potreban. Pošli su kod njegove kuće u
Biševo gdje se vozilo nalazilo. Taj momak je u njegovoj vikendici ostavio
pištolj. Istom je predao ključeve od vozila i pošao je za Luksemburg gdje
radi. Vozilo nije posedovalo akomulator, tako da je taj momak došao sa drugom
i donijeli su akomulator i vozilo stavili u pogon. Kada se vratio iz
Luksemburga vidio je ispred stanice policije vozilo parkirano i tada je saznao
kome je vozilo prodao. Kako mu vozilo nije plaćeno uzeo je pištolj i isti
vratio u policiju gdje je kazao da mu je pištolj ostavljen kao garancija za
plaćanej vozila. Već tri godine boravi u Luksemburgu. Nije znao da je
zabranjeno držanje oružja bez odobrenja , jer u tom slučaju pištolj ne bi ni
uzeo.
Na glavnom pretresu sud je izveo dokaze: po saglasnosti stranaka pročitao
iskaze svedoka M. M. i N. D. dati na zapisnicima Kt.br. 87/13 od 18.05.2013.g.
pred ODT-om u Rožajama, pročitao potvrdu o privremeno oduzetom oružju –
municiji i ispravama o oružju br. 02-240-1603 od 18.05.2013.g., pročitao izvod
iz kaznene evidencije na ime okrivljenog, dok nije izveo dokaz neposrednim
saslušanjem u svojstvu svedoka M. M. i N. Dautovića jer se isto pokazalo
suvišnim u odnosu na utvrđeno činjeničnos tanje.
Svedok M. M. na zapisniku Kt.br. 87/13 od 18.05.2013.g. pred ODT-om u Rožajama
je istakao: da mu je N. D. u ovoj godini jednog dana dao pištolj marke tetejac
sa dva paketića metkova i dva šaržera od pištolja da ostavi kod njegove kuće.
Nakon toga Nazim je došao kod njegove kuće i tražio mu pištolj, metkove i
šanžere kako bi iste dao R. S. za vozilo marke Seat Toledo, plave boje. N. je
dao pištolj, metkove i šanžere i sjutradan su pošli u mjestu Biševo kod R. S.
kod kojeg su uzeli vozilo. N. mu je kazao da je R. predhodno dao pištolj,
metkove i šanžere. Nakon nekoliko dana policija ga je pozvala u vezi ovoga ,
gdje je kazao šta mu je poznato u vezi ovoga.
Svjedok N. D. na zapisniku Kt.br. 87/13 od 18.05.2013.g. pred ODT-om u
Rožajama istakao je: Da mu je okrivljeni R. S. u ovoj godini ponudio na
prodaju vozilo marke Seat Toledo, plave boje. Istom je kazao da će mu za
vozilo dati jedan pištolj, dvije kutije metkova i dva šanžera našta je isti
pristao. Dogovorili su se gdje da se nađu i da mu pištolj, metkove i šanžere
preda. Istom je predao pištolj, metkove i šanžere u Rožajama. Sjutradan su se
dogovorili da vozilo preuzme u Biševo. Pozvao je M. M. i pošli su kod kuće
okrivljenog, gdje im je isti vozilo dao. Vozilo su parkirali kod M. kuće u
naselju Carine. Okrivljeni mu je kazao da mu je pištolj, metkove i šanžere
poklonio M. otac. Nije mu poznato šta je okrivljeni sa pištoljem uradio.
Sud je cijeneći iskaz okrivljenog i izvedene dokaze pojedinačno i u vezi sa
ostalim izvedenim dokazima, te je na osnovu takve ocjene utvrdio činjenično
stanje iz kojeg proizilazi i pravna kvalifikacija krivičnog djela kao u izreci
presude.
Iz iskaza okrivljenog se vidi da je on od svedoka N. uzeo pomenuti pištolj
koji je držao u njegovoj kući, a da je za uzvrat istom dao vozilo marke Seat,
tip Toledo za koje su se predhodno pogodili. Za vozilo su u selu Biševo gdje
se vozilo nalazilo došli nazim i njegov drug, a da je predhodnog dana N. njemu
dao predmetni pištolj. Da je nakon toga pošao za Luksemburg gdje radi i kada
je došao u Rožajama vidio je da je to vozilo parkirano ispred stanice
policije. U policiji je vratio pištolj koji je predhodno uzeo od N. i ispričao
zbog čega je isti uzeo. Njegov iskaz u ovom dijelu sud je prihvatio kao tačan
i isti u tom dijelu uzeo kao dokaz, jer je potvrđen izvedenim dokazima.
Međutim, njegov iskaz u preostalom dijelu , sud nije mogao prihvatiti jer je
isti usmjeren ka izbjegavanju krivično-pravne odgovornosti i kao takav ničim
nije potvrđen.
Iz iskaza svjedoka M. M. se vidi da je on sa N. D. pošao u selo Biševo kod
kuće okrivljenog odakle su uzeli vozilo marke Seat, tip Toledo koje je N.
predhodno od istog kupio. N. mu je kazao da je za to vozilo okrivljenom dao
pištolj koji je predhodno njemu dao da drži kod njegove kuće, a nakon toga
isti uzeo. Da su vozilo dovezli u Rožajama. Njegov iskaz sud je u svemu
prihvatio kao tačan i ubedljiv i kao takav saglasan sa iskazom svjedoka N. , a
u odlučnim činjenicama i sa iskazom okrivljenog u dijelu koji je sud njegov
iskaz prihvatio.
Iz iskaza svedoka N. D. se vidi da je on od okrivljenog kupio vozilo marke
Seat, tip Toledo. Da mu je za to vozilo dao pištolj za koji mu je kazao da mu
je poklonio M. otac. Sjutradan je pošao sa M. u Biševu gdje su vozilo uzeli i
dovezli u Rožajama. Njegov iskaz, sud je prihvatio kao tačan, saglasan sa
ostalim izvedenim dokazima, kao i sa iskazom okrivljenog.
Iz potvrde o privremeno oduzetom oružju, municiji i isprava o oružju br.
02-240-1603 od 18.05.2013.g. Ispostave Rožaje, proizilazi da je od okrivljenog
oduzet pištolj marke CZ, seriskog broja C-57191, kal. 7,62 mm sa praznim
okvirom. Ovaj dokaz sud je u svemu prihvatio kao tačan jer je saglasan sa
iskazom okrivljenog i izvedenim dokazima.
Iz izvoda iz kaznene evidencije na ime okrivljenog proizilazi da isti nije
osuđiva, tako da je ovaj dokaz sud prihvatio kao tačan.
Pravnom ocjenom utvrdjenog činjeničnog stanja, sud je našao da su u radnjama
okrivljenog sadržani svi bitni elementi krivičnog djela nedozvoljeno držanje
oružja i eksplozivnih materija iz čl. 403. st.1. KZ izvršenog na način,
vrijeme i mjestu kao u izreci presude pod stavom 1. Naime, okrivljeni je
neutvrđenog dana u mjesecu Aprilu 2013.g. u selu Biševu, Opština Rožaje
neovlašćeno nabavio i držao vatreno oružje i to pištolj marke CZ kal. 7,62 mm,
seriskog broja 57191 protivno odredbama čl. 10 a st. Zakona o oružju, jer za
isti nije posjedovao odobrenje izdato od nadležnog organa da isti može
nabavljati i drzati.
Cijeneći subjektvini odnos okrivljenog prema izvršenim krivičnim djelima, sud
je našao da je isti u konkretnom slučaju postupao sa umišljajem, jer je znao
da ne posjeduje odobrenje za nabavljanje predmetnog oružja, te je na to
pristao, a samim tim i na zabranjenu posledicu.
Za izvršeno krivično djelo sud je našao da je okrivljeni krivično pravno
odgovoran, te ga je za ista oglasio krivim pošto je našao da nema elemenata
koji bi isključivali njegovu krivično pravnu odgovornost i izrekao mu uslovnu
osudu, utvrđujući mu pri tom kaznu zatvora u trajanju od tri mjeseca i
istovremeno određujući da se ista neće izvršiti ukoliko isti u roku od jedne
godine dana ne učini nova krivična djela.
Prilikom izricanja uslovne osude kao mjere upozorenja okrivljenom za izvršeno
krivično djelo , sud je imao u vidu svrhu uslovne osude, ličnost izvršioca
predmetnog krivičnog djela, njegovo dosadašnje vladanje, što potvrđuje i
njegova neosuđivanost, njegove porodične prilike da je otac jednog maloletnog
djeteta, njegov odnos prema izvršenom krivičnom djelu, pa mu je sud u tom
smislu vodeći računa o svrsi uslovne osude kao mjere upozorenja istom izrekao
uslovnu osudu ubijeđen da će se upozorenjem uz prijetnju kaznom dovoljno
uticati na okrivljenog da više ne izvrši novo krivično djelo.
U smislu čl. 226. i 229. ZKP, sud je obavezao okrivljenog da plati ovom sudu
na ime troškova krivičnog postupka – paušala iznos od 40,00 eura, a ovo
imajući u vidu trajanje i složenost krivičnog postupka.
U smislu čl. 75. KZ, sud je okrivljenom izrekao mjeru bezbijednosti
oduzimanjem predmetnog pištolja, kao predmet izvršenja krivičnog djela.
OSNOVNI SUD U ROŽAJAMA, dana 12.08.2013. godine.
ZAPISNIČAR PREDSJEDNIK SUDA
Adisa Burdžović s.r. Zahit Camić s.r.
PRAVNA POUKA : protiv ove presude može se izjaviti žalba
u roku od 8 dana od dana prijema iste i to Višem sudu u
Bijelom Polju, a preko ovog suda.