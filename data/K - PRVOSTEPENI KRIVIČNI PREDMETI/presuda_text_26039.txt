K. 120/2012
U I M E C R N E G O R E
OSNOVNI SUD U CETINJU, kao krivični, po sudiji Srđanu Vujoviću, kao pojedincu,
uz sudjelovanje namještenika suda Adžić Natalije, kao zapisničara, u krivičnom
predmetu optuženog V. S. iz Cetinja, zbog krivičnog djela građenje objekata
bez građevinske dozvole iz člana 326 a Krivičnog zakonika, odlučujući o
optužnom predlogu Osnovnog Državnog Tužilaštva u Cetinju Kt.br. 116/10 od
30.05.2012. godine, koji je na glavnom pretresu zastupao D. M. zamjenik ODT-a
u Cetinju, nakon održanog glavnog i javnog pretresa dana 10.07.2012. godine u
prisustvu zastupnika optužbe i okrivljenog, donio je a dana 12.07.2012. godine
javno objavio
PRESUDU
Optuženi V. S. JMBG ...... od oca B. i majke Lj. rođene P. rođen 26.09.19...
godine u Cetinju, gdje mu je i prebivalište, državljanin Crne Gore, po
zanimanju službenik, visoke stučne spreme, oženjen, otac troje maloljetne
djece, srednjeg imovnog stanja, ranije neosuđivan, protiv njega se ne vodi
drugi krivični postupak
Kriv je
Što je:
Tokom marta mjeseca 2010. godine, u ulici Omladinska br. .. u Cetinju, na
katastarskim parcelama broj 1776/1 i broj 1777/1 upisanim u listu
nepokretnosti br. 339 KO ..... protivno članu 69. Zakona o uređenju prostrora
i izgradnji objekata, kojim je propisano da se objekat može graditi na osnovu
građevinske dozvole i tehničke dokumentacije, bez prethodno pribavljene
građevinske dozvole i tehničke dokumentacije, započeo izgradnju dva objekta
dimenzija u osnovi 10 x 4 m, spratnosti – prizemlje i dva sprata,
- čime je izvršio krivično djelo građenje objekta bez građevinske dozvole iz
čl.326a Krivičnog zakonika
Sud optuženom primjenom navedenog zakonskog propisa te člana 4. stav 2, 42,
52, 53. i 54. Krivičnog zakonika i člana 229. i 374. Zakonika o krivičnom
postupku, izriče
USLOVNU OSUDU
Kojom mu utvrđuje kaznu zatvora u trajanju od 6 (šest) mjeseci i istovremeno
određuje da se ista neće izvršiti ako optuženi u roku od 2 (dvije) godine po
pravosnažnosti presude ne učini neko novo krivično djelo.
Optuženi se obavezuje da na ime troškova krivičnog postupka plati iznos od
324,50 eura, te na ime sudskog paušala iznos od 30 eura a u roku od 15 dana od
dana pravosnažnosti presude.
O b r a z l o ž e nj e
Osnovno Državno Tužilaštvo u Cetinju je optužnim predlogom Kt.br. 116/10 od
30.05.2012. godine optuženom V. S. stavilo na teret izvršenje krivičnog djela
građenje objekata bez građevinske dozvole iz čl.326 a Krivičnog zakonika. U
završnoj riječi Zamjenik ODT-a Cetinje je ostao pri podnijetom optužnom
predlogu navodeći da je sprovedenim dokazima nesumnjivo dokazano da je
optuženi izvršio krivično djelo koje mu je stavljeno na teret, pa je predložio
da ga sud oglasi krivim i osudi po zakonu.
Optuženi V. S. je u svojoj odbrani pred istražnim sudijom naveo da posjeduje
porodičnu kuću u ulici Omladinska broj .. u Cetinju gdje živi sa porodicom.
Pored ove kuće nalazi se i kuća koja još nije završena a čiji je vlasnik
njegova majka V. Lj. Tokom aprila mjeseca 2008. godine je započeo izgradnju
objekta između dva pomenuta postojeća objekta od kojih je jedan bio završen a
drugi dio čiji je on vlasnik zbog finansijske situacije nije uspio završiti
već je završne radove nastavio u martu mjesecu 2010. godine. Dana 29.03.2010.
godine inspektori Ministarstva uređenja i zaštite životne sredine su obavili
uviđaj sa činili zapisnik i nakon toga donijeli rješenje o rušenju objekta
koji se nalazi na postojećem stambeno-poslovnom objektu jer nije posjedovao
građevinsku dozvolu i tehničku dokumentaciju za objekte. Prethodno se više
puta obraćao Sekretarijatu za urbanizam koji mu nije izdao dozvolu jer je za
predmetnu lokaciju izrada detaljnog urbanističkog plana u toku. Na rješenje o
rušenju je uložio žalbu koja je usvojena i predmet vraćen na ponovni postupak.
Ima namjeru da objekat završi i legalizuje a smatra da će tek nakon donošenja
DUP-a biti udovoljeno njegovom zahtjevu i da će objekti biti ucrtani a on moći
da ih legalizuje.
Na glavnom pretresu optuženi je priznao da je u martu mjesecu 2010. godine
izvodio građevinske radove na objektu u Omladinskoj ulici na Cetinju s tim što
je napomenuo da je radove izvodio na jednom a ne na dva objekta. Prema stanju
u katastru nepokretnosti on je vlasnik jednog stana u Omladinskoj uluci, a
vlasnik drugog stana je njegov brat, dok je na ostalim nepokretnostima kao
vlasnik upisana njihova majka. Izgradnju oba objekta on je započeo početkom
2008. godine sa sviješću da prethodno nije pribavio građevinsku dozvolu za
izvođenje tih radova. Ponovio je da su svi zahtjevi koje je predao za
izdavanje građevinske dozvole bili odbijeni jer na toj lokaciji nema detaljnog
urbanističkog plana. Tačno je da je u martu mjesecu 2010. godine zatečen od
strane inspektora zaštite prostora u izvođenju radova na jednom od objekata i
to onom koji se nalazi između postojeća dva objekta. Ponavlja da tom prilikom
nije izvodio radove na objektu koji se nalazi sa bočne strane kuće i dodaje da
su radovi na tom objektu bili završeni osim fasade prije nego što su
inspektori zaštite prostora došli. Na rješenje o rušenju je izjavio žalbu i to
rješenje je ukinuto. Istakao je da su investitori na izgradnji ovih objekata
on i njegov brat kao i da se prethodno objekat vodio na njegovog oca a sada se
vodi na ime njegove majke. Pojasnio je da brata u toku inspekcijskog i
istražnog postupka pred ovim sudom nije pominjao jer je smatrao da se
cjelokupni postupak odnosi na njegovu odgovornost za izgradnju objekta koji se
nalazi između dva postojeća objekta. Pred inspektorima zaštite prostora svog
brata V. Z. nije pominjao jer nije htio da ga uvlači u sve ovo, a i jer su
inspektori samo njega zatekli da izvodi radove. Prethodno se objekat vodio na
njegovog oca a sada na majku
U završnoj riječi je predložio sudu da cijeni sve olakšavajuće okolnosti na
njegovoj strani.
Sud je na glavnom pretresu u dokaznom postupku pročitao zapisnik o
inspekcijskoj kotroli Ministarstva uređenja prostora i zaštite životne sredine
broj 1003-30/10 od 29.03.2010. godine, rješenje Ministarstva uređenja prostora
i zaštite životne sredine broj UP 1504-211/10 od 10.05.2010. godine,
obavještenje Odsjeka inspekcijske zaštite prostora Ministarstva održivog
razvoja i turizma broj 1003-58/10 od 24.11.2011. godine, na saglasan predlog
stranaka pročitao iskaze svjedoka S. S. i S. T. sa zapisnika Ki.br. 41/10 od
25.02.2011. godine i svjedoka V. Lj. sa zapisnika Ki.br. 41/10 od 28.05.2012.
godine te pročitao nalaz i mišljenje vještaka građevinske struke R. M. od
05.10.2011. godine i izvršio uvid u priložene fotografije sa lica mjesta,
nalaz i mišljenje vještaka geometra P. Š. od 04.04.2012. godine i izvod iz
kaznene evidencije na ime optuženog dostavljen od UP Ispostave Cetinje br.
02-245/371 od 03.02.2011. godine.
Zapisnikom o inspekcijskoj kotroli Ministarstva uređenja prostora i zaštite
životne sredine br. 1003-30/10 od 29.03.2010. godine je utvrđeno da su dana
29.03.2010. godine inspektori zaštite N. B. i S. S. postupajući po službenoj
dužnosti izašle na lice mjesta kod optuženog i tom prilikom utvrdile da je on
započeo rekonstrukciju postojećih stambenih objekata, na način što je u
prostoru između istih izgradio stambeni prostor dimenzija u osnovi cca 10x4m,
spratnosti P+2 a da je na bočnoj fasadi stambeno poslovnog objekta izgradio
stambeni prostor približnih dimenzija i iste spratnosti. Konstatuju da
optuženi za predmetnu rekonstrukciju ne posjeduje građevinsku dozvolu
nadležnog organa Opštine Cetinje, da je optuženi prisutan prilikom kontrole
kada je izjavio da je zahtjev za dobijanje građevinske dozvole predao Opštini
Cetinje u toku 2009. godine, te da planska dokumentacija nije usvojena a da se
nalazi na usaglašavanju kod obrađivača plana. Takođe je na zapisniku istakao
da je upoznat sa posljedicama izgradnje objekta bez građevinske dozvole.
Rješenjem Ministarstva uređenja prostora i zaštite životne sredine od
10.05.2010. godine, utvrđeno je da je poništeno Rješenje Ministarstva uređenja
prostora i zaštite životne sredine – Inspektora zaštite prostora, broj
1003-58/10 od 14.04.2010. godine. U obrazloženju se navodi da je činjenično
stanje u sprovedenom upravnom postupku nejasno i nepotpuno utvrđeno u smislu
identifikacije investitora predmetnih objekata.
Obavještenjem Odsjeka inspekcijske zaštite prostora Ministarstva održivog
razvoja i turizma br. 1003-58/10 od 24.11.2011 godine utvrđeno je da nakon
Rješenja br. UP 1504-211/10 od 10.05.2010 godine, inspekcija zaštite prostora
nije ponavljala postupak niti donijela odluku po osnovu ukidnog rješenja, kod
investitora V. S..
Nalazom i mišljenjem sudskog vještaka geometra P. Š. od 04.04.2012. godine je
utvrđeno da su zemljište ispod objekata i dvorište odnosno katastarske parcele
broj 1776/1 i 1777/1 upisane u listu nepokretnosti broj 339 KO .... kao
svojina V. I. Lj.
Na kat. parceli broj 1776/1 se nalazi stambeni objekat koji je prema
evidenciji katastra upisan kao objekat broj 1 i objekat broj 2. Objekat broj 1
je gabaritne površine 105 m2, a objekat broj 2 je površine 43 m2. Na navedenoj
parceli upisano je i dvorište površine 362 m2. Za objekat broj 1 su u „V“
listu upisani sljedeći podaci: prizemlje PD1, po kulturi stambeni prostor
površine 87 m2 je svojina V. Slobodna, sprat PD2, po kulturi stambeni prostor
površine 87 m2 je svojina V. Z. a potkrovlje PD3, po kulturi stambeni prostor
površine 83 m2 je svojina V. S. U objektu broj 2, u „V“ listu je stanje
sljedeće: prizemlje PD1, stambeni prostor površine 30 m2 je svojina V. S.. Na
kat. parceli broj 1777/1 nalazi se objekat, koji je prema evidenciji katastra
upisan kao stambeno poslovna zgrada gabaritne površine 178 m2 kao i dvorište
površine 178 m2. U podrumu ovog objekta je poslovni prostor PD1, površine 77
m2, u prizemlju poslovni prostor PD2 površine 109 m2, na spratu poslovni
prostror PD3, površine 143 m2 i u potkrovlju PD4 stambeni prostor površine 141
m2. Svi posebni djelovi ovog objekta su upisani kao svojina V. Lj. u odnosu
1/1.
Vještak je identifikacijom na licu mjesta konstatovao da se između gore
navedenih objekata koji su upisani u katastarskoj evidenciji na kat. parcelama
broj 1776/1 i br. 1777/1, nalazi novi objekat gabaritne površine 54 m2, koji
je urađen u grubim građevinskim radovima a sastoji se od prizemlja i dva
sprata. Objekat je izgrađen jednim dijelom na parceli br. 1776/1 a drugim
dijelom na parceli 1777/1. Na južnoj strani poslovnog objekta sa kat. parcele
broj 1777/1 nalazi se takođe novi objekat površine 56 m2, koji se takođe
sastoji od prizemlja i dva sprata i koji je u potpunosti završen u cjelosti na
katastarskoj parceli broj 1777/1.
Nalazom i mišljenjem sudskog vještaka građevinske struke R. M. od 05.10.2011.
godine i priloženim fotografijama je utvrđeno da se na licu mjesta dana
22.09.2011. godine nalaze tri objekta u nizu od kojih je srednji objekat u
izgradnji u fazi grubih građevinskih radova, spratnosti podrum i dva sprata,
dimenzija u osnovi 10x4, koji objekat pripada prvoj kategoriji građevinskih
objekata i koji je svojim vertikalnim i horizontalnim gabaritima uklopljen u
postojeće objekte kao i u urbanistički koncept okruženja. Drugi objekat takođe
pripada prvoj kategoriji građevinskih objekata sa istom vrstom armirano
betonske konstrukcije s tim što je završen i uslovan za stanovanje. Predmetni
objekti se nalaze u dijelu grada gdje je po generalnom planu planirana
izgradnja stambeno poslovnih objekata pa je vještak mišljenja da će se
stvoriti svi urbanistički i prostorni uslovi za legalizaciju istih. Oba
objekta su približnih horizontalnih dimenzija 10x4 m kao i spratnosti podrum,
prizemlje i 2 sprata.
Svjedok S. T. samostalni savjetnik III za građevinarstvo je izjavila da V. S.
nije izdata građevinska dozvola za izgradnju poslovnog objekta dimenzija 10x4
m, spratnosti P+2 kao ni za objekat koji je sagradio uz bočnu fasadu prethodno
navedenog objekta. Dodaje da se optuženi obratio za izmjenu detaljnog
urbanističkog plana u ovom dijelu ali da po tom zahtjevu nije još odlučeno.
Svjedok S. S. inspektor zaštite prostora je izjavila da je vršeći inspekcijski
nadzor zajedno sa koleginicom N.B. dana 29.03.2010. godine, na teritoriji
opštine Cetinje, u ulici Omladinska br. .. konstatovala da optuženi V. S.
izvodi radove na rekonstrukciji postojećeg objekta na način što je na prostoru
između dva objekta izgradio stambeni prostor dimenzija u osnovi cca 10 x 4
metra, spratnosti P+2. Takođe je utvrdila da je na bočnoj strani stambeno
poslovnog objekta izgradio stambeni prostor približnih dimenzija i iste
spratnosti. Navodi da je prilikom kontrole optuženi bio prisutan i da je
istakao da je dogradnju započeo prije pribavljanja građevinske dozvole ali da
je za istu podnio zahtjev tokom 2009. godine i da građevinsku dozvolu nije
dobio iz razloga što Opština nije usvojila plansku dokumentaciju. Ponovila je
da je optuženi tom prilikom izjavio da je upoznat sa posljedicama izgradnje
objekta bez građevinske dozvole.
Svjedok V. Lj.majka optuženog je izjavila da se ona samo formalno vodi kao
vlasnik objekta a da je sa dogradnjom i drugim izvođenjem radova rukovodio
njen sin V. S. a da ona ne zna ništa o vremenu kada su izvođeni radovi.
Optuženi V. S. ranije nije osuđivan što je utvrđeno iz izvoda iz kaznene
evidencije UP Ispostava Cetinje br. 02-245/371 od 03.02.2011. godine.
Na osnovu prethodno izložene činjenične gradje koja proizilazi iz sadržine
dokaza provedenih na glavnom pretresu, ovaj sud je nesumnjivo zaključio da su
se u radnjama optuženog V. S. stekla sva obilježja bića krivičnog djela
građenje objekta bez građevinske dozvole iz člana 326 a. Krivičnog zakonika.
Naime, optuženi je tokom marta mjeseca 2010. godine, u ulici Omladinska br. ..
u Cetinju, na katastarskim parcelama broj 1776/1 i broj 1777/1 upisanim u
listu nepokretnosti br. 339 KO ..... protivno članu 69. Zakona o uređenju
prostrora i izgradnji objekata, kojim je propisano da se objekat može graditi
na osnovu građevinske dozvole i tehničke dokumentacije, bez prethodno
pribavljene građevinske dozvole i tehničke dokumentacije, započeo izgradnju
dva objekta dimenzija u osnovi 10 x 4 m, spratnosti – prizemlje i dva sprata.
Prednje utvrđenje sud temelji na odbrani optuženog koju je cijenio kao
djelimično priznanje a u dijelu građenja objekta koji se nalazi između dva
postojeća objekta koja su evidentirana u katastarskoj evidenciji. Prednje
utvrđenje proizilazi i iz ostalih pročitanih dokaza i to saslušanih svjedoka,
zapisnika o izvršenom inspekcijskom nadzoru te iz nalaza i mišljenja
angažovanih vještaka. U dijelu činjeničnog opisa kojim se optuženom na teret
stavlja da je izvršio krivično djelo tako što je u martu mjesecu 2010. godine
započeo izgradnju i drugog objekta na bočnoj-južnoj strani poslovnog objekta
sa kat. parcele broj 1777/1 iz lista nepokretnosti broj 339 KO ... sud je
mišljenja da su provedenim dokazima, dokazani navodi optužnog predloga. Naime,
optuženi je bio prisutan kontroli koju su obavila službena lica inspekcije
uređenja prostora i zaštite životne sredine i tom prilikom nije prigovorio
zapisniku u dijelu da je upravo on investitor oba objekta i da su radovi na
jednom od objekata završeni mnogo ranije. Takođe, svjedok S. S. u svom iskazu
upravo optuženog označava kao jedinog investitora oba objekta a i svjedok V.
Lj. takođe navodi da se ona samo formalno vodi kao vlasnik objekta a da je
njen sin V. S. rukovodio dogradnjom i drugim izvođenjem radova. Imajući u vidu
da optuženi u odbrani navodi da je on podnosio zahtjeve za izdavanje
građevinske dozvole odnosno za izmjenu urbanističkog plana što potvrđuje i
svjedok S. T. i da optuženi ne pominje da je takve zahtjeve podnosio njegov
brat V. Z. kao i da u odbrani u toku istražnog postupka, koja je uslijedila
nakon što je poništeno rješenje o rušenju, optuženi nije isticao da je
investitor drugog objekta njegov brat, sud nije prihvatio njegovu odbranu u
dijelu da je investitor jednog od objekata njegov brat. Sud nije prihvatio
odbranu optuženog da je radove na objektu na bočnoj strani poslovno stambenog
objekta sa kat. parcele broj 1777/1 završio u martu mjesecu 2008. godine jer
takva odbrana nema utemeljenje u bilo kom od provedenih dokaza odnosno u
suprotnosti je sa zapisnikom o izvršenom inspekcijskom nadzoru i iskazom
svjedoka S. S. a i prema dokazima iz spisa predmeta optuženi je zahtjev za
izdavanje građevinske dozvole podnosio u toku 2009. godine pa kako ni optuženi
ne spori da je radove na oba objekta započeo i izvodio bez građevinske
dozvole, sud je ovakvu odbranu cijenio kao sračunatu na djelimično
izbjegavanje krivične odgovornosti obzirom da je optuženi svjestan da je
predmetno činjenje kao krivčno djelo inkriminisano tek Zakonom o izmjenama i
dopunama Krivičnog zakonika koji je objavljen u " Sl. listu CG" broj 40/2008
od 27.06.2008. godine.
Članom 69. Zakona o uređenju prostora i izgradnji objekata ("Sl.list CG" broj
51/08) je propisano da se objekat može graditi na osnovu građevinske dozvole i
tehničke dokumentacije a u skladu sa članom 4. izgradnja objekata je skup
radnji koje obuhvata izrada tehničke dokumentacije, izdavanje građevinske
dozvole, građenje objekta i konačno izdavanje upotrebne dozvole. U skladu sa
članom 9. stav 1. tačka 13. istog zakona, građenje objekta je izvođenje radova
radi građenje novog objekta, rekonstrukcije ili promjene stanja u prostoru.
Obzirom da je članom 326 a Krivičnog zakonika ("Sl.list CG" broj 40/08)
propisano da ko protivno propisima o izgradnji objekata, planiranju i uređenju
prostora započne građenje objekta bez prethodno pribavljene građevinske
dozvole ili gradi objekat suprotno izdatoj građevinskoj dozvoli i tehničkoj
dokumentaciji ili odluci nadležnog organa o zabrani građenja, ovaj sud je
imajući u vidu sve naprijed navedeno mišljenja da su se u radnjama optuženog
V. S. stekla sva bitna obilježja bića krivičnog djela koje mu je stavljeno na
teret.
Sud je odredjujući subjektivni odnos optuženog prema izvršenom krivičnom djelu
utvrdio da se radi o direktnom umišljaju jer iz njegove odbrane proizilazi da
je bio svjestan da je izvođenje građevinskih radova bez prethodno pribavljene
građevinske dozvole i tehničke dokumentacije, krivično djelo pa je i pored
toga pristupio izvođenju građevinskih radova čime je bio svjestan svog djela i
htio njegovo izvršenje, iz kojih razloga je optuženog oglasio krivim.
Prilikom odmjeravanja vrste i visine krivične sankcije koju će izreći
optuženom, sud je imao u vidu da je za predmetno krivično djelo zakonom
zaprijećena kazna zatvora u trajanju od 6 mjeseci do 5 godina. U skladu sa
članom 42. Krivičnog zakonika cijenjene su sve okolnosti koje utiču da kazna
bude manja ili veća, pa je na strani optuženog od olakšavajućih okolnosti
cijenjeno da se radi o porodičnom čovjeku, ocu troje maloljetne djece, da je
ranije neosuđivan, da je djelimično priznao izvršenje krivičnog djela kao i da
su objekti rađeni na nepokretnostima koje su u njegovom ili vlasništvu njegove
porodice te da je mišljenjem vještaka građevinske struke utvrđeno da su
predmetni objekti izgrađeni u dijelu grada gdje je po generalnom planu
planirana izgradnja upravo stambeno poslovnih objekata i da će se s obzirom na
horizontalne i vertikalne gabarite stvoriti svi urbanistički i prostorni
uslovi za legalizaciju istih, čime je jačina ugrožavanja i povreda zaštićenog
dobra mala, pa kako otežavajućih okolnosti nije bilo, sud je mišljenja da se u
konkretnom slučaju, a imajući u vidu naprijed navedene olakšavajuće okolnosti
može očekivati da će se upozorenjem uz prijetnju kaznom koja je u visini
zakonom predviđenog minimuma, dovoljno uticati na optuženog da ubuduće ne vrši
krivična djela, te da nije nužno da se kazna primijeni radi krivično-pravne
zaštite, već da će se i uslovnom osudom iz izreke ove presude u potpunosti
ostvariti svrha izricanja ove krivične sankcije iz čl. 52 Krivičnog zakonika u
okviru opšte svrhe propisivanja i izricanja krivičnih sankcija iz čl. 4 st. 2
Krivičnog zakonika.
Optuženi je, shodno čl. 226. i 229. ZKP-a, obavezan da plati troškove
krivičnog postupka u iznosu od 324,50 eura, koji se odnose na ime isplaćenih
nagrada vještaku građevinske struke i vještaku geometru dok je paušal u iznosu
od 30,00 eura, sud odredio uzimajući u obzir konkretan slučaj, trajanje
postupka i imovne prilike optuženog. Navedeni iznos optuženi je dužan platiti
u roku od 15 dana od dana pravosnažnosti presude, a pod prijetnjom izvršenja.
Na osnovu svega navedenog, a na osnovu čl. 374. ZKP-a, odlučeno je kao u
izreci.
OSNOVNI SUD U CETINJU
Dana 12.07.2012. godine
ZAPISNIČAR S U D I J A
Natalija Adžić, s.r. Srđan Vujović