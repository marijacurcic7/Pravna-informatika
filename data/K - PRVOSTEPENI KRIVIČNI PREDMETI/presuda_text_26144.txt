HYPERLINK
"http://sr.wikipedia.org/wiki/%D0%A1%D0%BB%D0%B8%D0%BA%D0%B0:Coat_of_arms_of_Montenegro.svg"
K. br. 195/13
U IME CRNE GORE
OSNOVNI SUD U PODGORICI, kao prvostepeni krivični, po sudiji Jovović Željki uz
učešće Rajković Danijele kao zapisničara u krivičnom predmetu protiv
okrivljenog R. N. iz Podgorice, zbog krivičnog djela produženo krivično djelo
falsifikovanje i zloupotreba kreditnih kartica i kartica za bezgotovinsko
plaćanje iz čl. 260 st. 2 u vezi st.1 Krivičnog zakonika u vezi čl. 49
Krivičnog zakonika, rješavajući po optužnom predlogu ODT Podgorica Kt. br.
96/13 od 26. 02. 2013. godine, nakon održanog glavnog i javnog pretresa u
prisustvu zastupnika optužbe Kažić Marije i okrivljenog, dana 15. 04. 2013.
godine, donio je i istog dana javno objavio
P R E S U D U
Okrivljeni
R. N., od oca S. i majke B., rođene B., rođen 13. 02. 19XX. godine, u
Podgorici, sa prebivalištem u Podgorici, ul. Medunska br. XX, državljanin Crne
Gore, završio srednju elektrotehničku školu, po zanimanju auto električar,
razveden, otac troje djece, lošeg imovnog stanja, neosuđivan.
Kriv je
Što je:
U periodu od 21. do 24. novembra 2012. godine, u Podgorici, u ulici Admirala
Zmajevića, svjestan svog djela, čije je izvršenje htio, znajući da je njegovo
djelo zabranjeno, u više navrata, upotrijebio tuđu pravu platnu karticu "Visa"
izdatu od strane "Atlas banke" iz Podgorice, koju je neovlašćeno pribavio, na
način što je istu uzimao iz novčanika svoje djevojke - oštećene J. M., da bi
je zatim upotrijebio dana 21. 11. 2012. godine, tako što je sa bankomata
Podgoričke banke, podigao novac u iznosu od 300 eura, te dana 24. 11. 2012.
godine, sa istog bankomata, u dva navrata podigao novac u iznosu od po 300,00
eura i jednom u iznosu od 90,00 eura, i na taj način sebi pribavio
protivpravnu imovinsku korist u označenim iznosima,
- čime je izvršio produženo krivično djelo falsifikovanje i zloupotreba
kreditnih kartica za bezgotovinsko plaćanje iz čl. 260 st. 2 u vezi st. 1
Krivičnog zakonika u vezi čl. 49 Krivičnog zakonika.
Pa mu Sud za navedeno krivično djelo primjenom čl. 4 st. 2, čl. 42 st. 1, čl.
52 st. 2, čl. 53 i 54 Krivičnog zakonika i čl. 226, 229, 239 i 374 Zakonika o
krivičnom postupku, izriče
USLOVNU OSUDU
Kojom mu predhodno utvrđuje kaznu zatvora u trajanju od 6 (šest) mjeseci i
istovremeno određuje da se ista neće izvršiti, ako okrivljeni u roku od 2
(dvije) godine po pravosnažnosti presude ne izvrši novo krivično djelo i
ukoliko u roku od 4 (četiri) mjeseca po pravosnažnosti presude, oštećenoj J.
M., ne isplati na ime imovinskopravnog zahtjeva iznos od 990,00 eura, dok se u
preostalom dijelu imovinskopravnog zahtjeva oštećena upućuje na parnični
postupak.
Obavezuje se okrivljeni da plati na ime troškova krivičnog postupka iznos od
30,00 €, u roku od 15 dana po pravosnažnosti presude, pod prijetnjom prinudnog
izvršenje
O b r a z l o ž e nj e
Optužnim predlogom ODT Podgorica Kt. br. 96/13 od 26. 02. 2013. godine,
stavljeno je na teret okrivljenom R. N., da je izvršio produženo krivično
djelo falsifikovanje i zloupotreba kreditnih kartica za bezgotovinsko plaćanje
iz čl. 260 st. 2 u vezi st. 1 Krivičnog zakonika u vezi čl. 49 Krivičnog
zakonika.
Zastupnik optužbe je u završnoj riječi izjavio, da u cjelosti ostaje pri
podnijetom optužnom predlogu obzirom da je provedenim dokazima na glavnom
pretresu na nesumnjiv način utvrdjeno da je okrivljeni R. N. izvršio krivično
djelo stavljeno mu na teret, pa je predložio da sud okrivljenog oglasi krivim
i osudi po zakonu.
Okrivljeni je u svojoj odbrani u predhodnom postupku na zapisniku o saslušanju
osumnjičenog od 12. 02. 2013. godine pred ODT-om Podgorica, izjavio da je
tačno da je podizao novac nekoliko puta uz pomoć kartice koja je vlasništvo J.
M. i to na bankomatu u ulici Admirala Zmajevića. Objasnio je da su on i J. M.
bili u dugogodišnjoj emotivnoj vezi i medjusobno su se finansirali, pomagali,
odnosno ona mu je pomogla da podigne jedan kredit u iznosu od 4.500,00 eura, a
on je njoj pomogao na način što je preuzeo neki njen dug od kamataša koji je
ona imala prema njima. Nije se mogao tačno sjetiti datuma kada je to bilo,
kada je u ulici Admirala Zmajevića iznajmio jedan stan gdje su se on i M.
gledali. Tada je M. rekao da mu treba novac i to nekih 900,00 eura, pa mu je
M. rekla da će mu dati taj novac, i tada mu predala njenu platnu karticu i
rekla mu da podigne novac sa računa. Kako je zaposlen kao taksi vozač u
udruženju "Žuti taxi" i kako radi svakoga dana, smjena mu počinje od 06:00
časova, izašao je iz stana i na bankomatu podigao novac. Podigao je koliko se
sjeća 1.200,00 eura, a što je uradio u tri dana. Prvi put karticu mu je dala
M. a drugi i treći dan karticu je uzeo bez njene dozvole i sam podizao novac.
Dva poslednja dana novac je podizao bez njenog znanja i to joj nije rekao, da
ne bi došlo do svadje. Nakon par dana su se posvadjali oko nekih privatnih
stvari i njene ljubomore, a kasnije se ispostavilo da je M. saznala da je
podigao novac. Nije se mogao sjetiti datuma kada se to dogodilo jer datume
slabo pamti. Ne spori da M. J. duguje novac u iznosu od 1.200,00 eura i taj
novac će vratiti ali trenutno nema para za to. Izjavio je da ne umije da
objasni zašto nije odjednom podigao sav novac već iz nekoliko navrata.Na
glavnom pretresu održanom dana 15. 04. 2013. godine je izjavio, da u cjelosti
ostaje pri odbrani koju je dao u predhodnom postupku i dodao da je bez M.
znanja podigao novac u iznosu od 290,00 eura, a predhodno po M. odobrenju još
700,00 eura. Razlika u kazivanju u odnosu na predhodni postupak, je objasnio
na način što je kazao da je tačno to što je rekao na glavnom pretresu da je
podigao ukupno 990,00 eura i da je kada je davao izjavu kod tužioca vjerovatno
pogriješio kada je navodio iznose, pa je naveo kao ukupan iznos, iznos od
1.200,00 eura.
U završnoj riječi je naveo da mu je žao što je izvršio krivično djelo i da će
obeštetiti oštećenu. Ukazao je sudu da prilikom odlučivanja o krivičnoj
sankciji ima u vidu pored drugih okolnosti i činjenicu da je otac troje
malodobne djece, da je razveden, da mu je bivša supruga srbijanka i da se
vratila u Srbiju, pa sa svojim roditeljima vodi računa i jedini je hranilac i
staralac svoje malodobne djece.
Sud je u dokaznom postupku saslušao svjedoka - oštećenu J. M., pročitao izvod
Atlas banke Podgorica br. 11 za period od 01. 11. 2012. godine do 30. 11.
2012. godine sa prilozima, po računu oštećene J. M., izvršio uvid u video
zapis predmetnog dogadjaja i pročitao izvještaj Uprave policije PJ Podgorice
iz kaznene evidencije na ime okrivljenog R. N. od 04. 03. 2013. godine.
Ocjenom navoda optužbe, odbrane, kao i svih provedenih dokaza, sud je na
nesumnjiv način utvrdio, da je okrivljeni izvršio krivično djelo stavljeno mu
na teret, na način, u vrijeme, i na mjestu, kako je to predstavljeno izrekom
ove presude, pa ga je sud oglasio krivim i izrekao mu sankciju kao u izreci
presude iz sledećih razloga.
Svjedok oštećena J. M., je u predhodnom postupku na zapisniku od 07. 02. 2013.
godine, pred ODT-om Podgorica izjavila da je sa R. N. bila u emotivnoj vezi i
da se upravo iz tog razloga dešavalo da kod njega provede nekoliko dana u
stanu gdje je spavala, s tim da je napomenula da njih dvoje nikada nijesu
imali zajednicu života, već je većinu vremena provodila kod svoje kuće, a samo
bi se nekada desilo da ode kod njega i da prespava. Tako je bilo 19. novembra
2012. godine, poslije posla je otišla kod N. i u njegovom stanu je spavala 19
i 20 uveče, da bi 21 normalno otišla na posao. N. radi u "Taxi " firmi i
njegovo radno vrijeme počinje u 06,00 sati ujutro. Kada je došla na posao, a
zbog slave je otišla u banku i podigla 20,00 eura. Istovremeno se interesovala
za stanje na računu jer o tome vodi dosta urednu evidenciju. Naime, svaki
priliv i odliv novca sa njenog računa se registruje na način što dobije SMS
poruku o stanju. Kada je podigla tih 20,00 eura, stigla joj je poruka sa
stanjem na računu i vidjela je da nešto nije uredu odnosno da je iznos novca
na računu koji je ostao dosta manji od onoga koji je očekivala. U tom trenutku
to je nije previše opteretilo, pa nije obraćala preveliku pažnju jer je bila u
žurbi. Nakon završetka posla vidjela se sa N., ali je naredna dva dana provela
kod svoje kuće. Zna da je 23.novembra uveče a to je bio petak ponovo pošla kod
N. u stan, kako bi kod njega kući provela vikend. Ništa se neobično nije
dešavalo te večeri odnosno niti je podizala novac sa svog računa niti je kome
davala karticu. Tek u ponedeljak, a s ozbirom da je očekivala neku uplatu na
računu, u trenutku kada je SMS-om banka obavijestila da joj je na račun leglo
još 300,00 eura i kada je vidjela stanje na računu vidjela je da nešto nije u
redu jer iznos novca na računu je bio manji za skoro 1.000,00 eura. Odmah je
otišla u Atlas banku kako bi provjerila o čemu se radi, i tada su joj
službenici banke nakon što su izvukli izvod sa računa objasnili da je neko sa
bankomata podizao novac četiri puta i to u iznosima od po 300,00 eura i to
dana 21.11.2012. godine, te dva puta taj isti iznos dana 24.11.2012. godine i
24. 11. 2012. godine podignut je iznos od 90,00 eura. U banci su joj takodje
rekli da je novac podignut sa bankomata u ulici Admirala Zmajevića. Nakon tog
saznanja sve joj je bilo jasno. Naime, R. N. živi u ulici Admirala Zmajevića i
bankomat sa kojeg je podignut novac se nalazi do njegovog ulaza. Kada je to
saznala vidjela se sa N. i pitala ga o čemu se radi i da li je to on uradio,
na šta joj je on rekao da je zbog finansijskih problema i zbog dugovanja prema
nekim osobama uzeo njenu karticu i sa bankomata pored njegovog ulaza podigao
novac. Tada joj je rakao da će joj novac nadoknaditi narednog dana, ali to do
danas nije uradio. Objasnila je da je bila u vezi sa kraćim i dužim prekidima
sa R. N. od 2009. godine i da čitavo to vrijeme N. nije davala platnu karticu
koja je izdata na njen račun u Atlas banci. Čak mu nikada ni za svoje potrebe
nije davala karticu, da sa kartice podigne novac. Karticu je isključivo
koristila ona i niko više. Nikada se nije desilo, da joj N. traži karticu i da
mu je ona da. Objasnila je da joj R. N. nije tražio novac niti joj je u
novembru 2012. godine govorio da ima finansijskih problema niti je tražio da
mu pomogne u rješavanju tih problema. Dakle, N. je potpuno samostalo bez
njenog odobrenja i njenog znanja uzeo platnu karticu iz njenog novčanika i
podigao novac sa bankomata. Pridružila se krivičnom gonjenju protiv
okrivljenog i postavila imovinskopravni zahtjev u iznosu od 1019,70 eura jer
je to vrijednost novca za koji je umanjen njen račun zbog R. N..
Na glavnom pretresu održanom dana 15. 04. 2013. godine je izjavila, da je
dobijala poruke kako o prilivu sredstava na karticu tako i poruke o odlivu
novca sa računa. Medjutim kako je bila u stanu kod okrivljenog, i on je
koristio njen telefon pošto je imala besplatne razgovore pa je iskoristio tu
situaciju i sa njenog telefona brisao poruke koje su je obavještavale o odlivu
sredstava. Objasnila je da rijetko podiže novac na bankomatu, a kada je
21.novembra 2012. godine podigla novac u iznosu od 20,00 eura bila je šokirana
kada je obaviještena koliko je novca skinuto sa njenog računa. Na kraju je
izjavila da N. nikada nije imao njenu dozvolu niti je koristio njenu karticu
od Atlas Mont banke.
Iz izvoda Atlas banke Podgorica br. 11 za period od 01. 11. 2012. godine do
30. 11. 2012. godine sa prilozima, po računu oštećene J. M., proizilazi, da je
sa račune M. J. iz Podgorice ul. Petra Matovića xxx, dana 21. 11. 2012.
godine, sa bankomata navedene banke koji se nalazi u Podgorici u ul. Admirala
Zmajevića podignut iznos od 300,00 eura zatim dana 24.11.2012. godine u dva
navrata u iznosu od po 300,00 eura i jednom u iznosu od 90,00 eura.
Nakon uvida u video zapis predmetnog dogadjaja, okrivljeni je naveo da je on
lice zabilježeno na snimku koje na automatu podiže novac.
Iz izvještaja Uprave policije PJ Podgorice iz kaznene evidencije na ime
okrivljenog R. N. od 04. 03. 2013. godine utvrđeno je da okrivljeni nije
osuđivan.
Na osnovu naprijed izloženog sud je na nesumnjiv način utvrdio da je
okrivljeni u periodu od 21. do 24. novembra 2012. godine, u Podgorici, u ulici
Admirala Zmajevića, svjestan svog djela, čije je izvršenje htio, znajući da je
njegovo djelo zabranjeno, u više navrata, upotrijebio tuđu pravu platnu
karticu "Visa" izdatu od strane "Atlas banke" iz Podgorice, koju je
neovlašćeno pribavio, na način što je istu uzimao iz novčanika svoje djevojke
- oštećene J. M., da bi je zatim upotrijebio dana 21. 11. 2012. godine, tako
što je sa bankomata Podgoričke banke, podigao novac u iznosu od 300 eura, te
dana 24. 11. 2012. godine, sa istog bankomata, u dva navrata podigao novac u
iznosu od po 300,00 eura i jednom u iznosu od 90,00 eura, i na taj način sebi
pribavio protivpravnu imovinsku korist u označenim iznosima, čime su se u
radnjama okrivljenog stekli svi bitni objektivni i subjektivni elementi bića
krivičnog djela produženo krivično djelo falsifikovanje i zloupotreba
kreditnih kartica za bezgotovinsko plaćanje iz čl. 260 st. 2 u vezi st. 1
Krivičnog zakonika u vezi čl. 49 Krivičnog zakonika.
Okrivljeni priznaje, da je nekoliko puta uz pomoć kartice koja je vlasništvo
J.Maje i to na bankomatu u ul. Admirala Zmajevića, podizao novac, i brani se,
da je bio u dugogodišnjoj emotivnoj vezi sa M. pa je istoj rekao da mu treba
novac i to nekih 900,00 eura našto mu je ona rekla da će mu dati taj novac i
tada mu predala njenu platnu karticu i rekla mu da podigne novac sa računa, pa
je u tri dana, podigao iznos od 990,00 eura s tim da je objasnio, da mu je M.
prvi put dala karticu a da je drugi i treći put sam uzeo karticu bez njene
dozvole i sam podizao novac, koja odbrana je opovrgnuta prije svega iskazom
oštećene J. M. koja je u svom svjedočkom iskazu navela, da joj R. N. nikada
nije tražio novac niti joj je u novembru 2012. godine, rekao da ima
finansijskih problema niti je tražio da mu ona pomogne u rješavanju tih
problema i da je potpuno samostalno, bez njenog odobrenja i bez njenog znanja
uzeo platnu karticu iz njenog novčanika i podigao novac sa bankomata, a što je
saznala, kada je vidjela stanje na računu, i kada su joj službenici banke
nakon što su joj izvukli izvod sa računa objasnili da je neko sa bankomata
podizao novac, pa je odbranu okrivljenog u tom dijelu cijenio kao sračunatu na
izbjegavanje i eventualno umanjenje krivice i istu kao neosnovanu odbacio, ovo
tim prije što se i iz drugih provedenih dokaza na glavnom pretresu i to uvidom
u CD video zapis i uvodom u izvod "Atlas banke " Podgorica br. 11 za peirod od
01.11.2012. godine do 30.11.2012. godine, po računu J. M. potvrdjuje da je
okrivljeni u periodu od 21. do 24. novembra 2012. godine u Podgorici u ul.
Admirala Zmajevića, u više navrata upotrijebio tudju pravu platnu karticu
"Visa" izdatu od strane "Atlas banke" iz Podgorice, a koju je neovlašćeno
pribavio na način što je istu uzimao iz novčanika svoje djevojke oštećene J.
M. i upotrijebio je dana 21.11.2012. godine, kada je podigao novac u iznosu od
300,00 eura, zatim dana 24.11.2012. godine u dva navrata podigao novac u iznos
od po 300,00 eura i jednom u iznosu od 90,00 eura i na taj način sebi pribavio
protivpravnu imovinsku korist u označenim iznosima, pri čemu je po nalaženju
ovoga suda bio sjestan svoga djela i htio njegovo izvršenje čime se
rasvjetljava njegova subjektivna veza sa konkretnim krivičnim djelom
manifestovana u u direktnom umišljaju.
Odlučujući o krivičnoj sankciji za okrivljenog, sud je u smislu čl. 42
Krivičnog zakonika, cijenio sve okolnosti koje utiču da kazna bude manja ili
veća (olakšavajuće i otežavajuće okolnosti) u okviru zakonom propisanog
minimuma i maksimuma za predmetno krivično djelo, pa je od olakšavajućih
okolnosti cijenio njegove porodične i materijalne prilike u kojima živi, da je
razveden, otac troje maloljetne djece, da je lošeg imovnog stanja, raniju
neosudjivanost, što je utvrdjeno iz izvoda iz kaznene evidencije, dok
otežavajućih okolnosti van elemenata bića krivičnog djela nije bilo, pa je sud
cijeneći naprijed navedene olakšavajuće okolnosti, te stepen krivice
okrivljenog za izvršeno krivično djelo, primjenom čl. 53 i 54 Krivičnog
zakonika istom prethodno utvrdio kaznu zatvora u trajanju od šest mjeseci i
istovremeno odredio da se ova kazna neće izvršiti ukoliko okrivljeni u roku
provjeravanja od dvije godine po pravosnažnosti presude ne izvrši novo
krivično djelo i ukoliko u roku od četiri mjeseca po pravosnažnosti presude
oštećenoj J. M. ne isplati na ime imovinskopravnog zahtjeva iznos od 990,00
eura, koja obaveza ukoliko se ne ispuni predstavlja osnov za opozivanje
uslovne osude, na okrivljenog u dovoljnoj mjeri uticati da ubuduće ne čini
nova krivična djela, čime će se sa uspjehom ostvariti svrha uslovne osude iz
čl. 52 Krivičnog zakonika u okviru opšte svrhe izricanja krivičnih sankcija u
smislu čl. 4 st. 2 Krivičnog zakonika.
Sud je oštećenu na osnovu čl. 239 Zakonika o krivičnom postupku za
ostvarivanje imovinskopravnog zahtjeva mimo dosuđenog iznosa od 990,00 eura,
kako je to utvrđeno tokom postupka, u preostalom dijelu imovinskopravnog
zahtjeva, uputio na parnični postupak.
Kako je okrivljeni oglašen krivim, sud ga je obavezao na plaćanje troškova
krivičnog postupka - sudskog paušala, koji je u iznosu od 30,00 eura odredjen
shodno dužini trajanja postupka, njegovoj složenosti i imovinskim prilikama
okrivljenog sve u roku od 15 dana po pravosnažnosti presude, pod prijetnjom
prinudne naplate u smislu čl. 226 i 229 Zakonika o krivičnom postupku.
Sa izloženog, odlučeno je kao u izreci presude.
OSNOVNI SUD U PODGORICI, dana 15. 04. 2013. godine
ZAPISNIČAR:
|
S U D I J A:  
---|---  
Danijela Rajković,s.r.
|
Željka Jovović,s.r.  
PRAVNA POUKA:
|
Protiv ove presude dozvoljena je žalba u roku od 8 dana od dana prijema
pismenog otpravka iste, preko ovog suda Višem sudu u Podgorici.  
---|---  
ZTO Danijela Rajković
ZAPISNIČAR:
|
S U D I J A:  
---|---  
Danijela Rajković
|
Željka Jovović  
DN-a: Po primjerak presude dostaviti:
- ODT Podgorica,
- Okrivljenom,
- Oštećenoj po pravosnažnosti,
- A/a.
Postupljeno dana __
Radnik suda ______