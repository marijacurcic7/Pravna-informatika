HYPERLINK
"http://sr.wikipedia.org/wiki/%D0%A1%D0%BB%D0%B8%D0%BA%D0%B0:Coat_of_arms_of_Montenegro.svg"
HYPERLINK
"http://sr.wikipedia.org/wiki/%D0%A1%D0%BB%D0%B8%D0%BA%D0%B0:Coat_of_arms_of_Montenegro.svg"
K.br.1266/12

U IME CRNE GORE
Osnovni sud u Podgorici, po sudiji Željki Jovović, uz učešće Rajković Danijele
kao zapisničara, u krivičnom predmetu protiv okrivljenih G. D. i V. V., zbog
krivičnog djela teška krađa iz čl. 240 st. 1 tač. 1 Krivičnog zakonika u vezi
čl. 23 Krivičnog zakonika, rješavajući po optužnici ODT-a u Podgorici Kt. br.
1025/12 od 13. 11. 2012. godine, nakon završenog glavnog, javnog pretresa
održanog dana 28. 05. 2013. godine, u prisustvu zastupnika optužbe Jovanović
Maje, okrivljenih V. V., G. D. i njegovog branioca adv. A. L., donio je i dana
30. 05. 2013. godine javno objavio,
P R E S U D U
Okrivljeni
G. D., JMB xxxxxxxxxxxxx od oca B. i majke M., rođene N., rođen 29. 12. 19xx.
godine u Podgorici sa prebivalištem u Danilovgradu- Spuž bb, državljanin Crne
Gore, po zanimanju mašinski tehničar, neoženjen, bez djece, pismen, završio
srednju školu, nezaposlen, lošeg imovnog stanja, neosuđivan
V. V., od oca D. i majke V., rođene Z., rođen 27. 04. 19xx. godine u Cetinju,
sa prebivalištem u Herceg Novom Ul. Mića Vavića br. x, mjesto boravka
Podgorica Daljam bb, državljanin Crne Gore, po zanimanju vozač, oženjen, otac
jednog mldb. djeteta, pismen, završio srednju školu, lošeg imovnog stanja,
osuđivan presudom Višeg suda u Podgorici K. 344/2009 od 27. 04. 2009. godine
zbog krivičnog djela iz čl. 300 KZ CG (6 mjeseci zatvora).
K r i v i s u
Što su :
Dana 29. aprila 2012. godine oko 22,00 časova, u mjestu Daljam, opština
Podgorica, po prethodnom dogovoru i zajedno, svjesni svog djela, čije
izvršenje su htjeli, u namjeri da sebi pribave protivpravnu imovinsku korist,
obijanjem drugome oduzeli tuđe pokretne stvari, na način što su vozilom marke
"Mercedes" registarskih oznaka DG AH xxx, kojim je upravljao V. V., došli do
imanja oštećenog G. V., gdje je okrivljeni G. D. podesnim sredstvom odvalio
rešetke na prozoru pomoćnog objekta, vlasništvo oštećenog, ušao u objekat
odakle je oduzeo bakarnu kapu i lulu od kazana za pečenje rakije, bakarnu
spiralu za hlađenje rakije i elektro-bakarni kabal presjeka 3x2,5 dužine 40 m,
ukupne vrijednosti 480,60 eura, za koje vrijeme je okrivljeni V. V. ispred
kapije čuvao stražu, da bi potom oduzete stvari utovarili u vozilo i prodali
ih na otpad u Podgorici, na koji način su sebi pribavili protivpravnu
imovinsku korist u vrijednosti oduzetih stvari.
- čime su kao saizvršioci izvršili krivično djelo teška krađa iz čl. 240 st.1
tač. 1 u vezi čl. 23 Krivičnog zakonika.
Pa ih Sud na osnovu čl. 4 st. 2, 32, 36, 42 st. 1 čl. 45 st.1 tač.3, 46 st. 1
tač. 4 Krivičnog zakonika, te čl. 226, 229 i 374 Zakonika o krivičnom
postupku,
O S U Đ U J E
Na kazne zatvora u trajanju od po 3 (tri) mjeseca, koju kaznu su dužni
izdržati nakon pravosnažnosti presude.
Na osnovu čl. 71 Krivičnog zakonika okrivljenima se izriče
MJERA BEZBJEDNOSTI
OBAVEZNO LIJEČENJE NARKOMANA
koja će se izvršiti u ustanovi za izvršenje kazne - Zavodu za izvršenje
krivičnih sankcija Podgorica, s tim što im se vrijeme provedeno u ovoj
ustanovi uračunava u izrečenu kaznu zatvora. Navedena mjera će trajati dok
postoji potreba za liječenjem, ali ne duže od tri godine.
Obavezuju se okrivljeni da solidarno plate na ime troškova krivičnog postupka
iznos od 214,00 €, te po osnovu sudskog paušala iznos od po 30,00 €, u roku od
15 dana po pravosnažnosti presude, pod prijetnjom prinudnog izvršenja.
O b r a z l o ž e nj e
Optužnicom ODT Podgorica Kt. br. 1025/12 od 13. 11. 2012. godine, stavljeno je
na teret okrivljenim G. D. i V. V. da su kao saizvršioci izvršili krivično
djelo teška krađa iz čl. 240 st.1 tačka 1 Krivičnog zakonika, u vezi čl. 23
Krivičnog zakonika, činjenično bliže opisano u izreci presude, pa je zastupnik
optužbe zamjenik ODT-a Maja Jovanović u završnoj riječi u cjelosti ostala pri
podnijetoj optužnici i predložila sudu da okrivljene oglasi krivim i osudi po
zakonu.
Okrivljeni G. D. u svojoj odbrani navodi da nema nikakve veze sa predmetnim
događajem. Tvrdi da svom stricu i bratu od strica G. V. i G. M. nije uzeo bilo
šta, kako sa imanja tako i iz njihove kuće a poslednja tri mjeseca je boravio
u Specijalnoj bolnici u Kotoru, gdje je bio na liječenju od bolesti zavisnosti
od opojnih droga. Navodi da je nezaposlen, da je V. V.njegov komšija iz Spuža,
ali da nikada zajedno nisu bili u bilo kakvoj krađi. Dalje navodi da je sa V.
prodavao u Podgorici neki otpad ali da su to bile stvari njegovog oca. U
pitanju su bile neke cijevi od kreveta za loze, bakar od žica za stare vojne
telefone, staro željezo i druge stvari koje više ničemu ne služe. U završnoj
riječi je naveo da nije izvršio krivično djelo stvljeno mu na teret.
Okrivljeni V. V. u svojoj odbrani u prethodnom postupku navodi da je tačno da
je sa G. D. iz kuće G. M. uzeo bakarnu lulu i bakarnu kapu od kazana za
pečenje rakije, te jednu šipku sa namotanim bakarnim kablom, koje stvari su
odnijeli i prodali na otpad u Podgorici. Ne može se sjetiti tačnog datuma, ali
se sjeća da je kod njega došao G. D. te da mu je rekao da na imanju njegovog
strica ima dosta stvari koje bi se mogle prodati. Uzeo je očev automobil marke
"Mercedes" i sa istim su se odvezli do naselja Daljam, gdje se nalazilo imanje
G. M.. Automobil je ostavio na nekih 200m od kapije, da ga neko ne bi
prepoznao, a njih dvojica su došli do kapije, kojom prilikom je D. preskočio
ogradu, a on je ostao sa spoljašnje strane da čuva stražu. D. je došao do
pomoćnog objekta, kojeg je otvorio ključem za koji je znao gdje se nalazi, a
nešto kasnije je donio lulu sa bakarnom kapom od kazana za pečenje rakije,
koju mu je dodao preko ograde, nakon čega je donio i jednu cijev na koju je
bio namotan bakarni kabal dužine od oko 5m. Dalje navodi da su sve ove stvari
smjestili u automobil i odvezli ih na otpad na Konik, gdje su ih prodali po
cijeni od 43 eura, od kojeg novca su usuli 10 eura goriva, a za ostatak kupili
heroin koji su zajedno konzumirali. Navodi da je G. M. stric G. D. te da je
stoga D. znao gdje se nalaze ključevi od te kuće, da ne zna koji je bio datum
ali da misli da se sve desilo oko 22,00 časova, da on nije ulazio niti u kuću,
niti na imanje, već je rekao D. ako hoće da on to uradi, a da će ga on čekati
ispred kapije. Dalje navodi da je sa D. uživao opojnu drogu - heroin, ali je
sa tim prestao prije 4 dana i od tada se nalazi na terapiji za odvikavanje. Na
glavnom pretresu održanom dana 20. 03. 2013. godine je negirao svoju krivicu,
ističući da nije izvršio djelo stavljeno mu na teret zajedno sa G. D., već je
izvršio neko drugo djelo, ali ne sa G., da je bio maltretiran u policiji te
bio prisiljen da potpiše izjavu koju su oni sačinili, te da je svima poznato
da je predmetno djelo izvršio S. D. iz Negotina. Pojasnio je da je kod tužioca
dao svoju slobodnu izjavu, da ga niko nije maltretirao niti vršio prisilu nad
njim, ali je bio u zabludi, smatrajući da se radi o drugom djelu, koje je
izvršio. Dalje ističe da se u to vrijeme drogirao pa i ne zna šta je radio,
ali kada je davao iskaz kod tužioca nije bio drogiran. Nakon što mu je ukazano
na razlike u kazivanju pred ODT-om i na glavnom pretresu navodi da nije
izvršio ovo djelo kod G. M., da je kod tužioca pričao o načinu izvršenja djela
jer je mislio da je u pitanju potpuno drugo djelo, te da je nesvjesno u svojoj
izjavi rekao da je u pitanju G. M., koji je stric okrivljenog G. D.. Navodi da
se liječio od droge u Splitu, da istu više ne konzumira, ali još uvijek pije
terapiju za odvikavanje. U završnoj riječi je naveo da nije izvršio djelo koje
mu je stavljeno na teret, a u policiji je pričao o nekom drugom djelu.
Branilac okrivljenog G. D., advokat L. A. je u završnoj riječi naveo da je
njegov branjenik tokom cijelog postupka na ubjedljiv i dosledan način negirao
izvršenje krivičnog djela, iskaz okrivljenog V. dat pred tužiocem je neistinit
i neprihvatljiv, a posebno ako se ima u vidu oštećenje na predmetnom objektu
oštećenog u kojem je izvršena krađa, koji ne odgovara oštećenjima koje opisuje
okrivljeni V.. Dalje ističe da je i V. na glavnom pretresu opozvao svoj raniji
iskaz dat pred tužiocem, te je konačno predložio da sud okrivljenog G.
oslobodi optužbe, jer nije dokazano da je izvršio krivično djelo stavljeno mu
na teret.
Sud je u dokaznom postupku saslušao svjedoka oštećenog G. V., po saglasnom
predlogu stranaka pročitao nalaz i mišljenje sudskog vještaka komercijalne
struke Đ. D. od 25. 07. 2012. godine, pročitao izvještaj Uprave policije PJ
Podgorica iz kaznene evidencije na ime okrivljenog G. D. od 11. 12. 2012.
godine, izvještaj Uprave policije PJ Podgorica ispostava Cetinje iz kaznene
evidencije na ime okrivljenog V.V. od 14. 12. 2012. godine, pročitao dopis ZU
Specijalna bolnica za psihijatriju Dobrota Kotor od 22. 04. 2013. godine,
pročitao rješenje Područnog organa za prekršaje u Danilovgradu PP br. 386/12-2
od 20. 04. 2012. godine, po saglasnom predlogu stranaka pročitao nalaz i
mišljenje vještaka medicinske struke dr Ž. G. specijaliste psihijatra od 27.
05. 2013. godine, te izvršio uvid u potvrdu Retro centra Podgorica od 16. 04.
2013. godine kao i uvid u potvrdu Specijalne bolnice za bolesti zavisnosti u
Beogradu od 29. 04. 2013. godine.
Svjedok oštećeni G. V. u svom iskazu navodi da posjeduje imanje i kuću u selu
Daljam, gdje povremeno boravi, te da u sklopu kuće ima i manji pomoćni objekat
koji mu služi za smještaj radnih mašina i alatki za domaćinstvo. Objekat je od
tvrdog materijala, vrata su uvijek zaključana a prozori su obezbijeđeni
metalnim rešetkama. Negdje u aprilu mjesecu je primijetio da je neko pokušao
da provali u objekat, te da je on tom prilikom dodatno obezbijedio vrata
objekta, stavljajući još jedan katanac. Inače ključeve od objekta uvijek nosi
sa sobom te nema tzv. "skriveno mjesto" gdje ih ostavlja. Dva dana nakon toga,
obilazeći objekat, je primijetio da su rešetke na prozoru odvaljene, iako su
iste bile zavarene za željezo u betonu, pa pretpostavlja da su odvaljene
pajserom ili nekim drugim podobnim sredstvom. Ušavši u objekat primijetio je
da hvali kapa od kazana za pečenje rakije, lula kao i spirala za hlađenje,
izrađeni od čistog bakra zapremine 60L. Takođe odnešen je i produžni kabal
dužine 40m. Navodi da su mu i ranije odnošene stvari sa imanja, ali da ga je
ovaj događaj posebno pogodio jer se prvi put dešava da su lopovi provalili u
objekat, te da kod njega postoji bojazan da se može desiti i nešto gore od
oduzimanja stvari. Ne pridružuje se krivičnom gonjenju protiv okrivljenih niti
postavlja imovinsko pravni zahtjev.
Iz dopisa ZU Specijalna bolnica za psihijatriju Dobrota Kotor od 22. 04. 2013.
godine, sud je utvrdio da je G. D. liječen u ovoj ustanovi u periodu od 01.
12. 2011. do 07. 12. 2011. godine i u periodu od 29. 06. 2012. do 03. 10.
2012. godine.
Iz nalaza i mišljenja sudskog vještaka komercijalne struke Đ. D. od 25. 07.
2012. godine sud je utvrdio da je ukupna procijenjena vrijednost protivpravno
oduzetih i prisvojenih pokretnih stvari na dan izvršenja krivičnog djela
iznosila 480,60 €.
Iz rješenja Područnog organa za prekršaje u Danilovgradu PP br. 386/12-2 od
20. 04. 2012. godine sud je utvrdio da je okrivljenom G. D. izrečena Zaštitna
mjera obaveznog liječenja od zavisnosti hospitalnog tipa u ZU "Specijalna
bolnica za psihijatriju" - Dobrota u Kotoru.
Iz potvrde Retro centra Podgorica od 16. 04. 2013. godine i potvrde Specijalne
bolnice za bolesti zavisnosti u Beogradu od 29. 04. 2013. godine sud je
utvrdio da se okrivljeni V. V. nalazio na liječenju u Centru u periodu od 22.
07. 2013. godine do 27. 08. 2013. godine, te da je istom ugrađen naltrexon
depo 1800 mg sa prosječnim trajanjem do 180 dana.
Iz nalaza i mišljenja sudskog vještaka medicinske struke dr Ž. G. spec.
psihijatra od 27. 05. 2013. godine sud je utvrdio da su okrivljeni G. D. i V.
V. osobe prosječnih intelektualnih sposobnosti sa razvijenom toksikomanskom
zavisnošću (psihička i fizička) u prošlosti prema različitim psihoaktivnim
supstancama (marihuani, aktuelno prisutna zavisnost o heroinu). U vrijeme
izvršenja krivičnog djela jasno je da je bila prisutna zavisnost okrivljenih o
heroinu, međutim sposobnost shvatanja značaja djela, kao i mogućnost
upravljanja svojim postupcima okrivljenih su bile očuvane. Takođe, djelo koje
se stavlja na teret okrivljenih, po mišljenju vještaka nije plod osnovne
psihopatologije. Obzirom da se radi o osobama koje spadaju u kategoriju
zavisnika o upotrebi psihoaktivnih supstanci (zavisnost o heroinu) vještak je
mišljenja da je potrebno primijeniti mjeru bezbjednosti obaveznog liječenja od
narkomanije, jer ukoliko se okrivljeni ne podvrgnu liječenju od zavisnosti o
heroinu postoji društvena opasnost od vršenja sličnih ili težih krivičnih
djela u budućnosti.
Ovako dati nalaz i mišljenje vještaka medicinske struke, dr G. Ž. specijaliste
psihijatra, sud je u potpunosti prihvatio kao stručan, jasan i objektivan, dat
prema pravilima struke.
Cijeneći provedene dokaze, kako pojedinačno tako i u njihovoj međusobnoj
povezanosti, i dovodeći ih u vezu sa odbranom okrivljenih, sud je nesumnjivo
utvrdio da su okrivljeni dana 29. aprila 2012. godine oko 22,00 časa, u mjestu
Daljam, zajedno i po prethodnom dogovoru, obijanjem oduzeli tuđe pokretne
stvari drugom, u namjeri da njihovim prisvajanjem sebi pribave protivpravnu
imovinsku korist, na način što su, putničkim vozilom marke "Mercedes" reg.
oznaka DG AH xxx, došli nedaleko od imanja oštećenog G. V., gdje je okrivljeni
G. D. podesnim sredstvom odvalio rešetke na prozoru pomoćnog objekta, a zatim
ušao u objekat, odakle je oduzeo bakarnu kapu i lulu od kazana za pečenje
rakije, bakarnu spiralu za hlađenje rakije i elektro-bakarni kabal presjeka
3x2,5 dužine 40m, ukupne vrijednosti 480,60 eura, za koje vrijeme je
okrivljeni V. V. ispred kapije čuvao stražu, da bi potom oduzete stvari
utovarili u vozilo i prodali ih na otpad u Podgorici, kojim radnjama su, kao
saizvršioci, izvršili krivično djelo teška krađa iz čl. 240 st. 1 tač. 1
Krivičnog zakonika u vezi čl. 23 Krivičnog zakonika.
Činjenično stanje sud je utvrdio iz iskaza svjedoka oštećenog G. V., u kome
navodi da je u aprilu mjesecu primijetio da je neko pokušao da provali u
objekat, pa je dodatno obezbijedio vrata objekta, stavljajući još jedan
katanac a dva dana nakon toga, obilazeći objekat, je primijetio da su rešetke
na prozoru odvaljene, iako su iste bile zavarene za željezo u betonu, pa
pretpostavlja da su odvaljene pajserom ili nekim drugim podobnim sredstvom a
iz objekta je odnijeta kapa od kazana za pečenje rakije, lula kao i spirala za
hlađenje, izrađeni od čistog bakra zapremine 60L te produžni kabal dužine 40m
i dovodeći iskaz svjedoka oštećenog sa odbranom okrivljenog V. V. datoj pred
ODT-om dana 05. 07. 2012. godine u kojoj navodi da su se G. D. i on vozilom
kojim je on upravljao, marke "Mercedes", oko 22,00 časa dovezli do imanja
oštećenog G. V., kojom prilikom je G. D. preskočio ogradu, ušao u pomoćni
objekat i otuđio pokretne stvari, a za koje vrijeme je on čuvao stražu i bio
ispred kapije. Otuđene stvari, i to bakarnu lulu i kapu od kazana za pečenje
rakije, te spiralu za hlađenje i bakarni kabal su utovarili u auto, odvezli i
prodali na otpad u Podgorici u naselju Konik.
Iz svega gore navedenog, za sud je nesumljivo utvrđeno da su okrivljeni G. D.
i V. V., postupajući na prednji način, zajedno i po prethodnom dogovoru,
oduzeli tuđe pokretne stvari u namjeri da sebi pribave protivpravnu imovinsku
korist, pri čemu su bili svjesni svoga djela čije su izvršenje i htjeli, svako
obavljajući svoj dio posla, kojim radnjama su okrivljeni sa direktnim
umišljajem ostvarili sva bitna obelježja bića krivičnog djela teška krađa iz
čl. 240 st. 1 tač. 1 Krivičnog zakonika u vezi čl. 23 Krivičnog zakonika, za
koje su krivično pravno odgovorni kao saizvršioci, a ovo posebno kod činjenice
da su skupa došli u naselje Daljam do imanja oštećenog G. V. i to vozilom
marke "Mercedes" koje je okrivljeni V. V. uzeo od svoga oca, sa očiglednom
namjerom da izvrše predmetno krivično djelo a oduzete stvari su kasnije skupa
prodali i novac skupa potrošili.
Sud je cijenio navode odbrane okrivljenog G. D. koji negirajući izvršenje
krivičnog djela navodi da nikada svom stricu G. V. nije ništa uzeo, kako iz
kuće tako i sa imanja, kao i da je poslednja tri mjeseca boravio u Specijalnoj
bolnici u Kotoru i to po nalogu Suda, ukazujući da je tačno da je sa V. V.
prodavao neke stare stvari na otpadu, ali da su one u vlasništvu njegovog oca,
pa je ovakvu odbranu okrivljenog ocijenio kao neosnovanu i sračunato datu radi
izbjegavanja krivice, a ovo imajući u vidu jasan i precizan iskaz okrivljenog
V. V. dat pred ODT-om dana 05. 07. 2012. godine koji je u svom iskazu naveo da
je tačno da je zajedno sa G.D. po prethodnom dogovoru otišao do imanja
oštećenog G. V. u mjestu Daljam, te da je tom prilikom okrivljeni G. D.
preskočio ogradu i ušao u objekat a on ga je čekao ispred kapije čuvajući
stražu, da bi kasnije zajedno otuđene stvari i to bakarnu kapu i lulu od
kazana za pečenje rakije te spiralu za hlađenje kao i elektro-bakarni kabal
utovarili u automobil marke "Mercedes" i odvezli ih na otpad u Podgoricu, koje
su tom prilikom i prodali, pri čemu po nalaženju suda okrivljeni V. V. nije
imao ni jedan razlog da drugačije predstavi događaj i učešće okrivljenog G.,
dok je iz dopisa Specijalne bolnice Dobrota Kotor utvrđeno da se okrivljeni G.
u vrijeme izvršenja krivičnog djela nije nalazio u toj ustanovi.
Sud je takođe cijenio i navode odbrane okrivljenog V. V. date na glavnom
pretresu koji su potpuno suprotni odbrani koji je okrivljeni V. V. dao u
prethodnom postupku pred ODT-om, pa sud odbranu okrivljenog datu na glavnom
pretresu, u kojoj negira izvršenje krivičnog djela, nije prihvatio cijeneći je
kao sračunato datu radi izbjegavanja krivice a ovo iz razloga što okrivljeni
V. V. u prethodnom postupku pred ODT-om detaljno opisuje izvršenje predmetnog
krivičnog djela, kako u pogledu količine i vrste oduzetih stvari, tako i svoje
i učešće okrivljenog G. u izvršenju djela. Jasno je da okrivljeni V. V. nije
imao niti jedan razlog da krivo predstavi predmetni događaj u prethodnom
postupku pred ODT-om, te ne stoje navodi da je bio u zabludi misleći da se
radi o nekom drugom krivičnom djelu. Nadalje, i sam okrivljeni na glavnom
pretresu održanom dana 20. 03. 2013. godine ističe da prilikom davanja odbrane
u prethodnom postupku pred ODT-om nije bio pod dejstvom opojnih droga, niti je
bio prisiljen na davanje odbrane. Iz svega navedenog nesumnjiv je zaključak da
su okrivljeni izvršili krivično djelo stavljeno im na teret, na način, u
vrijeme i mjestu opisane u izreci presude, a to nasuprot stavu branioca
okrivljenog G.D. koji ukazuje na razlike u opisu o oštećenju predmetnog
objekta i načina izvršenja koje opisuje okrivljeni V. V.. Ovo sa razloga što
je svjedok oštećeni G. V. na jasan i decidan način i u prethodnom postupku kao
i na glavnom pretresu naveo da ključeve objekta uvijek nosi sa sobom te da
iste nikad ne ostavlja ni na objektu ni u njegovoj blizini, a posebno imajući
u vidu činjenicu da je oštećeni prilikom dolaska zatekao odvaljene rešetke na
prozoru pomoćnog objekta, ističući pritom da katanci na ulaznim vratima nisu
bili odvaljeni. Ovakav iskaz svjedoka oštećenog G. V. sud je cijenio kao jasan
i objektivan u kome je svjedok na određen način dao samo podatke o događaju, a
posebno o izgledu objekta nakon izvršene krađe kao i u pogledu stvari koje
nedostaju u objektu, pa je nesumnjivo da je krađa izvršena obijanjem, pri čemu
je sud imao u vidu način izvršenja kako to opisuje okrivljeni V., ali kod
činjenice da i sam V. navodi da su njih dvojica došli do kapije, kojom
prilikom je D. preskočio ogradu, a on je ostao sa spoljašnje strane da čuva
stražu, očigledno je da nije ni vidio na koji način je okrivljeni G. ušao u
objekat i oduzeo stvari, a koje činjenice su utvrđene iz iskaza svjedoka
oštećenog.
Kod nesumnjivo utvrđenog činjeničnog stanja, sud je odbio predlog branioca
okrivljenog G. D. da se u svojstvu svjedoka sasluša S. D. a ovo imajući u vidu
odbranu okrivljenog V. V. koju je dao pred ODT-om i u kojoj ne pominje da je
još neko lice učestvovalo u izvršenju krivičnog djela, pa bi provođenje ovog
dokaza bilo nepotrebno i vodilo odugovlačenju postupka.
Prilikom izbora vrste i visine kazne sud je cijenio sve okolnosti iz čl. 42
Krivičnog zakonika, koje su od uticaja da kazna bude manja ili veća pa je sud
od olakšavajućih okolnosti na strani okrivljenog G. D. cijenio činjenicu da
isti nije ranije osuđivan, što je sud utvrdio iz izvoda iz kaznene evidencije
na ime okrivljenog, loše imovno stanje, kao i činjenicu da se oštećeni nije
pridružio krivičnom gonjenju, dok otežavajuće okolnosti sud nije našao, dok je
na strani okrivljenog V. V. od olakšavajućih okolnosti sud cijenio da je otac
jednog maloljetnog djeteta, loše imovno stanje, kao i činjenicu da se oštećeni
nije bridružio krivičnom gonjenju, dok je kao otežavajuću okolnost sud cijenio
činjenicu da je i ranije osuđivan, što je sud utvrdio iz izvoda iz kaznene
evidencije na ime okrivljenog, pri čemu je sud imao u vidu da nije osuđivan za
istovrsno krivično djelo, pa je sud naprijed pobrojane olakšavajuće okolnosti,
uz činjenicu da su okrivljeni lica koja su bila uživaoci opojnih droga a sada
se nalaze na liječenju, u svom zbiru cijenio kao naročito olakšavajuće pa im
je primjenom čl. 45 st. 1 tač. 3 i 46 st. 1 tač. 4 Krivičnog zakonika kaznu
ublažio ispod zakonskog minimuma, osuđujući okrivljene G. D. i V. V. na kaznu
zatvora u trajanju od po 3 (tri) mjeseca. Sud je uvjerenja da su ovako
izrečene kazne adekvatne težini izvršenog krivičnog djela i ličnostima
okrivljenih kao izvršioca, te da će se u svemu ostvariti svrha kažnjavanja,
kako sa gledišta specijalne tako i generalne prevencije, odnosno da će se
ovako izrečenim kaznama na okrivljene dovoljno uticati da u buduće ne vrše
ovakva ili slična krivična djela, te da će se istovremeno ostvariti uticaj i
na druge da ne vrše krivična djela, čime će se u cjelosti ostvariti svrha
kažnjavanja iz čl. 32 Krivičnog zakonika u okviru opšte svrhe izricanja
krivičnih sankcija iz čl. 4 st. 2 Krivičnog zakonika.
Na osnovu čl. 71 Krivičnog zakonika, okrivljenim je izrečena mjera
bezbjednosti - obavezno liječenje narkomana koja će se izvršti u ustanovi za
izvršenje kazne- Zavod za izvršenje krivičnih sankcija Podgorica, s tim što im
se vrijeme provedeno u ovoj ustanovi uračunava u izrečenu kaznu zatvora a
navedena mjera će trajati dok postoji potreba za liječenje ali ne duže od tri
godine, a ovo imajući u vidu da je vještak medicinske struke - psihijatar dr
Ž. G., na osnovu medicinske dokumentacije izdate na ime okrivljenih, kao i na
osnovu neposrednog pregleda dao mišljenje da se radi o osobama koje spadaju u
kategoriju zavisnika o upotrebi psihoaktivnih supstanci (zavisnost o heroinu)
da je potrebno primijeniti mjeru bezbjednosti obaveznog liječenja od
narkomanije, jer ukoliko se okrivljeni ne podvrgnu liječenju od zavisnosti o
heroinu postoji društvena opasnost od vršenja sličnih ili težih krivičnih
djela u budućnosti, pa je sud shodno navedenom članu okrivljenim izrekao mjeru
bezbjednosti obavezno liječenje narkomana, nalazeći da će se takvom mjerom
otkloniti stanje ili uslovi koji mogu biti od uticaja da učinioci ubuduće vrše
krivična djela, a u okviru opšte svrhe krivičnih sankcija iz čl. 4 st.2
Krivičnog zakonika.
Sud je na osnovu čl. 226 i 229 Zakonika o krivičnom postupku, obavezao
okrivljene da na ime troškova krivičnog postupka solidarno uplate iznos od
214,00€, koji iznos se odnosi na ime troškova vještačenja po vještaku
komercijalne i medicinske struke, te na ime paušala iznos od po 30,00€ za
svakog okrivljenog pojedinačno, odmjeren shodno dužini trajanja postupka,
složenosti predmeta i imovinskim prilikama okrivljenih.
Na osnovu svega izloženog, shodno čl. 374 Zakonika o krivičnom postupku,
odlučeno je kao u izreci presude.
OSNOVNI SUD U PODGORICI, dana 30. 05. 2013. godine
ZAPISNIČAR:
|
S U D I J A:  
---|---  
Danijela Rajković
|
Željka Jovović  
DN-a: Po primjerak presude dostaviti:
- ODT Podgorica,
- Okrivljenim, braniocu,
- A/a.
Postupljeno dana __
Radnik suda ______
ZAPISNIČAR:
|
S U D I J A:  
---|---  
Danijela Rajković,s.r.
|
Željka Jovović,s.r.  
PRAVNA POUKA:
|
Protiv ove presude dozvoljena je žalba u roku od 15 dana od dana prijema
pismenog otpravka iste, preko ovog suda Višem sudu u Podgorici.  
---|---  
ZTO: Danijela Rajković