K.br. 68/12-11
U IME CRNE GORE
OSNOVNI SUD U KOLAŠINU, kao prvostepeni krivični, po sudiji Mirjani Čepić, uz
učešće zapisničara Bošković Slavke, u krivičnom predmetu protiv okrivljenog Š.
M. iz K., zbog krivičnog djela uništenje i oštećenje tudje pokretne stvari iz
čl.253 st.1 Krivičnog zakonika, postupajući po optužnom predlogu ODT Kolašin
Kt.br. 61/11 od 06.10.2011. godine, nakon održanog glavnog javnog pretresa, u
prisustvu zastupnika optužnog akta zamjenika ODT Kolašin Šćepanović Maje,
okrivljenog Š. M. i njegovog branioca adv. N.V., donio je i javno objavio dana
26.06.2013.godine –
P R E S U D U
OKRIVLJENI:
Š. M., JMBG ..., od oca Z. i majke B.. rodjene D., rodjen .... godine u K.,
gdje je i nastanjen N. S., pismen, završio srednju školu, radnik, neoženjen,
državljanin Crne Gore, srednjeg imovnog stanja, do sada neosudjivan
Na osnovu čl. 373 st. 1 tačka 2 ZKP-a
OSLOBADJA SE OD OPTUŽBE
Da je:
Dana 4.08.2011. godine u Ul. V. M.u K., uništio tudju pokretnu stvar, na način
što je polomio reklamni pano ispred Centra za kulturu, i dva stakla na zgradi
Muzeja, vlasništvo JU Centra za kulturu – Opštine Kolašin i time prouzrokovao
štetu u iznosu od 800,00 €ura
-​ čime bi izvršio krivično djelo uništenje i oštećenje tudje pokretne stvari iz čl. 253 st. 1 Krivičnog Zakonika.
Troškovi krivičnog postupka padaju na teret budžetskih sredstava.
Oštećeni JU Centar za kulturu – Opštine Kolašin, radi ostvarivanja imovinsko
pravnog zahtjeva UPUĆUJE SE na parnicu.
O b r a z l o ž e nj e
ODT iz Kolašina svojim optužnim aktom Kt.br. 61/11 od 6.10.2011. godine stavio
je na teret okrivljenom Š. M., da je počinio krivično djelo uništenje i
oštećenje tudje pokretne stvari iz čl. 253 st. 1 Krivičnog Zakonika, na način,
mjesto i vrijeme činjenično i pravno opisano izrekom presude. Pri podnijetom
optužnom predlogu zamjenik ODT Šćepanović Maja je ostala do okončanja
postupka, predlažući u završnoj riječi da sud okrivljenog oglasi krivim i
osudi po Zakonu.
Okrivljeni je na glavnom pretresu u svojoj odbrani istakao da ne priznaje
izvršenje krivičnog djela, niti prihvata krivicu za isto, te je u cjelosti
ostao pri odbrani datoj tokom postupka, gdje je u bitnom naveo da je
4.08.2011. godine bio sa svojim društvom u Diskoteci ,,Selekt,, da je negdje
oko 03,00 časa izjutra izašao iz Diskoteke da bi obavio telefonski razgovor i
za vrijeme istog se iznervirao sa kojih razloga je svoj telefon bacio i
slomio. Dok je razgovarao telefonom kretao se iz pravca ,,Selekta,, u pravcu
Srednje škole ,,Braća Selić,, i to trotoarom sa desne strane gledano iz pravca
Trga. Nakon što je slomio telefon vraćao se ka ,,Selektu,, i tako iznerviran
prilikom prolaska pored trafike vlasništvo R. R. udario je otvorenom rukom u
rashladnu vitrinu koja se nalazila pored trafike, a nakon toga je prešao ulicu
i počeo da šeta, tako što se uputio ka Muzeju, ali se od Doma kulture ponovo
vratio ka poslastičari ,,Djesko,, da bi prilikom prolaska pored ,,Bilborda,,
vlasništvo Ai T., a koji se nalazi ispred apoteke ,,Kalina,, šakom udario u
staklo bilborda koje se tom prilikom polomilo i povodom čega je okrivljeni
posjekao šaku desne ruke. Nakon toga je nastavio da šeta trotoarom idući u
pravcu pomenute poslastičare, da bi se potom ponovo vratio do Doma kulture i
nazad. U tom trenutku naišao je M. V. koji ga je pitao šta je bilo, jer je
primijetio da mu je ruka rasječena zbog čega je insistirao da ga prebači do
Doma zdravlja, na njegovo insistiranje sjeo je u auto V. M. i pošao do Doma
zdravlja, a nakon toga Marko ga je povezao kući. Sjutra dan kada je izašao u
grad kod Bilborda koji je slomio prethodne večeri zatekao je A. T., te
službenike policije, koji mu je prišao i rekao da je noć prije toga slomio
rukom Bilbord, te da je voljan da nadoknadi štetu koju je počinio. Tek u
policiji kada je priveden saznao je da je te noći slomljen i Bilbord koji se
nalazi na uglu Ul. IV Proleterske i Trga, što okrivljeni nije uradio, a
posebno pri činjenici da je na tom Bilbordu bila reklama njegovog rodjenog
strica, a vezano za izložbu koju je imao u Domu kulture naredni dan. Saznao je
od radnika Ispostave da je drugi bilbord slomljen uz pomoć neke metalne kante
što bi svakako moglo biti povezano sa njim da su na kanti nadjeni tragovi
krvi, pošto je okrivljeni imao posjekotinu na ruci. Takodje je sudu saopštio
činjenicu da je policajac K. njemu rekao da je pored drugog bilborda te noći
prošao oko 3,30 časova i da je bilbord bio zdrav, dok se okrivljeni u Dom
zdravlja radi previjanja ruke javio oko 3,00 sata, što se može utvrditi uvidom
u njihov protokol. Koliko se može sjetiti u trenutku kada je udario po
rashladnoj vitrini i slomio bilbord ispred Diskoteke su bili M. M. i R. M..
Dodao je da je po izlasku iz Diskoteke svo vrijeme bio sam, stim što su u
bašti ispred Diskoteke bili M. M. i R. M.. Obzirom da se nalazio preko puta
ulice ova lica u svakom trenutku mogla su da zapaze njegovo kretanje I da vide
šta okrivljeni radi. Oni su takodje bili ispred Diskoteke kada je okrivljeni
polomio Bilbord A. T..
Branilac okrivljlenog je u zavaršnoj riječi tražila oslobađajuću presudu za
okrivljenog jer tokom postupka nije dokazano da je isti učinio krivično djelo
koje mu je stavljeno na teret. Nevela je da nakon izuzimanja službenih
zabilješki u predmetu je ostala službena zabilješka Ć. R. iz koje se ne može
utvrditi da je okrivljeni polomio bilbord vlasništo Centra za kolturu, da su
takođe u predmetu ostale izjave svjedoka K. B., V. M., M. M., R. M. koji bili
su jasni u svojim iskazima da u vrijeme dok su se nalazili na ovoj lokaciji
bilbord koji se nalzio ispred Muzeje nije bilo polomljeni. Dalje je navela da
su svjedoci R. i M. bili preko ulice udaljeni nekoliko metara od okrivljenog
pa su jasno migli da vide cijeli događaj jer su izašli iz diskoteke prije
okrivljenog i ostali na ulici i nakon što je V.M. povezao okrivljenog u Hitnu
pomoć. Svjedoci su saglasni u svojim iskazima da je okrivljeni polomio bilbord
ispred apotke, a što okrivljeni nije ni sporio već pozvao sam vlasnika T. A.
rekao da je on to polomio i platio mu štetu. Istakla je da okrivljeni nije
polomio bilbord vlasništvo Centra za kuolturu jer na su na prvom polomljenom
bilbordu vlasništvo T. ostali tragovi krvi od okrviljenog jer je povrijedio
ruku, dok na drugom bilbordu nema tragova krvi niti stakla niti na kanti za
otpatke kojom je polomljen bilbord a bilo bi logično da je to učinio
okrivljleni i da na ovim predmetima ostanu tragovi krvi. Takođe svjedoci K.
B.i V.M. su posvjedočili da bilbord koji se nalazi ispred Muzeja nije bio
polomljen u vrijeme kada su oni tuda prošli i to u vrmenu od 3,00 h do 3,30
časova, a takođe je svjedok K. u svom iskazu potvrdio da kada je on naišao, tu
su se nalazila tri lica koja su inače poznata Ispostavi Kolašin kao lica sa
problematičnim ponašanjem i da u vrijeme kada je jedno od ovih lica pozvalo
inspektora K. ispred Zavičajnog muzeja bilbord nije bio polomljen kao ni
stakla i prozor na Muzeju, a da se sve dešavalo nekih pola sata nakon što je
okrivljeni povrijedio ruku i od strane V.bio povezen u Hitnu pomoć. Naknadno
dostavljeni izvještaj od Službe Hitne pomoći u Kolašinu u kojem stoji da je
okrivljeni pregledan u 3,55 časova ne pruža sudu osnov da je okrivljeni
polomio bilbord vlasništvo Centra za kulturu jer je iz iskaza svjedoka V.M.
utvrđeno da ga je on lično povezao u službu Hitne pomoći i naznačeno je
vrijeme kada ga je povezao a takođe je svjedok Kovijanić naznačio vrijeme kada
se nalazio na Trgu i u to vrijeme okrivljlenog nije bilo tu, a sam okrivljeni
kaže da je čekao na pregled a prethodno čekao dok se dežurni ljekar nije
probudio i ustao, pa činjenica da je pregled obavljen u 3,55 ne može ići u
prilog krivice okrivljenog da je on učino ovo krivično djelo, te je s toga
tražila oslobođajuću presudu.
Okrivljeni je zavšrnoj riječi izjavio da u cjelosti prihvata odbranu svog
branioca.
U dokaznom postupku sud je pročitao iskaze svjedoka date tokom glavnog
pretresa i to: K.B., R.M., M. M. i V. M., izvršio uvid u službenu zabilješku
Uprave policije Ispostsve Kolašin br.19/2-051-10/828 od 05.08.2011 i
fotoelaborat Uprave policije Ispostave Kolašin br.19/3-112/11-2 i
br.19/3-112/11 od 04.08.2011.godine, izvršio uvid u zahtjev za odštetu JU za
kulturu, fizičku kulturu i sport Kolašin br. 291 od 10.08.2011.godine, izvršio
uvid u izvještaj ljekara jedinice za HMP Kolašin od 04.08.2011.godine, izvršio
uvid u izvod iz KE na ime Š. M. izdat od strane Uprave policije Ispostava
Kolašin 19/3-245/11-1552/2, izvršio uvid u uvjerenje Zavoda za HMP Crne Gore
br.2591 od 17.06.2013.godine.
Iz iskaza ovlašćenog predstavnika oštećene utvrdjeno je da su se isti
pridružili krivičnom gonjenju protiv okrivljenog, ukoliko se tokom postupka
utvrdi da je isti počinio krivično djelo, te u tom dijelu postavili imovinsko
pravni zahtjev.
Iz iskaza svjedoka K.B. datom na zapisnik sa glavnom pretresa od 9.12.2011.
godine utvrdjuje se da je isti sačinio službenu zabilješku 14.06.2011.godine,
da ostaje pri istoj i ovom prilikom potvrdjuje njenu sadržinu, nesporno je da
je svjedok 4.08.2011. godine oko 3,35 časova prolazio svojim vozilom Ul.
Vojvode Mine u pravcu Trga borca, primijetio je tri lica koja stoje na uglu
navedene ulice, odnosno kod Zavičajnog muzeja, jedan od njih bio je D. F., a
obzirom da je isti problematičnog ponašanja vozilom je obišao krug oko Spomen
doma i ponovo se vratio na Trg kada je D. napravio pokret glavom zbog čega
svjedok zaustavlja vozilo i izlazi, prilazi D. i ovom drugom licu koji su bili
udaljeni od bilborda Zavičajnog muzeja možda nekih 2 metra od bilborda Centra
za Kulturu. D. je rekao da je nešto puklo, svedok je tada pitao da li je to
bio pucanj iz pištolja , našta je D.odgovorio da nije, a kada je prošao pored
D. sa njim u društvu nije bio okrivljeni, za lice za koje je u zabilješci
napisao da je D.D. kasnije je saznao da je riječ o Ž. M. iz K.. Prilikom
kretanja Ul. Vojvode Mine koja vodi iz pravca Srednje škole u pravcu Trga nije
primijetio da je polomljen bilbord u blizini poslastičare. Obzirom da je
izašao iz vozila i stajao sa D. i njegovim drugom u neposrednoj blizini
bilborda Centra za kulturu svakako bi primijetio da je ovaj bilbord u to
vrijeme bio polomljen. U tom vremenu primijetio je na Trgu borca M. M. i V. M.
koji su bili u vozilu i isti su stajali naspram kamena svodom, a koja pozicija
se nalazi od bilborda na udaljenosti od oko 30 metara.
Iz iskaza svjedoka R. M.utvrdjuje se da je isti kritičnom prilikom bio ispred
Diskoteke ,, Selekt,, u društvu sa M. M., vidio je da je Š. izašao iz
Diskoteke, da je šetao drugom stranom ulice, i u jednom trenutku rukom udario
u bilbord koji se nalazio naspram apoteke i isti polomio tačnije polomio je
staklo na njemu. Cjelokupni dogadjaj odigrao se u nekih 10 minuta. Nije
primijetio da je Š. polomio telefon, niti pak da je prelazio na drugu stranu
ulice na kojoj se nalazio svjedok. U vrijeme kada su se on i M. nalazili
ispred Diksoteke, a to je bilo negdje iza ponoći, bilbord ispred Zavičajnog
muzeja nije bio polomljen. Obzirom na poziciju na kojoj se nalazio ovu
činjenicu bi svjedok svakako mogao primijetiti. Kada je Š. udario u bilbord
ispred apoteke, svjedok je to vidio, kao i to da je Š. tom prilikom povrijedio
ruku. U tom trenutku vozilom ga je pokupio V. M.. Naznačio je da su on i M. M.
izašli iz Dikoteke prije nego što je Š. izašao iz nje. Nakon povredjivanja
okrivljeni nije išao u pravcu Muzeja, kada je naišao Vlahović isti je vozilom
došao iz pravca Trga i kada je okrivleni ušao u njegovo vozilo nastavili su
kretanje u pravcu srednje škole, a gdje su se dalje kretali, svjedoku nije
poznato. V. je vozilom skrenuo lijevo u pravcu policije. M. M. je nekih 10-15
minuta nakon ovog pozvao Š., isti mu je rekao da mu je ruka zavijena i da se
nalazi kući. Ne sjeća se da li je tuda prolazio K. B. koga poznaje iz
vidjenja.
Iz iskaza svjedoka M. M., utvrdjuje se da je isti bio ispred ulaznih vrata
Diskoteke ,,Selekt,, da je Š. izašao iz Diskoteke i razgovarao sa nekim
telefonom, obzirom da je bio vidno iznerviran najprije je udario nogom u
frižider koji se nalazi ispred trafike R. R. pored samog ulaza u Diskoteku, a
potom prešao preko ulice i šetao gore dolje krećući se čas u pravcu srednje
škole, čas u pravcu muzeja. Svjedok je bio prisutan kada je okrivljeni rukom
slomio bilbord koji se nalazi ispred apoteke u ovoj ulici, bio je prisutan i
kada je okrivljeni šetao u pravcu zavičajnog muzeja, ali se tom prilikom nije
približavao bilbordu koji se nalazi ispred samog muzeja. Obzirom da je svo
vrijeme stajao ispred Diskotete, svjedok je jasno mogao vidjeti da je
okrivljeni eventualno slomio bilbord ispred muzeja. Svjedok je zajedno sa R.
M. svo vrijeme stajao ispred Diskoteke, dok je okrivljeni bio na licu mjesta.
Nakon što je povrijedio ruku, nakon nekih par minuta vozilom je tuda naišao V.
M. koji je okrivljenog stavio u kola i povezao ga u bolnicu. Ova činjenica mu
je poznata sa razloga što je M. nazvao telefonom nekih 10 minuta, nakon što je
povezao okrivljenog. O vremenu kada se cjelokupni dogadjaj desio svjedok se
nije mogao precizno izjasiti, jer nije gledao koliko je sati. Nakon što se
okrivljeni povrijedio svjedok nije prelazio na drugu stranu ulice da bi
okrivljenom ukazao pomoć, već je istog zvao da dodje kod njih, medjutim isti
nije reagovao na njegove pozive. Cjelokupni dogadjaj od izlaska okrivljenog iz
Diskoteke pa do nailaska V. M. trajao je najviše pet minuta. U vrijeme kada je
svedok nazvao V. isti je bio u Hitnoj pomoći sa okrivljenim. Ne može se sa
sigurnošću sjetiti da li je zvao okrivljenog nakon što mu je ukazana pomoć u
Hitnoj službi. Naveo je da je u diskoteku došao negdje oko 00,30 časova, a da
je iz diskoteke izašao negdje oko 4,00 časa. Nije se mogao sjetiti da li je te
večeri sjedio u vozilu V.M.. Dok je bio ispred diskoteke, bilbord koji se
nalazi ispred Zavičajnog muzeja nije bio polomljen.
Iz iskaza svjedoka V. M. datog na gl. pretresu od 29.12.2011. godine utvrdjuje
se da je isti kao što je u svojoj zabilješci i naznačio negdje oko 3,00 časa
naišao preko Trga i pored trafike R. R. koja se nalazi neposredno uz diskoteku
,,Selekt,, primijetio Š. M. kome je ruka bila krvava. Kada je sjeo u njegovo
vozilo pitao ga je kako se povrijedio, isti mu je rekao da je slomio bilbord
ispred apoteke i frižider za sladoled kod trafike R.. U vrijeme kada je prošao
Trgom nije primijetio da je bilbord isped muzeja polomljen, a kada mu je M.
rekao da je polomio bilbord isped apoteke, svjedok je pogledao i vidio da je
ovaj bilbord polomljen. M. je direkno povezao u HMP gdje su se zadržali nekih
10 minuta. Nije obraćao pažnju koliko je sati, ali zna da je M. nakon ukazane
pomoći povezao kući u Selišta, gdje je M. i ostao, dok se svjedok kod M. nije
zadržavao, a nakon što ga je ostavio kući i svjedok je pošao kući. Ispred
Diskoteke ,,Selekt,, vidio je 3-4 momka, medju kojima i M. M. koga poznaje
lično. Ne može se sjetiti da li je M.te noći sjedio u njegovom autu, jer je
istom par puta pozajmljivao vozilo, ali ne isključuje tu mogućnost. Prilikom
prijema Š. u HMP bila je prisutna dežurna sestra V. M.. Okrivljenom je odmah
ukazana medicinska pomoć. U vrijeme ovog dogadjaja svjedok je bio zaposlen u
UP – Ispostavi Kolašin i nije dežurnoj službi prijavljivao ovaj dogadjaj te
noći već je službenu zabilješku sačinio sjutra dan.
Iz uvida u službenu zabilješku Uprave policije – Ispostave Kolašin
br.19/2-051-10/828 od 05.08.2011.godine utvrđuje se da je ista sačinjena od
strane službenika Uprave policije, povodom prijave T. A. da mu je u noći
03/04.08.2011.godine od strane NN lica polomljeno staklo na bilbordu u ulici
Vojvode Mine u Kolašinu. Nakon ove prijave službenici Uprave policije izašli
su na lice mjesta radi vršenja uviđaja i tom prilikom konstatovali da je od
strane NN lica ili više njih polomljeno jedno staklo na bilbordu vlasništvo T.
A. iz K., te da su vidljivi tragovi nalik na krv u pravcu drugog bilborda koji
se nalazi na Trgu borca, koji su izuzeti d strane krim tehničara. Takođe je
utvrđeno istom prilikom da su polomljena oba stakla na bilbordu koji je u
vlasništvu Centra za kulturu Kolašin i to kantom za odpatke, kao I da je
polomljeno jedno prozorsko staklo na zgradi muzeja u Kolašinu. Nakon
preduzetih operativnih radnji i mjera ovlašćeni policijski službenici lišili
su slobode lice Š. M., kome je određeno policijsko zadržavanje zbog osnova
sumnje da je počinio krivično djelo izuništenje ili oštećenje tuđe stvari iz
čl.253 st.1 KZ CG
Vršeći uvid u fotoelaborate UP – Ispostave Kolašin utvrdjen je širi izgled
lica mjesta, bliži izlged polomljenog prozorskog stakla na muzeju, potom je
fotografisan bilbord koji je Šćepanović polomio vlasništvo A. T. na kome je
vidljiv trag crvene boje nalik na krv, koji je vidljiv na polomljenom staklu
bilborda. Takodje je fotografisan i oštećeni poklopac frižidera za sladoled
ispred trafike R. R., a takodje je fotografisan bliži izgled bilborda
polomljenog ispred muzeja, kao i metalne kante za smeće kojom je bilbord
polomljen.
Iz izvještaja HMP – Kolašin utvrdjuje se da je Š. M. evidentiran u Hitnoj
pomoći oko 03,05 časova, a zbog posjekotine na ruci, te da je primljen i
medicinski obradjen od strane dežurnog ljekara dr Ž. R..
Iz zahtjeva za odštetu JU Centra za kulturu, fizičku kulturu I sport br. 291
od 10.08.2011. godine utvrdjuje se da je u noći iznedju 3 i 4.08.2011 od
strane NN počinioca polomljen reklamni pano isprd Centra, koji je služio u
svrhu obaveštavanja gradjana o kulturnim, sportskim i drugim dešavanjima, kao
i dva prozorska stakla na zgradi muzeja, a koji su vlasništvo JU Centar za
kulturu. Tom prilikom pričinjena je materijalna šteta u iznosu od 800,00 €ura.
Ova novčana naknada potrebna je radi saniranja i dovodjenja panoa i prozora u
prvobitno stanje.
Iz izvoda iz KE izdatog na ime okrivljenog od strane Up – Ispostave Kolašin
br. 245/11-1552/2 od 2.11.2011. godine utvrdjeno je da je okrivljeni do sada
neosudjivan.
Uvidom u uuvjerenje Zavoda za HMP Crne Gore br.2591 od 17.06.2013.godine
utvrđeno je da se Š.M. javio dežurnom ljekaru Hitne pomoći Kolašin dana
04.08.2011.godine, zaveden pod tekućim brojem 7118 te da je kao vrijeme
pregleda označeno 3 h i 55 min, te da je Š. pregledao dežurni ljekar dr Ž.R..
Cijeneći sve izvedene dokaze kako pojedinačno tako i u njihovom medjusobnom
odnosu tokom postupka nije dokazao da je okrivljeni Š. M.počinio krivično
djelo uništenje i oštećenje tudje pokretne stvari iz čl. 253 st.1 Krivičnog
Zakonika, tako što je 4.08.2011. godine u ulici Vojvode Mine u Kolašinu,
uništio tudju pokretnu stvar, na način što je polomio reklamni pano ispred
Centra za kulturu, i dva stakla na zgradi Muzeja, vlasništvo JU Centra za
kulturu – Opštine Kolašin i time prouzrokovao štetu u iznosu od 800,00 €ura.
Naime, kroz sve provedene dokaze prevashodno kroz iskaze saslušanih svedoka,
medju kojima su i 2 službenika UP – Ispostave Kolašin K.B. i V. M., kao i
iskaze R. M. i M. M. kao očevidaca dogadjaja, nije dokazano da je okrivljeni
Š. M. polomio bilbord vlasništvo Centra za kulturu kao i dva prozora na
Zavičajnom muzeju. Svi saslušani svedoci bili su decidni u svojim iskazima da
u vrijeme dok su se nalazili na ovoj lokaciji bilbord koji se nalazi ispred
Muzeja nije bio polomljen. Svjedoci R. i M. bili su preko ulice, na
udaljenosti od svega par metara od okrivljenog, kako sami navode, isti su
izašli iz diskoteke prije okrivljenog i ostali na ulici i nakon što je V.
povezao okrivljenog u Hitnu pomoć. Obzirom na poziciju na kojoj su se
nalazili, mogli su jasno vidjeti cjelokupni dogadjaj, te su u svojim iskazima
na gotovo identičan način opisali ponašanje okrivljenog kritičnom prilikom.
Nesporna je činjenica da je okrivljeni polomio bilbord ispred apoteke
,,Kalina”, što su vidjeli svjedoci, a što i okrivljeni ne spori. Nadalje iz
iskaza svjedoka K. B. i V. M. se utvrđuje da bilbord koji se nalazi ispred
muzeja nije bio polomljen u vrijeme kada su oni tuda prošli, dakle, u
intervalu od 3,00 do 3,30 časova. Postupajući po ukidnom rješenju Višeg sud u
Bijelom Polju sud je u cilju utvrđivanja preciznog vremena kada se okrivljei
javio radi ukazivanja ljekarske pomoći u hitnu pomoć kolašin pribavio
uvjerenja ove službe iz kojeg se vidi da je pregledan kritične večeri oko 03 h
55 min. Međutim, ova činjenica ne potvrđuje navode optužbe da je okrivljeni
polomio bilbord vlasnišrtvo oštećena kao i prozor na Zvičajnom muzeju, a ovo
obzirom na činjenicu da svjedok V. M. koji ga je vozio u Hitnu pomoć nije
primijetio polomljen drugi bilbord, iako je tuda morao proći, te je ovaj
svjedok bio izričit da je nakon ukazivanja pomoći okrivljenog povezao kući u
S. , gdje je Š. i ostao. U to vrijeme na Trgu su se nalazila i tri lica od
kojih je jedno lice kako je i sam inspektor K. naznačio lice sa incidentnim,
odnosno problematičnim ponašanjem. U vrijeme kada je ovo lice pozvalo
inspektora K. bilbord ispred Zavičajnog muzeja nije bio polomljen, kao ni
staklo na muzeju jer se kovijanić izjasnio da je obišao i ulicu IV proleterske
na koju ulicu je i okrenut prozor koji je polomljen. Sve ovo se dešavalo nekih
pola sata nakon što je okrivljeni povrijedio ruku i od strane V. prevezen u
hitnu pomoć, te samim tim nema dokaza da je okrivljeni polomio staklo na
muzeju, kao ni predmetni bilbord, jer se i iz izvještaja HMP vidi da je
okrivljeni primljen radi ukazivanja ljekarske pomoći oko 03,50 h. Posredni
dokazi a to su službena zabilješka koja predstavlja zapisnik o uviđaju
sačinjen od strane ovlašćenih policijskih službenika i fotoelaborati,
potvrdjuju nepobitnu činjenicu da je okrivljeni prilikom lomljenja bilborda
isped apoteke posjekao ruku, jer su na staklu bilborda vidljivi tragovi krvi,
koji tragovi su kriminalistički obradjeni. Na drugom polomljenom bilbordu nema
tragova krvi, niti na staklu, niti pak na metalnoj kanti za otpadke kojom je
plomljen bilbord, pa se logično nameće zaključak da u sitaciji da je
okrivljeni nakon povredjivanja polomio i ovaj drugi bilbord očigledno bi bilo
tragova krvi koji bi ga mogli dovesti makar na posredan način u vezu sa
izvršenjem ovog djela. Kod ovako utvrdjenih činjenica i izvedenih dokaza sud
je cijeneći odbranu okrivljenog istu prihvatio kao istinitu I saglasnu
provedenim dokazima.
Kako je okrivljeni oslobodjen od optužbe to je sud donio odluku da troškovi
krivičnog postupka padaju na teret budžetskih sredstava, a shodno čl. 230 st.
1 ZKP-a.
Obzirom na činjenicu da je ovlašćeni predstavnik oštećenog JU Centra za
kulturu istakao imovinsko pravni zahtjev, a da je sud oslobodio okrivljenog od
optužbe oštećeni Centar za kulturu upućen je shodno čl. 239 st. 3 u vezi st. 1
ZKP-a da imovinsko-pravni zahtjev ostvaruje u parnici.
Sa svega naprijed iznijetog shodno čl. 373 st. 1 tačka 2 ZKP-a odlučeno je kao
u izreci presude.
OSNOVNI SUD U KOLAŠINU,
Dana, 26.06.2013.godine
Zapisničar, S U D I J A,
Bošković slavka s.r. Mirjana Čepić s.r.
PRAVNA POUKA: Protiv ove presude dozvoljena je žalba Višem sudu – Bijelo Polje
i to u roku od 8 dana od dana prijema iste. Žalba se podnosi preko Ovog suda.