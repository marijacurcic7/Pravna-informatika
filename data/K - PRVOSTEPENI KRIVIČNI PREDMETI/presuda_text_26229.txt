K.br.11/13
U IME CRNE GORE
Viši sud u Podgorici, sudija Dragoje Jović, kao pojedinac, uz učešće
namještenika suda, Mile Cupara, kao zapisničara, u predmetu optuženog A. N.,
zbog krivičnih djela neovlašćena proizvodnja, držanje i stavljanje u promet
opojnih droga iz čl. 300 st. 1 Krivičnog zakonika i falsifikovanje isprave iz
čl. 412 st. 2 u vezi st. 1 Krivičnog zakonika, nakon održanog javnog glavnog
pretresa, dana 11.06.2013. godine, kome su prisustvovali zastupnik optužbe
Lepa Medenica, zamjenik Višeg državnog tužioca u Podgorici, optuženi i njegov
branilac S. R., advokat iz P., po zamjeničkom punomoćju D. M., advokata iz P.,
dana 13.06.2013. godine, donio je i javno objavio
P R E S U D U
Optuženi N. A., JMB..., od oca M. i majke R., rodjene S., rođen .....godine u
C., sa prebivalištem u C., Ulica B. br..., državljanin Crne Gore, nezaposlen,
neoženjen, završio gimnaziju, lošeg imovnog stanja, osuđivan presudama
Osnovnog suda u C., K.br.282/05, od 23.03.2006.godine, za krivično djelo
nasilničko ponašanje iz čl.339 st.2 u vezi st.1 Krivičnog zakonika, na šest
mjeseci zatvora uslovno na jednu godinu i K.br.467/09, od 17.01.2011.godine,
zbog krivičnog djela lažno prijavljivanje iz čl.388 st.4 Krivičnog zakonika,
na kaznu zatvora od šest mjeseci uslovno na jednu godinu,
K R I V J E
Zato što je:

Dana 07.12.2012.godine, iz P. u R.S. – Z., neovlašćeno radi prodaje prenosio opojnu drogu marihuanu, supstancu proglašenu za opojnu drogu Pravilnikom o utvrđjivanju spiska droga, psihotropnih supstanci i bilja koje se može koristiti za proizvodnju droga (Službeni list Crne Gore br.56/12, od 19.11.2012.godine), iako je bio svjestan da postupa neovlašćeno i protivpravno, pa je to i htio, na način što je, navedenog dana, prenosio predmetnu drogu sakrivenu ispod poklopca motora u blatobranu desnog točka putničkog motornog vozila marke ".", bijele boje, reg. oznaka BD AF ..., kojim je upravljao, upakovanu u jedan platneni džak u kome su se nalazila tri veća pakovnja opojne droge marihuane, kao i u zadnjem braniku vozila još tri pakovanja predmetne droge, ukupne mase 4.864 g, a koju su pretresom predmetnog vozila, istog dana, na izlasku iz P., u mjestu Z., pronašli i oduzeli ovlašćeni policijski službenici Uprave policije PJ P., a ista je bila namijenjena daljoj neovlašćenoj prodaji,

čime je izvršio krivično djelo neovlašćena proizvodnja, držanje i stavljanje u
promet opojnih droga iz čl.300 st.1 Krivičnog zakonika.

U drugoj polovini 2009.godine, u R. M., nabavio radi upotrebe lažnu javnu ispravu - vozačku dozvolu, navodno izdatu od nadležnog organa R. M. (.), dana 21.09.2009.godine, broj CA....., koja glasi na ime državljanina M. S. M., na kojoj se, umjesto fotografije lica S. M., nalazi fotografija optuženog, koja nije autentičan obrazac, jer je napravljena od materijala koji svojim karakteristikama ne odgovara materijalu od kojeg se izrađuje ova vrsta dokumenata, štampa i mikro štampa su nezadovoljavajućeg kvaliteta, a koju vozačku dozvolu - lažnu javnu ispravu je optuženi držao sakrivenu u unutrašnjem džepu jakne i istu su, prilikom njegovog pretresa, dana 07.12.2012.godine, pronašli i oduzeli ovlašćeni policijski službenici Uprave policije PJ P.,

čime je izvršio krivično djelo falsifikovanje isprave iz čl.412 st.2 u vezi
st.1 Krivičnog zakonika,
pa mu sud, primjenom citiranih zakonskih propisa, te čl.36, 42, 45, 46 i čl.48
st.1 Krivičnog zakonika, prethodno utvrđuje pojedinačne kazne, i to:
- za krivično djelo neovlašćena proizvodnja, držanje i stavljanje u promet
opojnih droga iz čl.300 st.1 Krivičnog zakonika kaznu zatvora u trajanju od 1
(jedne) godine i 4 (četiri) mjeseca,
- za krivično djelo falsifikovanje isprave iz čl.412 st.2 u vezi st.1
Krivičnog zakonika, kaznu zatvora u trajanju od 3 (tri) mjeseca, u odnosnu na
koje nisu primijenjene odredbe o ublažavanju kazne,
te ga uz dalju primjenu čl.48 st.2 tač.2 i čl.51 Krivičnog zakonika i čl. 374
Zakonika o krivičnom postupku,
O S U Đ U J E
na jedinstvenu kaznu zatvora u trajanju od 1 (jedne) godine i 6 (šest)
mjeseci, u koju mu se uračunava vrijeme provedeno u pritvoru, od 07.12.2012.
godine do 13.06.2013. godine.
Na osnovu čl. 75 u vezi čl. 300 st. 7 Krivičnog zakonika, optuženom se izriče
M J E R A B E Z B J E D N O S T I
kojom se od istog oduzima 4.864 g opojne droge marihuane, upakovane u šest
ručno pravljenih pakovanja od plastične kese, i lažna javna isprava - vozačka
dozvola broj CA..., navodno izdata od nadležnog organa R. M. (.), na ime
državljanina M. S. M., dana 21.09.2009.godine, a koji predstavljaju predmete
krivičnih djela za koje je optuženi oglašen krivim i imaju se uništiti nakon
pravosnažnosti presude.
Na osnovu čl.229 u vezi čl.226 Zakonika o krivičnom postupku, obavezuje se
optuženi da, na ime troškova krivičnog postupka, uplati u korist budžeta Crne
Gore, iznos od 1.417,50 € (hiljadučetiristtotinesedamnaesteuraipedesetcenti),
a na ime sudskog paušala iznos od 150,00 € (stopedeseteura), sve u roku od 15
dana po pravosnažnosti presude.
O b r a z l o ž e nj e
Optužnicom Višeg državnog tužilaštva u Podgorici, Kt.br.135/12, od
23.01.2013.godine, koju je njen zastupnik izmijenio u pogledu opisa krivičnih
djela, a shodno rezultatima dokaza izvedenim na glavnom pretresu, optuženom je
stavljeno na teret izvršenje krivičnih djela neovlašćena proizvodnja, držanje
i stavljanje u promet opojnih droga iz čl.300 st.1 Krivičnog zakonika i
falsifikovanje isprave iz čl.412 st.2 u vezi st.1 Krivičnog zakonika (KZ).
Sud je u dokaznom postupku pročitao zapisnik o pretresanju lica i zapisnik o
pretresanju prevoznog sredstva, putnika, prtljaga i drugih pokretnih stvari
Uprave policije - Odsjek za borbu protiv droge - Grupa P., poslovnih oznaka
Ku.br.938/12, oba od 07.12.2012.godine, kao i tri potvrde o privremenom
oduzimanju predmeta Uprave policije - Grupa za suzbijanje droga – PJ P.,
Ku.br.938/12 od 07.12.2012.godine, i tri potvrde o privremeno oduzetim
predmetima Uprave policije – PJ P., Ku.br.938/12 od 07.12.2012.godine,
izvještaj o hemijskom vještačenju br.4980/12 Forenzičkog centra D. sa
fotodokumentacijom, od 25.12.2012.godine, dopis Uprave policije - Sektora
kriminalističke policije - Odsjek za međunarodnu policijsku saradnju NCB
Interpol P., br.03/8-240/12-48946 od 28.12.2012.godine, izvještaj o
grafološkom vještačenju br.4981/12 Forenzičkog centra u D., dopis Ministarstva
javne uprave i pravde M. - Sektora za međunarodno krivično pravo
br.XXNBSKFO/3690/2/2013 i izvod iz Krivičnog zakonika M. i izvod iz kaznene
evidencije, te je izvršio uvid u fotodokumentaciju Uprave policije – PJ P.,
br.202-28-244-1661/2815 od 07.12.2012.godine i u uvod i izreku presude
Osnovnog suda u Cetinju K.br.467/09 od 17.01.2011.godine.
Optuženi A.N. je u odbrani naveo da je nekoliko godina radio u inostranstvu,
te da je ostao bez posla krajem proljeća prošle godine, pa kada je potrošio
ušteđevinu, zbog teške materijalne situacije povezao se sa jednim čovjekom,
čije ime nije htio da otkrije da ne bi stvorio neprilike sebi i porodici, koji
mu je ponudio posao. Naime, tom čovjeku u P. je ostavio vozilo "....", koje je
pozajmio od druga, a ovaj mu je dao telefon marke "N." i rekao mu da će ga
narednog dana pozvati na taj broj, kako bi došao da preuzme vozilo, koje je
potom trebao da odveze do hotela "O.", na Z.. Tamo je trebao da ostavi vozilo
neko vrijeme na parkingu hotela, a nakon što bi se isto ispraznilo, dobio bi
novac od 1.000 €, a po opovratku u C. G. bi vozilo vratio. Znao je otprilike
da se radi o drogi, ali ne i o kojoj vrsti i količini. Međutim, istog dana,
odnosno 07.12.2012.godine, policija ga je zaustavila na izlasku iz P., i nakon
pretresa vozila, pronašli su džakove sa opojnom drogom marihuanom, mada nije
znao na kojim mjestima u vozilu su isti bili sakriveni.
Takođe, prije pet-šest godina, kada je počeo da radi u A. za jednu
produkcijsku kuću, bio je u situaciji da mora da izlazi iz zemlje svakih šest
mjeseci. Velilki problem mu je predstavljalo to što je bio prinudjen da putuje
po E., a u svaku zemlju je mogao da uđe i u istoj se zadrži 10-15 dana sa
putnom ispravom. Zbog toga je nabavio predmetnu vozačku dozvolu, da ne bi
dobijao zabranu boravka u zemlji u kojoj bi se našao prilikom rutinske
kontrole i isteka onog vremena u kom je mogao da boravi na osnovu pasoša. Istu
je nabavio prije par godina u M., preko jednog poznanika, kome je platio 300
€, i dao mu svoju fotografiju, a ovaj mu je, nakon nekoliko dana, predao
dozvolu, uz preporuku da je ne koristi na području M., jer je lošeg kvaliteta.
Nikad je nije upotrijebio, a tog dana je držao u novčaniku, u jakni i
pretresom je pronadjena i oduzeta od strane policijskih službenika.
Iz zapisnika o pretresanju lica Uprave policije - Odsjek za borbu protiv droge
- Grupa P., poslovnih oznaka Ku.br.938/12, od 07.12.2012.godine, proizilazi da
su pretresanjem A. N. pronađen jedan mobilni telefon marke "N. 202 dual", IMEI
broj ....... i ........ sa SIM karticom "T." IMSI br....., ......, ......, u
desnom džepu jakne; putna isprava - pasoš na ime A. N., serijskog broja
P....., izdata od strane F.C:, lična karta na ime A. N., serijskog broja
....., izdata od strane F.C., i novac u iznosu od 170 €, u apoenima 2x50,
2x20, 2x10 i 2x5 € i 1.000 m.f. u apoenima 1x1.000, nadjeni u unutrašnjem
džepu jakne, u kome je takodje nadjena i jedna SIM kartica stranog operatera
"T.", IMSI broj ...., ...... i vozačka dozvola države M. na kojoj je
biometrijska fotografija A. N., sa podacima M. S., rodjen ........g., adresa
R. U. ..., B. ...., za upravljanje "B" kategorijom motornih vozila, serijskog
broja CA .... i CA ....., sa rokom važenja do 21.09.2014.godine. Svi opisani
predmeti su privremeno oduzeti od A. N., o čemu su izdate potvrde o privremeno
oduzetim predmetima, koje je isti potpisao bez primjedbi.
Iz zapisnika o pretresanju prevoznog sredstva, putnika, prtljaga i drugih
pokretnih stvari Uprave policije - Odsjek za borbu protiv droge - Grupa P.,
Ku.br.938/12, od 07.12.2012.godine, proizilazi da je pretresom motornog vozila
marke "G.", reg. oznaka BD AF ... ispod prednje haube, u blatobranu desnog
točka, pronadjen platneni džak sa tri veća paketa pravougaonog oblika,
napravljena od providne selotep trake, sa tamno zelenom biljnom materijom, dok
su u zadnjem braniku pronadjena tri veća pakovanja pravougaonog oblika
napravljena od providne selotep trake, sa tamno zelenom biljnom materijom.
Bliži izgled vozila, unutrašnjeg dijela vozila i mjesta gdje su pronadjena
pomenuta pakovanja, te njihov izgled, kao i izgled laptopa, prednje i zadnje
strane vozačke dozvole, te izgled pasoša, lične karte i pronadjenog novca
prikazan je u fotodokumentaciji Uprave policije – PJ P.,
br.202-28-244-1661/2815 od istog datuma. Svi pronadjeni predmeti, između
ostalih džak i pakovanja kao i pomenuto motorno vozilo i ključ od istog,
privremeno su oduzeti od A. N., o čemu su istom izdate potvrde o privremenom
oduzimanju, koje je isti bez primjedbi potpisao.
Iz izvještaja o hemijskom vještačenju br.4980/12 Forenzičkog centra D., od
25.12.2012.godine, proizilazi da je na hemijsku analizu dostavljeno šest ručno
pravljenih pakovanja od plastične kese u kojima se nalazi biljna materija
zelene boje, karakterističkog opojnog mirisa, ukupne neto mase 4.864 g.
Makroskopskim i mikroskopskim pregledom, te hemijskom analizom dostavljenog
materijala konstatovano je, a na osnovu karakteristične morfološke građe,
prisustvo Cannabis Sativa L. iz familije Canabaceae (poznatija kao konoplja),
te da svi dostavljeni uzorci sadrže tetrahidrokanabinol (THC) u koncentraciji
iznad 0,2%, a da se konoplja i THC nalaze u Pravilniku o utvrdjivanju spiska
droga, psihotropnih supstanci i bilja koje se može koristiti za proizvodnju
droga (Službeni list Crne Gore, br.56/12). Bliži izgled pomenutih šest
pakovanja prikazan je u fotodokumentaciji koja je sastavni dio izvještaja.
Iz dopisa Uprave policije - Sektora kriminalističke policije - Odsjek za
medjunarodnu policijsku saradnju NCB Interpol P. br.03/8-240/12-48946, od
28.12.2012.godine, proizilazi da je, provjerama preko NCB Interpol B.,
utvrdeno da su m. vozačke dozvole br.... i CA... izdate m. državljanima, čija
imena nijesu A. N. i S. M., te da su navedena dokumenta oglašena nevažećim, a
da pomenuta lica nijesu registrovana na adresi 1165 B., R. U. ....
Iz izvještaja o grafološkom vještačenju br.4981/12 Forenzičkog centra u D.
proizilazi da su grafološki ispitivani lična karta broj ....., izdata na ime
A. N., od strane države Crne Gore i vozačka dozvola broj CA..., na ime S. M.,
izdata od strane R. M.. Ispitivanjem je vršeno pomoću komparativnog mikroskopa
"Projectina docubox dragon" uz upotrebu različitih svjetala i optičkih
filtera, te je zaključeno da obrazac predmetne lične karte predstavlja
autentični obrazac, a da obrazac predmetne vozačke dozvole nije autentičan
obrazac, odnosno da je isti napravljen od materijala koji svojim
karakteristikama ne odgovara materijalu od kojeg se izrađuje ova vrsta
dokumenata (plastika), da su štampa i mikro štampa nezadovoljavajućeg
kvaliteta, a sam obrazac, pod uticajem U.V. svijetla daje nezadovoljavajuću
reakciju.
Iz dopisa Ministarstva javne uprave i pravde M - Sektora za međunarodno
krivično pravo br.XXNBSKFO/3690/2/2013 i izvoda iz Krivičnog zakonika M.
proizilazi da se krivično djelo falsifikovanje isprave takodje kvalifikuje kao
krivično djelo u R. M., i to u čl.274 st.1 Krivičnog zakonika M., pod istim
zakonskim nazivom, te da je za isto propisana kazna zatvora do tri godine.
Iz izvoda iz kaznene evidencije Uprave policije Ispostave C. proizilazi da je
A.N. osuđivan presudama Osnovnog suda u C., i to K.br.282/05, od
23.03.2006.godine za krivično djelo nasilničko ponašanje iz čl.339 st.2 u vezi
st.1 Krivičnog zakonika, na šest mjeseci zatvora uslovno na jednu godinu i
presudom K.br.467/09, od 17.01.2011.godine, zbog krivičnog djela lažno
prijavljivanje iz čl.388 st.4 Krivičnog zakonika, na kaznu zatvora od šest
mjeseci uslovno na jednu godinu.
Uvidom u uvod i izreku presude Osnovnog suda u Cetinju K.br.467/09 od
17.01.2011.godine konstatovano je da je A. N. oglašen krivim zbog izvršenja
produženog krivičnog djela lažno prijavljivanje iz čl.388 st.4 u vezi čl.49
st.1 Krivičnog zakonika, te da mu je izrečena uslovna osuda kojom je utvrdjena
kazna zatvora u trajanju od šest mjeseci i istovremeno odredjeno da se kazna
neće izvršiti ukoliko u peridu od jedne godine po pravosnažnosti presude ne
učini novo krivično djelo, a da je presuda postala pravosnažna dana
03.02.2011.godine.
Dakle, iz pojedinačno analizirane odbrane optuženog A. N. proizilazi da ga je,
dana 07.12.2012.godine, policija zaustavila na izlazu iz P., dok je upravljao
motornim vozilom "G.", reg. oznaka BD AF ..., u kome su pretresom od strane
policijskih službenika pronadjena pakovanja sa opojnom drogom marihuanom. Tako
iznijeti činjenični navodi su potvrdjeni zapisnikom o pretresanju pomenutog
motornog vozila, Uprave policije - Odsjeka za borbu protiv droge - Grupa
Podgorica, Ku.br.938/12, od 07.12.2012.godine, iz kojeg je utvrđeno da su,
ispod prednje haube, u blatobranu desnog točka, odnosno u zadnjem braniku
vozila, pronađeni platneni džak sa tri veća pakovanja, odnosno tri veća
pakovanja pravougaonog oblika, napravljena od providne selotep trake, sa tamno
zelenom biljnom materijom, kao i potvrdama o privremenom oduzimanju ovih
pakovanja i predmetnog vozila, dok je iz fotodokumentacije Uprave policije -
Područna jedinica P., br.202-28-244-1661/2815 utvrđen bliži izgled svakog
pojedinačnog pakovanja i mjesta gdje su pronadjeni, kao i bliži izgled i
izgled unutrašnjosti pomenutog motornog vozila.
Nadalje je iz izvještaja o hemijskom vještačenju br.4980/12 sa
fotodokumentacijom, utvrđena ukupna neto masa pomenutih šest ručno pravljenih
pakovanja od plastične kese (4.864 g), dok je makroskopskim i mikroskopskim
pregledom, uz odgovarajuće hemijske analize utvrdjeno i da se radi o biljci
Cannabis Sativa L. iz familije Canabaceae (poznatija kao konoplja), kao i da
sva predmetna pakovanja sadrže tetrahidrokanabinol (THC) u koncentraciji iznad
0,2%. Konoplja i THC su supstance koje djeluju na centralni nervni sistem i
izazivaju stanje zavisnosti i nalaze u Pravilniku o utvrđivanju spiska droga,
psihotropnih supstanci i bilja koje se može koristiti za proizvodnju droga
(Službeni list Crne Gore, br.56/12).
U odnosu na pronađenu predmetu opojnu drogu optuženi je objasnio da je bio bez
posla i u teškoj materijalnoj situaciji, zbog čega se povezao sa jednim
čovjekom čije ime nije htio da otkrije da ne bi stvorio neprilike sebi i
porodici, a koji mu je ponudio da određenu količinu droge preveze iz P. do Z..
Pristao je i u toj namjeri od druga pozajmio vozilo "G.", i ostavio ga kod tog
čovjeka u P., a ovaj mu dao telefon marke "N.", preko kojeg ga je narednog
dana pozvao da preuzme vozilo, sa kojim je trebao da se odveze do hotela "O.",
na Z., i tamo ga ostavi neko vrijeme na parkingu hotela, a nakon što bi se
isto ispraznilo, dobio bi novac od 1.000 €. Međutim, na izlazu iz P. ga je
zaustavila policija, i pretresom pronašla predmetnu drogu. Dakle, optuženi je
potpuno i jasno priznao izvršenje krivičnog djela za koje se tereti, detaljno
opisavši razloge i motive takvog svog postupanja, te sve okolnosti koje ga
bliže određuju. Pritom je naveo da je znao da se radi o opojnoj drogi, te se
određeno izjasnio o odredištu do kojeg je trebao da je prenese, pa nije bilo
razloga da sud njegovo priznanje ne prihvati kao istinito, naročito jer je kao
takvo u skladu sa naprijed pomenutim pisanim dokazima.
Dakle, optuženi je sam naveo da je znao da je u vozilu kojim je upravljao
sakrivena opojna droga, mada ne o kojoj vrsti i količini droge se radi, niti o
mjestima u vozilu na kojima je sakrivena. Međutim, za ostvarenje subjektivnog
obilježja bića krivičnog djela nije bilo ni nužno da optuženi bude svjestan i
ovih okolnosti, kod činjenice da je nesumnjivo znao i bio svjestan da iz P. u
R. S. – Z., prenosi opojnu drogu sakrivenu u vozilu kojim je upravljao, a za
koju je iz izvještaja o hemijskom vještačenju utvrđeno da se radi o 4.864 g
marihuane, koja je proglašena za opojnu drogu Pravilnikom o utvrđjivanju
spiska droga, psihotropnih supstanci i bilja koje se može koristiti za
proizvodnju droga (Službeni list Crne Gore, br.56/12, od 19.11.2012. godine).
Osim toga, optuženi je bio svjestan činjenice i da se predmetna droga prenosi
radi prodaje, kao i da postupa neovlašćeno, zato što je opštepoznata činjenica
da se opojne droge ne mogu nabavljati od fizičkih lica, što je u suprotnosti i
sa odredbama Zakona o sprečavanju zloupotrebe opojnih droga (Službeni list
Crne Gore, br.28/11), pa je to i htio, u namjeri da zaradi novac u iznosu od
1.000 €, postupajući sa direktnim umišljajem. Posljedica krivičnog djela za
koje je optuženi oglašen krivim (iz čl.300 st.1 KZ) je apstraktna opasnost za
zdravlje ljudi, koja se ne mora dokazivati, zato što se smatra da je nastupila
samim činom izvršenja neke od zakonom propisanih alternativnih radnji
izvršenja ovog krivičnog djela, odnosno u konkretnom slučaju prenošenja opojne
droge radi prodaje (ne)određenom broju lica, te je kao takva, takođe,
obuhvaćena umišljajem optuženog i izraz je njegovog htijenja.
U odnosu na krivično djelo falsifikovanje isprave iz čl.412 st.2 u vezi st.1
KZ, optuženi je priznao da je, prije par godina, u M.j, preko jednog
poznanika, kome je platio 300 €, i dao mu svoju fotografiju, nabavio lažnu
javnu ispravu - vozačku dozvolu broj CA..., navodno izdatu od nadležnog organa
R. M. (.), dana 21.09.2009.godine, na ime državljanina M. S. M., na kojoj se,
umjesto fotografije ovog lica nalazila fotografija optuženog, a koja je
pronađena u unutrašnjem džepu od jakne optuženog i od njega oduzeta od strane
službenika policije prilikom zaustavljanja i pretresa, dana 07.12.2012.godine,
a što je potvrđeno sadržinom zapisnika o pretresanju lica Uprave policije -
Odsjek za borbu protiv droge - Grupa P., Ku.br.938/12, od tog datuma, te
potvrdom o njenom privremenom oduzimanju od optuženog, koju je isti bez
primjedbi potpisao.
Uostalom, da predmetna vozačka dozvola ne predstavlja autentičan obrazac
utvrđeno je iz izvještaja o grafološkom vještačenju br.4981/12, u kojem je
konstatovano da je ista napravljena od plastike-materijala koji svojim
karakteristikama ne odgovara materijalu od kojeg se izrađuje ova vrsta
dokumenata, da su štampa i mikro štampa nezadovoljavajućeg kvaliteta i da pod
uticajem U.V. svijetla ista daje nezadovoljavajuću reakciju, te sadržine
dopisa Uprave policije - Sektora kriminalističke policije - Odsjek za
medjunarodnu policijsku saradnju NCB Interpol P. br.03/8-240/12-48946, od
28.12.2012.godine, iz kojeg je utvrđeno, a provjerama preko NCB Interpol B.,
da su m. vozačke dozvole br.CA...... i CA.... izdate m. državljanima, čija
imena nijesu ni A.N., ni S. M., te da su navedena dokumenta oglašena
nevažećim.
Prema tome, optuženi je bio svjestan da kod sebe ima lažnu javnu ispravu -
vozačku dozvolu, jer je sam objasnio da je platio 300 € jednom poznaniku preko
kojeg je istu nabavio, a koji mu je, prilikom njene predaje, i rekao "da je ne
koristi na području M., jer je lošeg kvaliteta", dok je nesumnjivo utvrđeno da
je istu nabavio radi upotrebe u pravnom saobraćaju, dakle da je to i htio,
kako bi se, po sopstvenom priznanju, na taj način legitimisao prilikom boravka
u zemljama Evropske unije, obzirom da je, sa crnogorskim pasošem, mogao da
boravi u nekoj od tih zemalja najduže 10-15 dana, pod prijetnjom zabrane
boravka u slučaju prekoračenja tog vremena, čime je ostvario sva zakonska
obilježja krivičnog djela za koje se tereti u tački dva optužnice, za čije
postojanje nije bitno da li je predmetna lažna javna isprava uopšte i
upotrijebljena.
Iz dopisa Ministarstva javne uprave i pravde M. - Sektora za međunarodno
krivično pravo i izvoda iz Krivičnog zakonika M. utvrđeno je, da je krivično
djelo falsifikovanje isprave iz čl.412 st.2 u vezi st.1 KZ, propisano kao
krivično djelo i u krivičnom zakonodavstvu M., u čl.274 st.1 Krivičnog
zakonika M., pod istim zakonskim nazivom, za koje se može izireći kazna
zatvora do tri godine, pa je time ispunjen i poseban uslov za krivično
gonjenje optuženog u odnosu na ovo djelo, obzirom da ga je kao državljanin
Crne Gore, izvršio u inostranstvu – M., te je bilo neophodno utvrditi da li se
za isto kažnjava i po zakonu zemlje u kojoj je učinjeno, u smislu čl.138 st.4
KZ.
Prilikom prethodnog utvrđivanja pojedinačnih kazni, kao i odmjeravanja njihove
visine iz izreke presude, sud je vodio računa o svim okolnostima koji utiču da
ona bude veća ili manja, u smislu čl.42 KZ, pa je kao olakšavajuće, u odnosu
na oba krivična djela, cijenio priznanje izvršenja krivičnih djela i stvarno
kajanje optuženog na glavnom pretresu, kao i njegovu životnu dob u vrijeme
izvršenja krivičnog djela - da se radi o mlađem licu (... godina), dok je od
otežavajućih okolnosti cijenio njegovu raniju osuđivanost kao u izreci
presude, utvrđenu iz izvoda iz kaznene evidencije Uprave policije Ispostave
C., i uvidom u uvod i izreku presude Osnovnog suda u C. K.br.467/09 od
17.01.2011.godine. Imajući u vidu brojnost i kvalitet olakšavajućih okolnosti,
kao i predmetnu vrstu opojne droge - marihuanu koja nije od velike opasnosti
za zdravlje ljudi sud mu je u odnosu na krivično djelo iz čl. 300 st. 1 KZ,
ublažio kaznu ispod granice koja je zakonom propisana za to djelo (dvije
godine) i izrekao u visini od jedne godine i četiri mjeseca koja odgovara
granici ublažavanja (član 45 i 46), te mu je potom po pravilima za sticaj
krivičnih djela (čl.48 KZ), izrekao jedinstvenu kaznu zatvora u trajanju od
jedne godine i šest mjeseci, cijeneći da će se takvom kaznom, u okviru opšte
svrhe propisivanja i izricanja krivičnih sankcija (čl.4 KZ), ostvariti svrha
kažnjavanja, koja se sastoji u tome da se optuženi spriječi da čini krivična
djela i da se kaznom utiče na njega da ubuduće ne čini krivična djela, odnosno
na druge da ne čine krivična djela, dok izrečena kazne izražava istovremeno i
društvenu osudu za učinjeno krivično djelo i obavezu poštovanja zakona,
odnosno jača moral i utiče na razvijanje društvene odgovornosti (čl.32 KZ).
Sud nije, kao olakšavajuću okolnost, cijenio loše imovinske prilike optuženog,
kako je to u završnoj riječi predložio njegov branilac, jer loša materijalna
situacija ne može biti izgovor za vršenje krivičnih djela kojima se ugrožava
zdravlje ljudi, dok izvršenje krivičnog djela falsifikovanje isprave očigledno
nije bilo motivisano razrješenjem te situacije.
U izrečenu jedinstvenu kaznu zatvora optuženom se, na osnovu čl. 51 KZ,
uračunava i vrijeme provedeno u pritvoru, od 07.12.2012.godine do
13.06.2013.godine.
Sud je, osnovom čl.75 u vezi čl.300 st.7 KZ, optuženom izrekao mjeru
bezbjednosti oduzimanja 4.864 g opojne droge marihuane, upakovane u šest ručno
pravljenih pakovanja od plastične kese, i lažne javne isprave - vozačke
dozvole broj CA..., navodno izdate od nadležnog organa Republike M. (.), na
ime državljanina M.S.M., dana 21.09.2009.godine, a koji predstavljaju predmete
krivičnih djela za koje je optuženi oglašen krivim i imaju se uništiti nakon
pravosnažnosti presude.
Kako je sud optuženog oglasio krivim, to ga je, na osnovu čl.229 u vezi čl.226
Zakonika o krivičnom postupku, obavezao da, na ime troškova krivičnog
postupka, u korist budžeta Crne Gore, plati iznos od 1.417.50 €, koji se
odnosi na nagradu njegovog branioca po službenoj dužnosti u izviđaju i
istrazi, L. A., advokata iz P. (1.327,50 €), i nagradu za prevođenje A. L.,
sudskog tumača za engleski jezik, (90,00 €), a koji troškovi se ne odnose na
pravo optuženog na upotrebu svog jezika u postupku, već na prevod zamolnice za
pružanje međunarodne pravne pomoći u krivičnim stvarima i pismena u prilogu,
upućenih nadležnom organu R. M., radi utvrđivanja postojanja posebnih uslova
za krivićno gonjenje optuženog za krivično djelo iz čl.412 st.2 u vezi st.1
KZ. Optuženi je dužan i da, na ime paušala, uplati iznos od 150,00 €, koji je
odmjeren obzirom na trajanje i složenost postupka, te njegovom imovnom stanju,
sve u roku od 15 dana po pravosnažnosti presude.
Sud je cijenio i ostale izvedene dokaze, pa je našao da su bez uticaja na
donošenje drugačije odluke.
Sa iznijetih razloga, odlučeno je kao u izreci.
VIŠI SUD U PODGORICI Dana 13.06.2013.godine
ZAPISNIČAR S U D I J A Mila Cupara Dragoje Jović
PRAVNA POUKA: Protiv ove presude može se izjaviti žalba Apelacionom sudu Crne
Gore u roku od 15 dana od dana prijema prepisa, a preko ovog suda.