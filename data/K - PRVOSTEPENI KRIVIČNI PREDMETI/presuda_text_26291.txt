Posl.br.K. 172/12
U I M E C R N E G O R E
OSNOVNI SUD U CETINJU, kao prvostepeni, po sudiji pojedincu Ćupić Mariji, uz
sudjelovanje namještenika suda Aleksandre Martinović, kao zapisničara, u
krivičnom predmetu okr. G. M. iz Cetinja, zbog krivičnog djela falsifikovanje
isprave iz čl. 412 st.2 u vezi st.1 KZ-a, po Optužnom prijedlogu Osnovnog
Državnog Tužilaštva u Cetinju, Kt.br.147/10 od 24.07.2012.godine, nakon
održanog glavnog i javnog pretresa dana 26.03.2013.godine u prisustvu
zamjenika ODT-a M. D. i okr. G. M. donio je dana 01.04.2013.godine i javno
objavio, ovu
P R E S U D U
Okr. G. M. JMBG ....... od oca R. i majke G. rodjene P. rodjenog ....godine u
Novoj Varoši, sa prebivalištem u Cetinju, državljanin Republike Srbije, po
zanimanju radnik, oženjen, pismen, sa završenom srednjom gradjevinskom školom,
lošeg imovnog stanja,
Na osnovu čl. 373 tačka 2 ZKP-a
OSLOBADJA SE OD OPTUŽBE
Da je:
Neutvrdjenog dana, početkom juna mjeseca 2009.godine u Cetinju, svjesno i
voljno nabavio radi upotrebe lažne javne isprave i to: obrasce izjave za
žirante, obasce ovjere podataka za žirante i obrasce administrativnih zabrana
za žirante MFI »A. M.« DOO Podgorica, koji su od strane nepoznatog lica lažno
napravljeni, tako što su na istima lažno upisana imena i potpisi navodnih
žiranata – oštećenih S.F. i B. S. T. zdravstvenih radnica JZU »D. Z,.«
Cetinje, a koji obrasci su takodje od strane nepoznatog lica ovjereni
neovlašćenom upotrebom službenog pečata i štambilja JZU »D. Z.« Cetinje, nakon
čega je ovako napravljene lažne isprave svjesno i voljno upotrijebio kao prave
predajući ih ovlašćenom službeniku MFI »A. M.« - Filijala Cetinje, radi
dodjele kredita, po osnovu kojih mu je dana 16.juna 2009.godine od strane
navedene banke odobren namjenski kredit br. 0135548509 u iznosu od 3.000 eura,
-čime bi izvršio krivično djelo falsifikovanje isprave iz čl. 412 st.2 u vezi st. 1 KZ-a.
Oštećena B.S.T. se radi ostvarivanja svog imovnsko pravnog zahtjeva upućuje na
redovnu parnicu.
Troškovi krivičnog postupka u iznosu od 445,00 eura padaju na teret budžetskih
sredstava suda.
O b r a z l o ž e n j e
Osnovno Državno Tužilaštvo u Cetinju podnijelo je sudu optužni predlog Kt.br.
147/10 od 24.07.2012.godine protiv okr. G.M.a iz Cetinja, zbog krivičnog djela
falsifikovanje isprave iz čl. 412 st.2 u vezi st.1 KZ-a. U završnoj riječi na
glavnom pretresu zastupnik optužbe je istakao da je nakon sprovedenog dokaznog
postupka, naročito iz nalaza i mišljenja sudskog vještaka grafološke struke,
kao i svjedočkih iskaza oštećenih utvrdjeno da je okrivljeni G.M. izvršio
krivično djelo, pa je predložio sudu da istog oglasi krivim i osudi po zakonu.
Okrivljeni G.M. je u svojoj odbrani datoj kod Istražnog sudije na zapisniku
dana 22.02.2012.godine istakao da je početkom juna mjeseca 2009.godine, tačnog
datuma se nije mogao sjetiti, otišao u MFI „A. M.“ banku Filijala Cetinje da
se raspita da li bi mogao da podigne kredit. Kako je prije ovoga kredit koji
je kod njih uzeo otplatio, to su mu i rekli da nema problema i da će neko doći
od službenika Banke kod njega kući i donijeti mu formulare koje treba
ispuniti. Nakon par dana kod njega kući u ........j ulici došli su službenici
„A. M.“ banke i to I. P. i M. B. koji su takodje i kao komisija trebali da
izadju na lice mjesta da bi odradili svoj posao, sobzirom da mu je ovaj kredit
trebao da kupi konje, motornu šegu, jer je radio u šumu, pa je tako izdržavao
njega i suprugu.Kada su oni došli formulari koji su donijeti su popunjeni kod
njega za stolom i to u prisustvu službenika banke, a takodje je bila prisutna
i njegova supruga G. B. Kako je trebalo za odobrenje ovog potrošačkog kredita
u iznosu od 3.000,00 eura obezbijediti dva žiranta, koji se nalaze u državnoj
firmi da bi mu kredit bio odobren, oni su ostavili formulare za žirante kod
njega, tako da je njegova supruga uzela ove formulare i sjutradan otišla u JZU
D. Z. Cetinje da bi našla dva žiranta za kredit. Njegova supruga je i to
vrijeme radila zube kod D. P. koji je tada bio direktor D. Z. pa je otišla kod
njega i istom ostavila te formulare, i on joj je rekao da dan poslije dodje za
njih. Kada je njegova supruga uzela ovjerene formulare iz bolnice, donijela ih
je kući, a on je tada otišao u MFI „A. M.“ banku Filijala Cetinje i iste
ponio, tako da mu je banka i dala kredit u iznosu od 3.000,00 eura. Istakao je
i to da je nakon podizanja ovog kredita poslije 7-8 dana uplatio iznos od
1.250,00 eura „A.M.“ banci , jer mu je toliko ostalo para, a ostale potrošio i
kupio dva konja, opremu i motornu testeru da bi mogao da bere šumu. Ovaj
kredit uredno vraća, a što se može provjeriti i kod banke, lično je podigao
kredit i lično se potpisao, a što se tiče žiranta koji su žirirali za ovaj
kredit njemu su nepoznati i nije pitao suprugu ko su osobe koji su žiranti,
jer ga to nije interesovalo, a sve je uradjeno po proceduri kako je
zahtijevala banka. Dodao je i to da nije falsifikovao nijednu ispravu, već
kako je i naveo lično je potpisao sve kada je podizao kredit u „A.M.“ banci.
Ovaj kredit izmirio je pola godine prije roka. U završnoj riječi na glavnom
pretresu istakao je da se ne osjeća krivim, jer nije počinio krivično djelo
koje mu je stavljeno na teret optužnim aktom.
Radi razjašnjenja ove krivično-pravne stvari, Sud je u dokaznom postupku na
glavnom pretresu proveo dokaze: saslušao oštećenu B.S.T. ovlašćenog
predstavnika JZU „D. Z.“ Cetinje I.i M. ovlašćenog predstavnika MFI „A.M.“ B.
M. D. adv. iz Podgorice, oštećenu S.F. svjedoke G. B. P. I. te na saglasan
predlog stranaka umjesto neposrednog saslušanja pročitao iskaz svjedoka A. M.
i D. Sanje, pročitao ugovor o kreditu br. 0135548509 od 16.06.2009.godine sa
izjavama žiranata ovjerenim podacima za žirante i administrativnih zabrana za
žirante B.S.T. i S.F., pročitao nalaz i mišljenje sud.vještaka grafološke
struke J. Z. i to br. 214/12, 215/12, 216/12, 217/12, 218/12, 219/12, 220/12,
221/12, 222/12, 223/12, svi od 12.06.2012.godine.
Iz iskaza svjedoka-ošt. B. S.T. dato kod Istražnog sudije na zapisniku dana
23.09.2010.godine, proizilazi da je ona dana 08.02.2010.godine podnijela
prijavu br. 22/10 protiv G.M. zato što je u neutvrdjenom vremenskom periodu u
svojstvu korisnika kredita podigao novčani kredit kod »A.M.« banke Filijala
Cetinje i na taj način počinio krivično djelo falsifikovanje isprave na način
što je bez njenog znanja navodeći da je njegov žirant, falsifikovao njen
potpis i upotrijebio službeni pečat D. Z. uz zahtjev za dobijanje kredita.
Krajem januara mjeseca došla je do informacija od kolega da su
zloupotrijebljeni potpisi radnika D. Z. Cetinje, falsifikujući njihov potpis i
podizajući kredite kod »A.M.« banke, Filijala Cetinje navodeći da su njihovi
žiranti. U cilju provjere otišla je u prostorije »A.M.« banke filijala Cetinje
i tražila od agenta da izvrši provjeru da li se vodi kao žirant po osnovu bilo
kojeg kredita u toj Banci. Nakon izvršene provjere agent je upoznao da postoje
dva kredita, na iznos od 3.000,00 eura i to po jednom nosiocu kredita G.M.u.
Bila je zatečena, jer istog ne poznaje pa mu nije mogla ni biti žirant. Nakon
toga otišla u u Upravu D. Z. kod blagajnice kako bi provjerila ko je predao na
ovjeru njena dokumenta za žiranta i izvršila uvid u djelovodnu knjigu dali je
kredit zaveden, riječ je o M. V. koja je tom prilikom rekla da kredit nije
zaveden u djelovodnu knjigu i da nezna ko je mogao zloupotrijebiti pečat i
njen potpis. Nezna ko bi mogao da bude počinila zloupotrebe njenog potpisa.
Što se tiče fotokopije lične karte i podataka u dva navrata je dala ličnu
kartu na fotokopiranje u prvom slučaju je dala ličnu kartu M. M. koja je
podizala kredit kod »O.« b., a drugog puta prije nekih dvije godine traženo je
od uprave da dostavi fotokopiju lične karte kako bi bila zadužena sa službenom
karticom telefona u cilju umrežavanja zaposlenih u zdravstvo. Na kraju je
istakla da se pridružuje krivičnom gonjenju protiv okrivljenog i postavlja
imovinsko pravni zahtjev.
Iz iskaza ovlašćenog predstavnika JZU D. Z. Cetinje, I. M. datog kod Istražnog
sudije na zapisniku dana 23.02.2012.godine proizilazi da je ona zaposlena na
poslovima pravnika kod JZU D. Z. Cetinje i u vezi krivičnog djela koje se G.M.
u stavlja na teret izjavljuje da kroz djelovodni protokol JZU D. Z. Cetinje
nije bilo nikakvih ovjera podataka za žirante i administrativne zabrane koje
se odnose na oštećene S. F. i B. S.T. Ističe i to da je B.S.T. zaposlena u JZU
D. Z. Cetinje, na poslove izabranog doktora dok ošt. S. F. je bivša zaposlena,
tako da više ne radi u D. Z. Cetinje. Sudu je dostavila i fotokopiju
djelovodnog protokola JZU D. Z. Cetinje za period od 1. juna 2009.godine do
16. juna 2009.godine. Navela je i to da je tada bila na porodiljskom odsustvu,
a sve ove činjenice je naknadno saznala, tako da ih je i naknadno provjerila
kroz djelovodnik.
Iz iskaza ovlašćenog predstavnika MFI »A.M.« b. M. D. advokata iz Podgorice,
datog kod Istražnog sudije na zapisniku dana 23.02.2012.godine, proizilazi da
je upoznat da je kod suda pokrenut postupak protiv osumljičenog G.M.a zbog
krivičnog djela falsifikovanje isprave iz čl. 412 st.2 u vezi st.1 KZ-a, pa u
vezi toga kao ovlašćeni zastupnik je priložio original dokumentaciju »A.M.«
banke DO Podgorica, koja se odnosi na ugovor o kreditu koji je zaključen sa
osumnjičenim G.M. kao i izjave žiranate i ovjere podataka za žirante. Nosilac
ovog kredita je G.M. i kredit u iznosu od 3.000,00 eura, koji je podignut kod
banke još nije istekao, a uredno ga vraća njegova supruga G. B. Na kraju je
dodao i to da je dobio podatak da je okrivljeni izmirio kredit iz kojih
razloga se ne pridružuje krivičnom gonjenju i ne postavlja imovinsko pravni
zahtjev.
Iz iskaza svjedoka- ošt. S.F. datog na zapisniku dana 23.09.2010.godine
proizilazi da je ona dana 16.02.2010.godine podnijela krivičnu prijavu br.
32/2010 protiv G. M. a zato što je u neutvrdjenom vremenu u svojstvu korisnika
kredita podigao novčani kredit kod »A.M.« banke Filijala Cetinje i na taj
način počinio krivično djelao falsifikovanje javne isprave, na način što je
bez njenog znanja naveo da je ona žirant i falsifikovao njen potpis, a takodje
i upotrijebio službeni pečat u zahtjev za dobijanje kredita. Početkom februara
mjeseca došla je do saznanja od strane svojih kolegenica da postoje
nepravilnosti u D. Z. Cetinje vezane za podizanje kredita kod »A.M.« banke
Filijala Cetinje, da su falsifikovani potpisi za žirante kod »A.M.« banke i da
je na taj način više lica podigla kredit. U cilju provjere dana
10.02.2010.godine otišla je u prostorije »A.M.« bake Filijala Cetinje od kojih
je tražila da se izvrši provjera dali je registrovana kao žirant po osnovu
bilo kog kredita u »A.M.« banci, Filijala Cetinje. Nakon izvršene provjere
službenik banke je upoznao da je žirant po osnovu dva kredita i to ugovor o
kreditu br. 0135548509 čiji je korisnik G.M.. Zatečena situacijom i
informacijom, otišla je u prostorije Ispostave Cetinje i podnijela prijavu
protiv G.M. a, jer istog nepoznaje, pa samim tim nije mogla ni biti žirant po
njegovom kreditu. Istakla je i to da je prije dvije godine traženo od uprave
D. Z. da dostavi fotokopiju lične karte kako bi bila zadužena sa službenom
karticom i telefonom u cilju umrežavanja D. Z. S obzirom da je u tom periodu
bila u Podgorici, fotokopiju lične karte je poslala faksom. Nebi znala ko bi
mogao da izivrši ovakvu vrstu zloupotrebe njenog imena i njenih podataka. Na
kraju je istakla da se ne pridružuje krivičnom gonjenju protiv okrivljenog i
ne postavlja imovinsko pravni zahtjev, jer istoj nijesu dolazile bilo kakve
zabrane na lična primanja.
Iz iskaza svjedoka G. B. proizilazi da je u mjesecu junu 2009. godine njen
suprug G.M. bio zainteresovan da podigne kredit kod MFI "A.M. banke" Filijala
Cetinje jer mu je isti trebao da kupi konje i motornu testeru s obzirom da je
tada radio na poslovima branja šume da bi izdržavao nju i sebe. Isti je pošao
u ovu banku, datuma se tačno ne može sjetiti, tako da je u pregovorima sa
službenicima ove banke se dogovorio oko dobijanja ovog kredita i to u iznosu
od 3.000,00 eura. Službenici banke i to jedna djevojka po imenu I. i jedan
momak koji se zove M. a koji su sačinjavali popisnu komisiju ove banke su
došli kod njih kući u Ul. ... gdje žive da bi utvrdili stanje i eventualno
mogli da daju kredit njenom suprugu. Sa sobom su donijeli kreditnu
dokumentaciju, a između ostalog i formulare koji su trebali da se potpišu od
strane žiranata da bi se odobrio ovaj kredit. Nakon popunjavanja određene
kreditne dokumentacije, a koja je glasila na ime korisnika kredita G.M. a
njenog supruga ostalo je još da se ovjere podaci za žirante koji bi trebali da
budu u ovom kreditu. Te formulare su ostavili kod njih kući. Kako njen suprug
tada nije znao koga bi uzeo za žirante to je ona rekla da će pitati njenog
prijatelja, sada pok. D. P. da možda on nezna ko bi mogao žirirati iz D. Z.
Napomenula je da je u tom periodu radila zube kod istog tako da joj je on
rekao da nema problema da donese formulare, a da će on sve to završiti. Ona je
nakon par dana donijela formulare i on je pozvao poslije dva - tri dana i
rekao joj da je završio te formulare, to jeste da je našao žirante tako da
može slobodno da dođe kod njega kući da bi uzela ovjerene formulare. Ona je
otišla i formulari su bili ovjereni od strane žiranata i to je predala svom
suprugu jer je morao lično da pođe u banku da bi se potpisao i podigao novac
jer je on bio korisnik kredita. Dodala je i to da ona nije pitala D. P. ko su
žiranti za kredit, a ne poznaje B. S. T. i S. F. koji su žirirali za kredit
koji je podigao njen suprug tako da je postupak koi se vodi protiv njenog
supruga iznenadio s obzirom da je kredit uredno vraćen. D. P. je samo ponijela
ove obrasce za žirante, to jeste fumulare, a tačnog datuma se ne može sjetiti
i koji je zvao nakon dva tri dana da je sve završeno. Nije joj jasno zbog čega
je procesuiran postupak s obzirom da nikakve posledice nijesu proizašle iz
podizanja kredita koji glasi na ime njenog supruga jer se isti uredao vraća
što se sve može provjeriti kod ove banke tako da što se tiče formulara koji su
glasili na žirante i njihovog ispunjavanja njen suprug G.M. nema nikakve veze
sa tim. Dodala je i to da je njen suprug nakon nekih mejesec - dva dana vratio
iznos od 1. 250,00 eura tako da se iz toga vidi da nije imao namjeru nikoga da
prevari, a ovo je uradio iz razloga da bi ostala što manja rata da se uplaćuje
po preostalom iznosu novca.Ponovila je da joj nije bilo ni na kraj pameti da
su falsifikovani podaci i potpisi žiranata ,a posebno kada se ima u vidu da je
ovaj kredit izmiren prije roka.
Iz iskaza svjedoka P. I. datog na zapisniku kod Istražnog sudije dana
04.06.2012.godine, proizilazi da je sve do oktobra mjeseca 2009.godine bula
zaposlena u MFI »A.M.« banka Cetinje i to kao kreditini asistent. Kako je
obradjivala dosta kredita, sjeća se i kredita koji je glasio na ime G.M. a
koji je i od ranije bio klijent njihove banke i koji je sve ranije kredite
uredno i na vrijeme izmirivao. Kredit tj. Dokumentaciju potrebnu za
realizaciju kredita koji je glasio na ime G.M.a, sjeća se da je u banci
predala njegova supruga B. dok je M. sve što je trebao da potpise u svoje ime
na dokumentaciji lično potpisao. Ovo zna iz razloga što je kao kreditni
asistent koja je obradjivala ovaj kredit izašla na lice mjesta u ul. .....
gdje žive G. i u kući je tom prilikom sačekala B. tako da je ona zajedno
sanjom pošla na teren i to na B. gdje je M. sjekao šumu. Napominje i to da se
ona mora lično vidjeti sa korisnikom kredita, jer isti mora lično i aplicirati
za kredit, kao i po odobrenju potpisati ček i ugovor, što je isti u ovom
slučaju uradio. Takodje lice koje može da preda dokumentaciju potrebnu za
realizaciju kredita je lično stranka ili članovi porodice. Ovaj kredit dok je
ona radila uredno je vraćan, a kasnije sve kredite koje je ona radila
naslijedio je od nje A. M. koji je u ovom slučaju i naslijedio kredit vezan za
G. M. a tako da je ona sa njim lično otišla ponovo kod G. da bi ga upoznala sa
klijentima i biznisom. Na kraju je dodala i to da je supruga okrivljenog
koliko se može sjetiti njoj u kancelariji predala svu potrebnu dokumentaciju.
Iz iskaza svjedoka A. M. datog kod Istražnog sudije na zapisniku dana
23.05.2012.godine, proizilazi da je zaposlen u »A.M.« kreditnu instituciju
Cetinje i to na poslovima kreditnog referenta. Na ovim poslovima počeo je da
radi prije tri godine, pa je i naslijedio dio poslova koji su se odnosili na
kredite klijenata koji supodizali kod ove mikrokreditne institucije, pa je to
bilo i sa kreditom koji glasina ime G.M. Isti je naslijedio da dalje postupa
od bivšeg kreditnog referenta I. P. tako da se ne može izjasniti na okolnost
koje je lice u ovoj banci predalo dokumentaciju potrebnu za realizaciju
kredita za G.M.a. Izvršio je uvid u dokumentaciju za ovaj kredit koji glasi na
njegovo ime i ističe da ovaj kredit se redovno izmiruje, tako da su ostale još
dvije rate da bi se kredit izmirio u potpunosti.
Iz iskaza svjedoka D. S. proizilazi da se od decembra mjeseca 2006. godine
zaposlila u D. Z. kao šef računovodstva. Nakon toga uslijedila je reforma
primarne zdravstvene zaštite i nova sistematizacija radnih mjesta i po toj
novoj sistematizaciji njeno radno mjesto je šef službe za ekonomsko
finansijske poslove D. Z. Kada su u pitanju ovjera podataka za korisnika ili
žiranta kredita, u redovnoj proceduri koja je tekla, navela je da to zavisno
od banke i obrazaca banke ona je bila ovlašćena da potpiše kreditnu
dokumentaciju ukoliko bi banka zahtijevala potpis finansijskog direktora ili
šefa računovodstva. Sistematizacijom radnih mjesta ne postoji radno mjesto
finansijski direktor JZU D. Z. nego kako je već i navela zavisilo je od
obrazaca banke da li traže potpis finansijskog direktora ili šefa
računvoodstva u oba slučaja je ona potpisala papirologiju. Uobičajna praksa je
da njihov zaposleni koji je korisnik kredita, ili pak žirant korisniku kredita
dođe do njihovog obračunskog radnika - bagajnika koji popunjava formulare za
kredit. Nakon toga donosi ih njoj na potpis, a nakon nje potpisuje direktor
Doma zdravlja koji je u tom periodu bio sada pok. D. P. Odgovorno tvrdi da
navedenu spornu dokumentaciju njoj niko nije donosio na potpis niti ih je ona
potpisala. Takođe odgovorno tvrdi da potpis na ovjeri podtaka za žirante
B.S.T. i S. F. nije njen potpis nego je neko drugi potpisao.
Iz ugovora o kreditu br. 0135548509 od 16.06.2009.godine sa izjavama žiranata
ovjerenim podacima za žirante i administrativnim zabranama za žirante B.S. T.
i S. F. utvrdjuje se da je ugovor zaključen dana 16.06.2009.godine izmedju
»A.M.« DO Podgorica kao davaoca kredita i M. G. kao korisnika kredita u iznosu
od 3.000,00 eura, a u svrhu sječe šuma. Takodje ugovorom je predvidjen član
kredita. Ugovor je potpisao korisnik kredita G.M., a za »A.M.« banku kreditni
asistent I. P. Uz ugovor su dostavljene i izjave žiranta i to S. B. T. sa
matičnim brojem i administrativna zabrana koja se odnosi na njeno ime. U
administrativnoj zabrni se nalazi i potpis ovlašćene osobe u preduzeću D. P. i
izjava za žiranta S. F. sa matičnim brojem, a takodje i sa ovjerom podataka za
žirante koju je takodje potpisao direktor preduzeća D. P.
Iz nalaza i mišljenja sud.vještaka grafološke struke J. Z. br. 214/12 od
12.06.2012.godine utvrdjuje se da sporne potpise koji glasi na ime T.B.S. ista
nije ispisala. Iz nalaza i mišljenja br. 215/12 utvrdjuje se da sporne potpise
koji glasi na ime T.B.S. nije ispisao G.M., iz nalaza i mišljenja br. 216/12
utvdjuje se da sporni potpis koji glasi na ime D. S. nije ispisala D. S. iz
nalaza i mišljenja br. 217/12 utvrdjuje se da sporni potpis koji glasi na ime
D. S. nije ispisao G.M., iz nalaza i mišljenja br. 218/12 utvrdjuje se da
sporni potpisi koji glase na ime D. P. koji su konstatovani kako na original
spornom formularu ovjere podataka za žiranta MFI »A.M.« DOO i original spornom
formularu administrativne zabrane MFI »A.M.« DOO su nepodobni za proučavanje u
cilju davanja odredjenog mišljenja, iz nalaza i mišljenja br. 219/12 utvrdjuje
se da sporne potpise koji glase na ime S.F. nije ispisala S. F. iz nalaza i
mišljenja br. 220/12 utvrdjuje se da sporne potpise koji glase na ime S.F.
nije ispisao G.M., iz nalaza i mišljenja br. 221/12 utvdjuje se da sporni
potpis koji glasi na ime D. S. nije ispisala D. S. iz nalaza i mišljenja br.
222/12 utvdjuje se da sporni potpis koji glasi na ime D. S. nije ispisao G.M.
i iz nalaza i mišljenja br. 223/12 koji glase na ime D. P. su nepodobni za
proučavanje u cilju davanja odredjenog mišljenja.
Cijeneći rezultate cjelokupnog postupka, ovaj Sud nalazi da u postupku nije
dokazano da je okrivljeni izvršio krivično djelo falsifikovanje isprave iz čl.
412 st.2 u vezi st.1 KZ-a.
Optužnim aktom okrivljenom G.M.u stavljeno je na teret da je Neutvrdjenog
dana, početkom juna mjeseca 2009.godine u Cetinju, svjesno i voljno nabavio
radi upotrebe lažne javne isprave i to: obrasce izjave za žirante, obasce
ovjere podataka za žirante i obrasce administrativnih zabrana za žirante MFI
»A.M.« DOO Podgorica, koji su od strane nepoznatog lica lažno napravljeni,
tako što su na istima lažno upisana imena i potpisi navodnih žiranata –
oštećenih S.F. i B.S. T. zdravstvenih radnika JZU »D.z.« Cetinje, a koji
obrasci su takodje od strane nepoznatog lica ovjereni neovlašćenom upotrebom
službenog pečata i štambilja JZU »D. Z.« Cetinje, nakon čega je ovako
napravljene lažne isprave svjesno i voljno upotrijebio kao prave predajući ih
ovlašćenom službeniku MFI »A.M.« - Filijala Cetinje, radi dodjele kredita, po
osnovu kojih mu je dana 16.juna 2009.godine od strane navedene banke odobren
namjenski kredit br. 0135548509 u iznosu od 3.000,00 eura.
Ovakvi navodi optužbe po mišljenju suda nijesu se potvrdili tokom dokaznog
postupka.
Naime, okrivljeni je tokom postupka decidno negirao izvršenje predmetnog
krivičnog djela.
Iz njegove odbrane se utvrđuje da je isti početkom juna mjeseca 2009. godine
podigao kredit kod MFI „A.M.“ banke – Filijala Cetinje u iznosu od 3.000,00
eura, te da je kreditnu dokumentaciju koja je bila potrebna za dobijanje
kredita on lično potpisao, a što u bitnom potvrđuje i svjedok P. I. koja je
bila kreditni asistent i koja je i obrađivala ovaj kredit ,te da joj je
supruga istog predala potrebnu dokumentaciju. Međutim za isti je bilo potrebno
obezbijediti dva žiranta, da bi mu kredit bio odobren, pa je njegova supruga
G. B. otišla u JZU D. Z. Cetinje kod D. P. kojem je i ostavila formulare za
navedeni kredit,obzirom da joj je ponudio pomoć oko pribavljanja žiranata. Da
su po navedenom kreditu i obezbijeđeni žiranti i to B. S. T. kao i S. F.
utvrđuje se iz kreditne dokumentacije i to – izjave za žirante, ovjerenim
podacima za žirante kao i administrativnim zabranama za žirante.
Iskazi oštećenih i to B. S. T. i S.F. koje su izjavile da nikada nijesu bile
žiranti po kreditu čiji je nosilac G.M. svjedoka D. S. da iste nijesu ništa
potpisivale nego su nakon izvršene provjere kod MFI „A.M. „ banke saznale za
postojanje ovog kredita, su potvrđeni sprovedenim vještačenjem po vještaku
grafološke struke J. Z. a iz razloga da bi se utvdila vjerodostojnost potpisa
koji su se nalazili na kreditnoj dokumentaciji. Iz nalaza i mišljenja vještaka
utvrđeno je u konkretnom slučaju da potpisi koji glase na B. S. T. kao i na S.
F. nijesu ispisale oštećene a takođe nije ispisao ni G.M. kao ni D. S. pa je
sud u potunosti prihvatio dati nalaz i mišljenje kao jasan, stručan,
objektivan, zasnovan na pravilima struke i nauke, a na koji nalaz takođe nije
imalo prigovora.
Dakle, u postupku je nesporno utvrđeno da je javna isprava i to – obrazac
izjave za žirante, obrazac ovjere podataka za žirante i obrazac
administrativnih zabrana za žirante, lažno napravljena ,i kao takva
dostavljena prilikom dobijanja kredita.
Dakle, imajući u vidu odbranu okrivljenog koji u bitnom i navodi da je kredit
dobio na regularan način, te da on nije obezbjeđivao navedene žirante, upravo
upućuje na zaključak ,odn.nema dokaza u tom pravcu da je kod okrivljenog
postojala svijest da su javne isprave lažno napravljene ,a koje je upotrijebio
kao prave za dobijanje kredita. Da bi konstrukcija navedena u optužnom aktu
bila osnovana bilo bi potrebno da je okrivljeni radnje preduzimao sa unaprijed
stvorenom namjerom, dakle za krivicu je potreban umišljaj koji obuhvata
svijest da je predmetna javna isprava koju nabavlja lažna, u namjeri da se kao
takva upotrijebi kao prava, koja po ocjeni suda u konkretnom ne postoji.
Naime,čl.412.st.1.KZ-a propisano je zakonsko obilježje bića krivičnog djela
falsifikovanje isprave ,a koje djelo čini onaj ko napravi lažnu ili izda
neistinitu ispravu ,ili preinači pravu ispravu u namjeri da se takva isprava
upotrijebi kao prava ili neistinitu ispravu upotrijebi kao pravu ,ili je
nabavi radi upotrebe ,dok je stavom 2.propisan kvalifikovani oblik djela koji
čini onaj ko djelo iz st.1.učini u pogledu javne isprave,testamenta
,mjenice,čeka ,javne ili službene knjige ili druge knjige koja se mora voditi
na osnovu zakona.
Imajući u vidu rezultate cjelokupnog postupka, a prvenstveno iskaze svjedoka
G. B. te P. I. koje u bitnom potvrđuju navode odbrane okrivljenog jasno
proizilazi zaključak da okrivljeni nije imao razloga za razumnu sumnju u
pogledu vjerodostojnosti ,odn.autentičnosti predmetne kreditne
dokumentacije,potrebne za dodjelu kredita,odn.obrasca izjave za
žirante,obrasce ovjere podataka za žirante i obrasce administrativnih zabrana
za žirante .
U svijetlu konkretnih navoda optužbe ,kako je sud utvrdio ,okrivljeni kao
prosječno pažljiv čovjek nije imao opravdanog razloga da posumnja u
autentičnost istih jer su bili uredno ispunjeni i ovjereni službenim pečatom i
štambiljem JZU "D. Z." Cetinje,iz čega proizilazi zaključak da okrivljeni nije
znao ,niti mogao znati da se radi o lažnim ispravama ,odn.da u pravnom smislu
nema dokaza da je na njegovoj strani bilo umišljaja.
Sud je cijenio i ostale provedene dokaze pa je našao da nijesu od uticaja za
drugačije presuđenje, te ih nije posebno obrazlagao.
Sud je odustao od provođenja dokaza-pribvljanja izvoda iz kaznene evidencije
za okrivljenog ,obzirom da bi pribavljanje istog vodilo odugovlačenju postupka
,a nebi uticalo na donošenje drugačije odluke.
Kod ovako utvrđenog činjeničnog stanja, te ocjenom provedenih dokaza, sud nije
mogao utvrditi da je okrivljeni G.M. počinio krivično djelo stavljeno mu na
teret optužbom, pa je zbog svega navedenog sud odlučio u korist okrivljenog,
jer provedeni dokazi nijesu sa sigurnošću ukazivali da je okrivljeni počinio
krivično djelo falsifikovanje isprave iz člana 412. st.2. u vezi st. 1. KZ-a,
iz kojih razloga je sud primijenio odredbu iz čl. 3. st.3. Zakonika o
krivičnom postupku da sumnja o postojanju činjenica koja čine obilježje
krivičnog djela sud rješava na način koji je povoljniji za okrivljenog (in
dubio pro reo), te ga je oslobodio od optužbe osnovom čl. 373. tačka 2. KZ-a.
Oštećena B.- S. T. je radi ostvarivanja svog imovinsko pravnog zahtjeva
upućena na redovnu parnicu, shodno čl. 239. ZKP-a.
Odluka o troškovima krivičnog postupka koji se odnose na vještačenje po
sudskom vještaku-grafologu u iznosu od 445,00 eura zasniva se na odredbi čl.
230. st. 1 ZKP-a, zbog čega troškovi krivičnog postupka padaju na teret
budžetskih sredstava suda.
Na temelju izloženog, shodno citiranim zakonskim propisima valjalo je odlučiti
kao u izreci.
OSNOVNI SUD U CETINJU
dana 01.04.2013.godine,
Zapisničar, Sudija,
Aleksandra Martinović, MarijaĆupić, s.r.
PRAVNA POUKA:
Protiv ove presude može se izjaviti žalba Višem sudu
u Podgorici, a preko ovog Suda u roku od 8 dana,
od dana prijema.