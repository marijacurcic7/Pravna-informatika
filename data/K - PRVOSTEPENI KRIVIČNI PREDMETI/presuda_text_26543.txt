K.br.46/11
U IME CRNE GORE
OSNOVNI SUD U ŽABLJAKU kao nadležni krivični sud, po sudiji Jovković Milovanu
kao sudiji pojedincu, uz sudjelovanje Nadje Kaljević kao zapisničara u
krivičnom predmetu protiv optuženih: Dijela stranog pravnog lica "K.B.C.S."
DOO iz Ž., či je prestavnik po zamjeničkom punomoćju adv.Đ.V. , advokatski
pripravnik M. D. iz P. ul....., zbog krivičnog djela prevare iz čl. 244. st.
4. KZ CG u vezi sa čl. 5. Zakona o odgovornosti pravnih lica za krivična djela
i M.R. zbog krivičnog djela prevare iz čl. 244. st. 4. KZ CG i krivičnog djela
zloupotrebe službenog položaja iz čl.416. st. 4. u vezi st. 3KZ CG, či je
branilac adv. M.P. iz Ž., po optužnici od 04.11.2010 godine oštećenih kao
supsedijarnih tužilaca: "M." DOO iz Ž., "L." DOO Ž., "T." DOO Ž., i "A." DOO
Ž., na glavnom pretresu održanom dana 21.06.2013 godine u prisustvu optuženog
M.R. i njegovog branioca , optuženog Dijela stranog pravnog lica "K.B.C.S."
DOO iz Ž. i njegovog prestavnika po zamjeničkom punomoćju, te punomoćnika
ošterćenih kao suspedijarnih tužilaca adv.Č.S. V. iz B.P., oštećenog kao
tužioca "T."DOO Ž. A.Z., a u osustvu uredno pozvanih oštećenih"M." DOO iz Ž.,
"L." DOO Ž., i "A." DOO Ž. donio je istog dana, a javno objavio dana
26.06.2013 godine,
P R E S U D U
1. OPTUŽENI Dio stranog pravnog lica "K.B.C.S." DOO iz Ž., upisanog u
Centralni registar Privrednog suda u Podgorici pod reg.br....,
2. OPTUŽENI M.R., (JMBG ....) od oca B. i majke M. rodjene C., rodjen ...
godine u K. gdje i stalno živi, državljanin CG, privatnik, oženjen, otac troje
maloljetne djece, posjeduje VSS, inženjer drvoprerade, srednjeg imovnog
stanja, ranije ne osudjivan, protiv koga se ne vodi postupak za drugo krivično
djelo
OSLOBADJAJU SE OD OPTUŽBE
Da su,

OPTUŽENI M.R.kao prestavnik Dijela stranog pravnog lica "K.B.C. S." DOO iz Ž. i Dio stranog pravnog lica "K.B. C.S." DOO iz Ž. u namjeri da sebi ili drugome pribave protivpravnu imovinsku korist doveli u zabludu privredna društva tužilaca "M." DOO iz Ž., "L." DOO Ž., "T." DOO Ž., i "A." DOO N., lažnim prikazivanjem i prikrivanjem činjenica čime su ih naveli da na štetu svoje imovine ne konkurišu na konkursu za davanje šuma na korišćenje u PJ Žabljak Gornjni Šaranci,

- čime bi izvršili po jedno krivično djelo prevare iz čl.244 stav 4 KZCG u
vezi sa čl. 5 Zakona o odgovornosti pravnih lica za krivična djela.
2. OPTUŽENI M.R. kao odgovorno lice u privrednom društuv- dijelu stranog
pravnog lica "K.B.C.S." DOO iz Žabljaka dao izjavu da odustaje od žalbe na
rješenje o dodjeli šuma na korišćenje u PJ Žabljak GJ Donji Šaranci i
iskorišćavanje svog položaja i ovlašćenja, te ne putupanjem u skladu sa dobrim
poslovnim običajima, pribavio sebi ili drugome kakvu korist oštetivši dio
stranog pravnog lica "K.B.C.S." DOO i oštetivši privredna društva "M." DOO,
"L." DOO, "T." DOO i "A." DOO, svi iz Žabljaka.
-čime bi izvršio krivično djelo zloupotrebe službenog položaja iz čl. 416 stav 4 u vezis st. 3. Krivičnog zakonika Crne Gore (KZCG), 
- a gornje na osnovu čl.373 tačka 1 Zakonika o krivičnom postupku (ZKP-a),
jer djela za koja su optuženi po zakonu nijesu krivična djela.
Troškovi krivičnog postupka padaju na teret budžetskih srestava suda, a biće
utvrdjeni naknadno posebnim rješenjem, shodno čl.230 Zakonika o krivičnom
postupku (ZKP-a).
O b r a z l o ž e nj e
Oštećeni kao tužioci "M." DOO iz Žabljaka, "L." DOO Žabljak, "T." DOO Žabljak,
i "A." DOO Žabljak, su dana 04.11.2010 godine podnijeli ovom sudu optužnicu
protiv optuženih Dijela stranog pravnog lica "K.B.C. S." DOO iz Žabljaka i
M.R. iz Žabljak, zbog gore naznačenih krivičnih djela, na način, mjesto i
vrijeme kako je to bliže opisano u optužnici, a u završnoj riječi punomoćnik
oštećenih kao tužilaca adv.Č.V., te prestavnici oštećenih su ostali u svemu
pri podnijetoj optužnici, pri završnoj riječi ranije datoj na zapisniku od
17.03.2011 godine, kao i navodima u žalbi na presudu K.br.52/10 od 31.03.2011
godine, smatrajući da je izvedenim dokazima nesporno utvrdjeno da su optuženi
izvršili krivična djela koja im se stavljaju na teret na način, mjesto i
vrijeme kako je opisano u dispozitivu optužnice, te predlažu da ih sud oglasi
krivim i kazni po zakonu.
U završnoj riječi branilac optuženog M.R., adv.M.P. ostaje u svemu pri
završnoj riječi datoj na zapisniku o glavnoj raspravi od 17.03.2011 godine
koji se odnosi na odbranu optuženog M.R., smatra da tokom postupka nije
ukazano ni na indicije, a kamo li na činjenice koje bi uputile na zaključak da
je optuženi M. kriv za krivična djela koja su mu stavljena optužnicom na
teret. Predlaže sudu da optuženog oslobodi krivice i obaveže oštećene kao
tužioce da mu plate troškove postupka prema troškovniku koji će dostaviti.
Prestavnik optuženog Dijela stranog pravnog lica "K.B.C.S." DOO iz Žabljaka i
optuženi M. R. u svojoj odbrani, istrazi i na glavnom pretresu su negirali
krivicu i krivična djela koja im se stavljaju na teret, a u završnoj riječi
ostaju pri završnoj riječi datoj na glavnom pretresu od 17.03.2011godine i
predlažu da ih sud oslobodi od krivične odgovornosti za krivična djela
stavljena im na teret.
Sud je posebno cijenio odbrane optuženih M.R. i prestavnika optuženog Dijela
stranog pravnog lica "K.b. C.S., kao jasne, logične i ubidljive, pa ih je u
potpunosti prihvatio, jer se iste medjusobno dopunjuju i nijesu u suprotnosti
sa ostalim provedenim pisanim dokazima, a temelje se na činjenici: da oštećeni
kao tužioci, ni zajedno, ni pojedinačno nijesu ispunjavali uslove raspisanog
konkursa za dugoročno korišćenje šuma, izmedju ostalog i šuma na području GJ
Donji Šaranci, pa samim tim nijesu ni bili učesnici konkursa, da oštećeni kao
tužioci nijesu pružili dokaze kako su bili dovedeni u zabludu, odnosno na koji
način su optuženi formirali unaprijed namjeru da ih iskoriste kako bi stekli
protivpravnu imovinsku korist, odnosno na koji način su oštećeni kao tužioci
pretrpljeli štetu i u kojoj visini, pri čemu je nesumnjivo utvrdjeno da nijesu
učestovali na konkursu. Pri ovome treba imati u vidu da ponuda Dijela stranog
pravnog lica"K.b." C.S. na predmetni konkurs nije sadržavala ništa od imovine
oštećenih kao tužilaca, ni mašinu, ni opremu, ni radnu snagu, ni novčana
srestva, pa je jasno da je "K.b." C.S. konkurisao sa vlastitim kapacitetima,
jer je ispunjavao sve konkursom predvidjene uslove, što nije slučaj za
oštećene kao tužioce, koji nijesu ni pojedinačno, niti zajedno ispunjavali
nijedan od uslova predvidjenih konkursom.
U dokaznom postupku sud je radi rasvetljenja činjeničnog stanja saslušao u
svojstvu svjedoka prestavnika oštećenog kao tužioca DOO "T." A.Z., a
propčitani su na saglasan predlog stranaka iskazi u svojstvu svjedoka:
punomoćnika oštećenog kao tužioca"A." d.o.o. P.P. sa zapisnika pred Istražnim
sudijom Osnovnog suda u Žabljaku od dana 08.10.2010 godine i na zapisniku sa
glavnog pretresa pred istim sudom od 22.02.2011, direktora S.G. oštećenbog kao
tužioca "M."DOO, sa zapisnika pred Istražnim sudijom Osnovnog suda u Žabljaku
od dana 14.10.2010 godine i na zapisniku sa glavnog pretresa pre ovim sudom od
22.02.2011 godine i direktora oštećenog kao tužioca "L."DOO Š.F., sa zapisnika
pred Istražnim sudijom Osnovnog suda u Žabljaku od dana 07.10.2010 godine i na
zapisniku sa glavnog pretresa pred ovim sudom od 22.02.2011godine, saslušan je
u svojstvu svjedoka Š.I. a izvršen je uvid u: konkurs za davanje šuma na
korišćenje CG, Vlada Crne Gore Uprava za šume Pljevlja br.1811 od 24.04.2008
godine, Rješenje o davanju šuma na korišćenje za GJ Donji Šaranci u PJ Žabljak
br.3075/1 od 09.07.2008 godine koncesionaru DOO "M." iz Nikšića, Rješenje o
davanju šuma na korišćenje za GJ Donji Šaranci u PJ Žabljak br.3075 od
09.07.2008 godine koncesionaru DOO W. iz Žabljaka, Zapisnik sa radnog sastanka
izmedju prestavnika optuženog Dijela stranog društva"K.b." C.S. iz Žabljaka i
prestavnika oštećenih pravnih lica od dana 16.05.2008 godine, Zaključak Uprave
za šume br. 4660 od 19.09.2008 godine, Ugovor o davanju prava na korišćenje
šuma i izgradnji i održavanju šumskih saobraćajnica br.3649 od 08.08.2008
godine izmedju Uprave za šume kao koncedenta i DOO "K.b." C.S. iz Žabljaka kao
koncesionara. Rješenje o davanju šuma na korišćenje za GJ Donji šaranci u PJ
Žabljak br.3075/2 od 09.07.2008 goidne koncesionaru Dijela stranog društva DOO
"K.b." C. S. iz Žabljaka, Ugovor o davanju prava na korišćenje šuma i
izgradnju i održavanje šumskih puteva izmedju Uprave za šume kao koncedenta i
DOO "M." iz Nikšića kao koncesionara, Ugovor o davanju prava na korišćenje
šuma i izgradnju i održavanje šumskih puteva izmedju Uprave za šume kao
koncedenta i DOO "W." iz Ž. kao koncesionara, Konkursnu dokumentaciju za
privredna društva DOO "M." iz Nikšića, DOO "W." iz Žabljaka i Dijela stranog
društva DOO "K.b." C.S. iz Žabljaka na konkursu za davanje šuma na korišćenje
br.1811 od 24.04.2008 godine, vrši se uvid u dopis ODT Pljevlja br.50/13 od
26.03.2013 godine i čita se izvod iz KE za optuženog M.R. izdat o Uprave
policije PJ Pljevlja 30 br.03-245/10-111347/2 od 10.11.2010 godine.
Sud je odbio predlog punomoćnika oštećenih kao tužilaca da se u dopuni
dokaznog postupka nakon pribavljanja konkursne dokumentacije za GJ Donji
Šaranci od ODT Pljevlja izvrši uvid u pribavljenu konkursnu dokumentaciju u
odnosu na GJ Donji Šaranci, a vezano za Dio stranog društva DOO "K.b." C.S. iz
Žabljaka, kao i da se pribavi i izvrši uvid u ugovor o radnom angažmanu
optuženog M.R. kod Dijela stranog društva DOO "K.b." C.S. iz Žabljaka, a na
okolnosti uvida u njegova ovlašćenja, kao izvršnog direktora, jer bi prednje
vodilo odugovlačenju postupka, a činjenično stanje je dovoljno jasno utvrdjeno
da se može donijeti odluka u ovoj krivičnopravnoj stvari.
Naime, u odnosu na krivično djelo prevare iz čl.244 stav 4 KZCG u vezi sa čl.5
Zakona o odgovornosti pravnih lica za krivična djela sud je mišljenja da u
činjeničnom opisu istoga nedostaje opis radnje izvršenja, jer se ne navodi u
čemu se ta radnja izvršenja sastoji. Radnja izvršenja ovog krivičnog djela je
navodjenje nekog lica da učini ili neučini nešto što je štetno za njegovu ili
tuđu imovinu. Pod navodjenjem se podrazumijeva stvaranje odluke kod drugoga da
preduzme neku djelatnost ili da se uzdrži od preduzimanja djelatnosti. Ako se
ima u vidu da se prevara može vršiti održavanjem u zabludi navodjenje znači i
učvršćivanje, podupiranje drugoga u odluci da nešto učini ili neučini, a
učinilac zna da iz toga može proizaći šteta za imovinu, što znači da u
konkretnom činjeničnom opisu oštećeni kao tužioci nijesu naznačili kojom
radnjom su optuženi doveli u zabludu, održavali ili navodili na zabludu
oštećene kao tužioce, te koju su štetu mogli time uzrokovati oštećenima kao
tužiocima. Dalje u činjeničnom opisu ovog djela nedostaje i protivpravnost,
odnosno u činjeničnom opisu se ne prikazuje na koji način, kojim sredstvom
optuženi navode oštećene kao tužioce da učine štetu, te dalje se ne navodi šta
se lažno prikazuje i koje se prikrivaju činjenice, te konačno u čemu se
sastoji šteta i koji je njen iznos, odnosno nedostaje opis uzročne veze
izmedju obmane i činjenja odnosno nečinjenja, te dovodjenja u zabludu
oštećenih s jedne i činjenja odnosno nečinjenja s druge strane, a ovo dalje
znači da u činjeničnom opisu nije naznačeno na koji je način kod oštećenih
stvorena pogrešna predstava o nekim činjenicama, niti je u činjeničnom opisu
naznačeno kojim su se protivpravnim radnjama optuženi koristili u konkretnom
slučaju, da bi naveli oštećene kao tužioce da na štetu svoje imovine ne
učestvuju na konkursu za dodjelu koncesije na šumama.
U odnosu na krivično djelo zloupotrebe službenog položaja iz čl.416 stav 4 u
vezi stava 3 KZCG po ocjeni ovog suda nedostaje protivpravnost, jer je stvar
poslovne politike i slobodne procjene na koji način, kako i pod kojim uslovima
će neki poslovni subjekat konkurisati za dodjelu koncesija na šumama, te da li
će njegov zakonski zastupnik podnositi prijave ili žalbe na odluke nadležne
komisije za dodjelu koncesije na šumama, stvar je njegove lične poslovne
procjene, a oštećeni kao tužioci u konkretnom slučaju nijesu ni bili učesnici
na konkursu za dodjelu koncesije na šumama da bi mogli biti oštećeni. Dalje,
za postojanje ovog krivičnog djela neophodno je da se zloupotreba vrši u
namjeri pribavljanja za sebe ili drugoga kakve koristi odnosno nanošenja
drugome štete. Pojam koristi treba shvatiti u širem smislu, može se odnositi
prije svega na pribavljanje imovinske ili neke druge materijalne koristi. To
važi i za nanošenje štete. Ona se može odnositi kako na materijalnu štetu tako
i na neke druge štete. U konkretnom slučaju izostala je i namjera kao bitan
subjektivni elemenat ovog djela, kod optuženog M.R. za pribavljanje svebi ili
drugima koristi odnosno nanošenja oštećenima kao tužiocima štete.
To dalje znači da u konkretnim slučajevina nedostaju osnovni elementi
krivičnih djela koji se optuženima stavljaju na teret, a koji su sadržani u
čl.5 KZ, a to su radnja izvršenja, protivpravnost i krivica optuženih, to jest
njihov subjektivni odnos prema djelu.
Imajući u vidu prednje sud je zaključio da su sprovedeni dokazi irelevantni za
drugačije presudjenje u ovoj krivičnopravnoj stvari, pa je shodno čl.373 tačka
1 ZKP-a oslobodio optužene od optužbe, jer djela za koja su optuženi po zakonu
nijesu krivična djela.
Troškovi krivičnog postupka padaju na teret budžetskih sredstava suda, a biće
utvrdjeni naknadno posebnim rješenjem, shodno čl.230 ZKP-a.
Na gore iznesenom sud je zasnovao svoju odluku.
OSNOVNI SUD U ŽABLJAKU, dana 26.06.2013 godine
ZAPISNIČAR S U D I J A
Nadja Kaljević.s.r. Milovan Jovković.s.r.
PRAVNA POUKA. Protiv ove presude ima se pravo
žalbe Višem sudu u Bijelom Polju u roku od 15 dana
od dana prijema iste a preko ovog suda