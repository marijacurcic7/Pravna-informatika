Posl.br.K. 69/13
U IME CRNE GORE
OSNOVNI SUD U CETINJU, kao prvostepeni, krivični, po sudiji Ćupić Mariji, uz
učešće Aleksandre Martinović, kao zapisničara, u krivičnom predmetu protiv
okrivljenog P. P. iz Cetinja, zbog krivičnog djela šumska krađa iz čl.324 stav
2. u vezi stava 1. Krivičnog zakonika, rješavajući po optužnom predlogu ODT-a
u Cetinju Kt. br. 488/08 od 22.04.2013. godine, nakon završenog glavnog,
javnog pretresa održanog, u prisustvu zamjenika ODT Cetinje u R. S. i
okrivljenog, donio je dana 08.07.2013.godine i javno objavio,
P R E S U D U
Okrivljeni :
P.P. od oca B. i majke R. rođene P. rođen ....... godine u Podgorici, sa
prebivalištem u Podgorici, državljanin Crne Gore, nezaposlen, oženjen, otac
četvoro djece, pismen, sa završenom srednjom Poljoprivrednom školom, lošeg
imovnog stanja, neosuđivan,
K r i v j e:
Što je:
Neutvrđenog dana, u vremenskom periodu od 01.10.2007. godine do 31. decembra
2007. godine, u mjestu zvanom Kućišta-Lokve, opština Cetinje, na kat parceli
br. 20/3, opisanoj u Listu nepokretnosti br. 72. K.O. ..... vlasništvo
oštećenog R. V. a iz Kotora, iako svjestan da je obaranje stabala u tuđoj šumi
u količini većoj od jednog kubnog metra, sa namjerom da prisvajanjem i
prodajom oborenog drveta, sebi ili drugom pribavi protivpravnu imovinsku
korist zabranjeno, u šumi vlasništvo ošrećenog, bez znanja i saglasnosti
istog, radi krađe oborio 92 hrastova stabla, ukupne bruto drvne mase od 15,29
m3 ogrevnog drveta, od čega je bez prethodnog izvršenog odabiranja,
obilježavanja i evidentiranja stabala za sječu, kao i bez prethodno izvršene
kontrole šumarske inspekcije, izvršio čistu sječu 68 stabala hrastovog
ogrijevnog drveta, ukupne bruto drvne mase od 3,98 m3, koje ogrijevno drvo je
nakon obaranja, radi prodaje odvezao sa lica mjesta, čime je za ukupnu
vrijednost svih posječenih stabala od 633,15 eura, sebi pribavio protivpravnu
imovinsku korist, a oštećenom R.V.za isti iznos pričinio imovinsku štetu
-čime je izvršio krivično djelo šumska krađa iz čl.324 stav 2. u vezi stava 1. Krivičnog zakonika
Pa mu sud za izvršeno krivično djelo, na osnovu navedenog zakonskog propisa te
primjenom čl: 4, 5, 13, 15, 32, 39, 42 ,52, 53 i 54 KZ-a i čl. 226-229,239,374
ZKP izriče
USLOVNU OSUDU
Kojom okrivljenom utvrdjuje kaznu zatvora u trajanju od tri mjeseca i
istovremeno odredjuje da se navedena kazna neće izvršiti ukoliko okrivljeni u
vremenskom periodu od jedne godine od dana pravosnažnosti presude ne počini
novo krivično djelo.
I
Novčanu kaznu u iznosu od 200,00 eura, kao sporednu kaznu, koju kaznu je dužan
da plati ovom sudu u roku od tri mjeseca, po pravosnažnosti presude .
Ukoliko se unaprijed utvrdjena kazna ne plati u naznačenom roku sud će novačnu
kaznu zamijeniti kaznom zatvora, tako što će za svakih započetih 25,00 eura
novčane kazne odrediti jedan dan kazne zatvora,stim da kazna zatvora ne može
biti duža od 6 mjeseci.
Obavezuje se okrivljeni na plaćenje troškova krivičnog postupka u iznosu od
236,50 €, te na plaćanje sudskog paušala u iznosu od 30,00 € u korist budžeta
Crne Gore, prednje u roku od 15 dana po pravosnažnosti ove presude, a pod
prijetnjom prinudnog izvršenja.
Porodici ošt.pok. R.V. se dosuđuje imovinskopravni zahtjev u iznosu od 633,15
eura,koji iznos je okrivljeni dužan platiti u roku od 15 dana po
pravosnažnosti presude pod prijetnjom prinudnog izvršenja,dok se za višak
upućuju na redovnu parnicu.
O b r a z l o ž e nj e
Optužnim predlogom Osnovnog državnog tužilaštva Cetinje Kt. br. 488/08 od
22.04. 2013.godine stavljeno je na teret okrivljenom P. P. izvršenje krivičnog
djela šumska krađa iz čl.324 stav 2. u vezi stava 1. Krivičnog zakonika. U
završnoj riječi na glavnom pretresu zastupnica optužbe je ostala pri
podnijetom optužnom predlogu i predložila sudu da okrivljenog oglasi krivim i
osudi po zakonu.
Okrivljeni P.P. u svojoj odbrani datoj na zapisniku od 09.03.2009. godine u
bitnom je naveo da već nekoliko godina u cilju izdržavanja svoje porodice,
obzirom da ima četvoro djece, bavi se kupovinom šume i prodajom ogrevnog
drveta. Juna mjeseca 2006. godine, je sa R. V. postigao dogovor oko kupovine
njegove šume za sječu ogrijevnog drveta, a koja se nalazi u mjestu Cuce-Meoca.
Dodao je da je navedeni posao završio i ispunio sve obaveze prema R. Sa istim
se u junu ili julu mjesecu 2007. godine ponovo dogovorio oko kupovine šume na
još jednoj parceli u blizini prethodne , a za koju je bio dužan da isplati
iznos od 3.000,00 eura, u ratama. Ovom dogovoru prisustvovala je supruga R. V.
po imenu S. R. je tvrdio da na navedenoj parceli ima oko 400 m3 drveta, a on
je smatrao da nema više od 250 m3, tako da su se dogovorli da R. isplati 8,00
eura po metru kubnom, što je po njegovoj procjeni iznosilo 3.000,00 eura.
Dodao je je da je u nekoliko navrata direktno R. davao novac na ruke i to
jednom iznos od 100,00 eura, jednom 200,00 eura, te iznos od 150,00 eura je
istom poslao putem pošte. Do sada je posjekao oko 40 m3 ogrevnog drveta iz
razloga što mu je R. rekao da ne može da bere drva ukoliko mu ne plati iznos
od 2.000,00 eura za neka 4 stabla koja je posjekao, a koja su bila u okviru
parcele. Navedena stabla su kao i ostala stabla za sječu bila obilježena od
strane šumara tako da mu nije jasno iz kojeg razloga je R. postupio na taj
način. Dodao je da od tog momenta, odnosno od juna mjeseca 2008. godine, nije
više posjekao ni jedno drvo na navedenoj parceli, a obzirom da je posjekao
samo 40 m3 ogrevnog drveta smatra da je završio sve obaveze prema R.
Predmetnom dogovoru je prisustvovao i šumar B. Đ. kojem je R. u njegovom
prisustvu rekao da završi sve što je potrebno da bi on mogao ostvariti sječu.
Naveo je da se ne osjeća krivim jer nije počinio krivično djelo stavljeno mu
na teret. Na glavnom pretresu je istakao da mu je R. dao dozvolu za sječu i
ovih spornih 15 m3 koje nije platio, jer je radio na način kako sječe drvnu
masu da mu plati i to po 8,00 eura po m3, a isti mu je za četiri stabla tražio
iznos od po 500,00 eura po stablu.
U dokaznom postupku ,radi razrješenja predmetne krivičnopravne stvari sud je
saslušao svjedoka R. S. svjedoka R. D. na saglasan predlog stranaka pročitao
iskaz oštećenog ,sada pok. R.V. bivšeg iz Kotora od 06. 04. 2009. godine,
saslušao svjedoka B. Đ.  pročitao zapisnik Ministarstva poljoprivrede
šumarstva i vodoprivrede o izvršenom inspekcijskom pregledu broj 322/08 - 0804
od 29. 12. 2008. godine i broj 322/09-0904 od 13. 01. 2009. godine sačijen od
inspektora M. G. pročitao nalaz i mišljenje sud. Vještaka šumarske struke F.
A. Kri. Br. 35/09 od 26. 04. 2010. godine sa dopunom nalaza i mišljenja istog
vještaka od 30. 10. 2012. godine, izvršio uvd u prepis llsta nepokretnosti
broj 72 KO .... izdat od strane Uprave za nekrenine PJ Cetinje dana 21. 02.
2008. godine, knjigu panjeva Uprave za šume CG broj 1/2008 i fotodokumentaciju
UPIspostave Cetinje broj 211/08 od 29. 12. 2008. godine, pročitao izvještaj UP
CB Podgorica broj 29-245/13-10341/2-1696 od 13. 06. 2013. godine iz KE za
okrivljenog P. P.
Iz iskaza svjedoka R. S. proizilazi da joj je poznato da je njen suprug bio
zainteresovan da proda, a P. da kupi zemljište u mjestu zvanom "Kućišta -
Lokve" i bio je dogovor da polovinu istog plati prije nego što otpočne sa
sječom međutim, isti je posjekao, a nije platio onako kako je bilo dogovoreno.
P.P. nije imao saglasnost njenog supruga za spornih 150m3 jer nije ispoštovao
prethodni dogovor ,odnosno ono što je ubrao nije platio.
Iz iskaza svjedoka R. D. proizilazi da sve što mu je poznato zna iz priče
njegovih roditelja, a što se tiče četiri stabla koja su posječena od strane
okrivljenog iz reakcije roditelja je zaključio da okrivljenom nije dozvoljeno
da ista i posječe. Pridružio se u ime porodice krivičnom gonjenju protiv
okrivljenog i postavio je imovinskopravni zahtjev.
Iz iskaza svjedoka-oštećenog,sada pok. R.V. proizilazi da je stalno nastanjen
u Kotoru i da u selu Meoca u Cucima posjeduje porodičnu kuću i imanje kao i 20
hektara šume. Krajem aprila mjeseca 2008. godine otišao je u selo kako bi
obilježio imovinu i tom prilikom primijetio je da su posječena stabla na
jednoj parceli, ali nije imao vremena da se zadržava pa se odmah vratio kući.
U maju mjesecu iste godine je ponovo otišao, ali sa namjerom da provjeri
koliko je stabala posječeno i ko je to uraddio i tom prilikom vidio je da je
na jednoj parceli posječeno 100 stabala mladog cera i četiri stabla starog
cera starih nekoliko vjekova. Da je navedna stabla posjekao P.P. obavijestio
ga je M. M. i isti mu je rekao da je vidio kada je P. sjekao navedena stabla u
šumi. Putem telefona je nekoliko puta pozivao P.a sa kojm je pokušao da se
dogovori s obzirom da je isti bez njegovog znanja posjekao stabla u njegovoj
šumi, a posebno ona četiri cera koja su stara nekoliko vjekova, te da je
tražio da ova četiri stabla pomjeri sa puta obzirom di ih je posjekao, a nije
ih uzeo i da je sa istim želio da se dogvori da mu plati za posječena stabla u
šumi. Tražio je od P.a da mu po starom ceru plati 500,00 eura po komadu, a za
mladi cer 10,00 eura po komadu ,ali mu je P. tom prilikom rekao da nema taj
novac i više se sa njim nije čuo. Pojasnio je da nije dao odobrenje P. P. da
izvrši sječu u njegovoj šumi, ali je P.u ranije davao odobrenje za sječu na
drugim lokacijama ,takođe u njegovoj šumi. Što se tiče podnošenja zahtjeva
Upravi za šume, to je ostavio u obavezi lugaru B. Đ. koji je završio svu
potrebnu dokumentaciju na osnovu koje su obilježena stabla za sječu, koje je
P. posjekao i dao mu novac kako su se i dogovorili. Za parcele sa koje je P.
posjekao nije podnosio zahtjev Upravi za šume ,niti se povodom toga dogovarao
sa šumarom, niti sa P. već je sječu sasvim slučajno vidio kako je već naveo.
Pridružio se krivičnom gonjenju i postavio je imovinsko pravni zahtjev.
Iz iskaza svedoka B.Đ. proizilazi da mu je poznato da su se R. i P.
dogovorili,odnosno da je u znanju R. a vršena i doznaka i sječa, a što su oni
dogovorili, a da li je ili ne podmireno nije znao. Naveo je da zna samo kada
se obraćao pok. R.V. isti mu je rekao da se za sve obraća P. P. i da sa njim
to vidi. Doznačio je 92 hrastova stabla i sam pok. R. V. je prolazio i vidio
je što je sve doznačeno pa mu je čudno što mu tom prilikom nije rekao kako je
mogao da doznači ta stabla jer ista nijesu posebno zaštićena, niti mi je rekao
nemojte ovo da se sječe to nije prodato. Mišljenja je da je bilo nekih 2 - 3
kubika nedoznačenih stabala
Iz zapisnika Ministarstva poljoprivrede šumarstva i vodoprivrede o izvršenom
inspekcijskom pregledu broj 322/08 - 0804 od 29. 12. 2008. godine proizlazi da
je pregled izvršen u privatnoj šumi R.V.u mjestu M. Z. - Meoca KO..... da je
navedeni pregled izvršio inspektor  M. G. dipl. ing. da su kontroli
prisustvovali Z. B. i R.M. u svojstvu ovlašćenih lica Uprave za šume i Uprave
policije i odgovorno lice-čuvar šuma B. Đ. koji je rođen 01.04.1949. godine.
Navedena kontrola je izvršena po prijavi vlasnika šume R.V. iz Kotora koja se
nalazi i mjestu zvanom Meoca, KO .... a po zahtjevu Uprave policije Ispostave
Cetinje, kojom se traži nadoknada štete od izvođača radova na sječi te šume P.
P. Izvršenom kontrolom utvrđeno je da je doznaku stabala za sječu u privatnoj
šumi R. V. izvršio reonski lugar-čuvar šume B. Đ. Navedena doznaka je izvršena
na osnovu podnesenog zahtjeva vlasnika šume i odobrenja za sječu po rješenju
br. 44/2 Uprave za šume CG. -P.J. Kotor - Ispostava Cetinje. Dalje se
konstatuje da je sječu doznačenih stabala izvršio P.P. iz Danilovgrada
septembra i oktobra 2007. godine. Ukupna doznačena masa se nalazi registovana
u doznačnim knjigama i iskazana je u bruto iznosu, drvna masa koja je
posječena i otpremljena nalazi se u bloku propratnica za 2006. i 2007. godinu.
Iz zapisnika Ministarstva poljoprivrede šumarstva i vodoprivrede o izvršenom
inspekcijskom pregledu i broj 322/09-0904 od 13.01.2009.godine sačinjen od
inspektora M. G. proizilazi da je predmet pregleda provjera podataka iz knige
evidencije Uprave za šume CG po zapisnicima od 29.12.2008. godine ,te se vidi
da je drvna masa u mjestu zvanom Lokve/Kućište posječena bespravno, odnosno
bez doznake, u cilju krađe, a što je registovano u knjizi panjeva br. 1/2008,
i to u količini od 67 stabala i drvnom masom od 2,91, m3 i da je evidencija
bespravno posječenih stabala u knjizi panjeva izvršena 08.09.2008. godine od
strane reonskog čuvara šuma.27.11.2007.godine u knjizi doznake br.11/07
doznačeno je 18 stabala sa ukupnom bruto drvnom masom od 15,42 m3 u mjestu
zv.Lokve-Kućište u koju doznačenu drvnu masu su obuhvaćena i sporna stabla
cera.
Iz nalaza i mišljenja sud. vještaka šumarske struke F. A. Kri. br. 35/09 od
26. 04. 2010. godine sa dopunom nalaza i mišljenja istog od 30.10.2012.
godine, proizilazi da je na spornoj parceli mjesto zvano "Kućište" kod Lokve
K.O. .... Opština Cetinje izvršena sječa 92 hrastova stabla od kojih 24 sa
doznakom, čija je ukupna bruto drvna masa 15,29 m3 ,a u koju su drvnu masu
uračunata četiri veća stara hrastova stabla u ukupnoj drvnoj masi od 11,24 m3
,kao i 68 stabala hrasta bez doznake u ukupnoj drvnoj masi od 3,98 m3 i da u
postojećim propisima koji tretiraju pitanja zaštite pojedinih biljnih vrsta
ili posebnog stepena zaštite pojedinih područja nije obuhvaćeno područije na
kome se nalazi predmetna parcela, niti su istom obuhvaćene vrste drveta kojim
je ista obrasla. Za drvnu masu 24 doznačena stabla čija je bruto zapremina
15,29 m3 ,a koja daje neto zapreminu 13,00 m3, učešće tehničkog drveta-trupaca
za rezanje I/III klasa iznosi po procjeni 40% što daje drvnu masu od 5,20 m3 i
7,80 m3 ogrijevnog drveta. Cijena tehničkog drveta ,odnosno trupaca za rezanje
čiji je prosječni kvalitet II klase, prema cjenovniku Uprave za šume br. 1068
od 26.03.2009. godine, iznosi sa PDV-om 70,20 eura /m3. Cijena ogrevnog drveta
lišćara (bukve) po cjenovniku ŠIK"LIM" Bijelo Polje iznosi na lageru u šumi
32,76 eura/m3. Navedena cijena u prodaji istovjetna je sa prodajnom cijenom
hrastovog ogrijevnog drveta, ali se ona za slučaj procjene vrijednosi drvne
mase u šumi pored panja umanjuje za vrijednost sječe i izvlačenja do
kamionskog puta, a koja se procjenjuje na 10,00 eura / m3 pa vrijednost
ogrijevnog drveta u šumi na panju iznosi u ovom slučaju 22,76 eura /m3.
Vrijednost drvne mase 24 posječena stabla sa doznakom iznosi ukupno 542,53
eura, a vrijednost dvne mase 68 posječenih stabala iznosi ukupno 90,58 eura
što daje ukupan iznos od 633,15 eura.
Iz prepisa llsta nepokretnosti broj 72 KO .... izdat od strane Uprave za
nekrenine PJ Cetinje dana 21. 02. 2008. godine proizilazi da je R. I. V.
posjednik držalac u obimu prava 1/1 parcela koje su evidentirane u navedenom
posjedovnom listu ukupne površine od 991157 m2,a gdje je evidentrirana i
parcelana kojoj je izvršena sporna sječa.
Iz knjige panjeva Uprave za šume CG broj 1/2008 od 08.09.2008. godine vidi se
da je evidentirano 67 stabala ukupne drvene mase 2,91 m3 od strane šumara B.Đ.
Iz fotodokumentacije UP Ispostave Cetinje broj 211/08 od 29. 12. 2008. godine
vidi se bliži izgled panjeva posječenih stabala, kao i ostalih manjih-sitnijih
stabala.
Iz izvještaja iz kaznene evidencije UP CB Podgorica broj
29-245/13-10341/2-1696 od 13. 06. 2013. godine za okrivljenog P. P. proizilazi
da isti nije osuđivan.
Analizirajući rezultate provedenog dokaznog postupka, te na osnovu savjesne i
brižljive ocjene svih provedenih dokaza pojedinačno i u svojoj ukupnosti, Sud
je utvrdio da su rezultati dokaznog postupka potkrijepili navode optužnog akta
da je okrivljeni P.P. počinio krivično djelo šumska krađa iz čl.324 stav 2. u
vezi stava 1. Krivičnog zakonika, činjenično i pravno opisano u dispozitivu
ove presude, a ovo iz sledećih razloga:
Utvrđujući činjenice i cijeneći navode optužbe, odbrane i sve provedene dokaze
kako pojedinačno tako i u njihovom međusobnom odnosu, sud je našao da je
okrivljeni P.P. neutvrđenog dana, u vremenskom periodu od 01.10.2007. godine
do 31. decembra 2007. godine, u mjestu zvanom Kućišta-Lokve, opština Cetinje,
na kat parceli br. 20/3, opisanoj u Listu nepokretnosti br. 72. K.O. ....
vlasništvo oštećenog R.V.iz Kotora, iako svjestan da je obaranje stabala u
tuđoj šumi u količini većoj od jednog kubnog metra, sa namjerom da
prisvajanjem i prodajom oborenog drveta, sebi ili drugom pribavi protivpravnu
imovinsku korist zabranjeno, u šumi vlasništvo ošrećenog, bez znanja i
saglasnosti istog, radi krađe oborio 92 hrastova stabla, ukupne bruto drvne
mase od 15,29 m3 ogrevnog drveta, od čega je bez prethodnog izvršenog
odabiranja, obilježavanja i evidentiranja stabala za sječu, kao i bez
prethodno izvršene kontrole šumarske inspekcije, izvršio čistu sječu 68
stabala hrastovog ogrijevnog drveta, ukupne bruto drvne mase od 3,98 m3, koje
ogrijevno drvo je nakon obaranja, radi prodaje odvezao sa lica mjesta, čime je
za ukupnu vrijednost svih posječenih stabala od 633,15 eura, sebi pribavio
protivpravnu imovinsku korist, a oštećenom R.V.za isti iznos pričinio
imovinsku štetu
U ovakvim se radnjama okrivljenog koje se sastoje u obaranju stabala radi
krađe u tuđoj šumi u količini većoj od jednog kubnog metra,sa namjerom da
prisvajanjem i prodajom oborenog drveta sebi ili drugom pribavi protivpravnu
imovinsku korist stiču sva zakonska obilježja bića krivičnog djela šumska
krađa iz čl.324 st.2.u vezi st. 1. KZ-a ,pri čemu je sud utvrdjujući
subjektivan odnos okrivljenog prema izvršenom krivičnom djelu utvrdio direktan
umišljaj, jer je isti bio svjesan svog djela i svih njegovih obilježja i htjeo
je njegovo izvršenje, odn.isti je bio svjestan da se obaranje stabalau
količini većoj od jednog kubnog metra vrši u tuđoj šumi,u namjeri prisvajanja
i prodaje oborenog drveta .
Cjeneći dokaze u datoj krivičnopravnoj stvari sud je punu vjeru poklonio
iskazu ošt. R. V. obzirom da je ista u potpunoj logičkoj saglasnosti sa
ostalim provedenim dokazima .Naime,oštećeni je jasan da nije podnosio zahjtev
Upravi za šume za sječu na naznačenoj lokaciji u vremenskom intervalu koji je
naznačen u optužnici,a nije dao odobrenje niti okrivljenom da vrši obaranje
stabala na ovoj lokaciji , niti B. da odabira, obilježava i evidentira stabla
za sječu .Ovakvi navodi oštećenog su potkrijepljeni zapisnicima Ministarstva
poljoprivrede šumarstva i vodoprivrede o izvršenom inspekcijskom pregledu,kao
i ostalim pisanim dokazima.
Svjedoci R. D. i R. S. su objektivno svjedočili o onome što je njima poznato o
predmetnoj sječi.
Sud je odbacio iskaz svjedoka B. Đ. kao neobjektivan,obzirom da je očigledno
sračunato dat u pravcu izbjegavanja krivičnopravne odgovornosti
okrivljenog.Ovo tim prije što su njegovi navodi u suprotnosti sa iskazom
oštećenog, pok. R. V. i priloženom dokumentacijom Uprave za šume koja je bila
predmet inspekcijskog pregleda Ministarstva poljoprivrede šumarstva i
vodoprivrede na osnovu čega su sačinjeni zapisnici kojima je sud poklonio punu
vjeru,a iz kojih se jasno da zaključiti da nije bilo zahtjeva oštećenog za
sječu šume na ovom lokalitetu u predmetnom vremenskom intervalu.
Sudski vještak je svoj nalaz zasnovao na pravilima struke i nauke ,te ga je
sud kao stručan i objektivan u cjelosti prihvatio.
Odbranu okrivljenog P. P. Sud je u potpunosti odbacio sa razloga što je ista
očigledno usmjerena na izbjegavanje krivičnopravne odgovornosti ,odn.ista je
opovrgnuta rezultatima koji su proizašli nakon provedenog dokaznog
postupka,tj.nesumnjivo je dokazano da je bez znanja i saglasnosti oštećenog
preduzeo radnje koje su mu optužbom stavljene na teret.
Sa iznijetih razloga stajalište odbrane je za sud bilo neprihvatljivo.
Sud je prihvatio predlog zastupnika optužbe i odustao od provođenja dokaza
saslušanja svjedoka Z. B. jer je isti umro.
Prilikom odmjeravanja vrste i visine krivične sankcije koju će Sud izreći
okrivljenom cijenjene su okolnosti iz čl. 42. KZ -a, pa je Sud od
olakšavajućih okolnosti na strani istog utvrdio da se radi o osobi ranijeg
neporočnog načina života kako proizilazi iz izvještaja iz kaznene evidencije
za okrivljenog, držanje nakon učinjenog krivičnog djela,okolnosti pod kojima
je došlo do izvršenja djela,da se radi o porodičnoj osobi ,ocu četvoro djece,
osobi lošeg imovnog stanja, dok otežavajućih okolnosti van bitnih elemenata
krivičnih djela u pitanju nije bilo , pa je Sud cijeneći tako utvrdjene
okolnosti i imajući u vidu svrhu kažnjavanja optuženoj utvrdio kaznu zatvora u
trajanju od tri mjeseca i istovremeno našao da su ispunjeni uslovi za
izricanje uslovne osude , propisani čl. 54. KZ-a, odredjujući da se izrečena
kazna neće izvršiti ukoliko okrivljeni u vremenskom periodu od jedne godine od
dana pravosnažnosti presude ne počini novo krivično djelo.
Prilikom izricanja uslovne osude Sud je vodeći računa o svrsi iste posebno
uzeo u obzir okolnosti pod kojima je izvršeno predmetno krivično djelo,da je
loša materijalna situacija rezultirala izvršenje krivičnog djela,tako da
izvršenje ovog krivičnog djela nije rezultat njegovog asocijalnog načina
života.
Sud je istom kao sporednu kaznu izrekao novčanu kaznu (imajući u vidu pored
navedenog i imovinske prilike okrivljenog shodno čl. 42. st. 2. KZ-a) ,u
iznosu od 200,00 eura, i odredio rok plaćanja kao u izreci, uz upozorenje da
ako ne plati novčanu kaznu u odredjenom roku da će sud, novčanu kaznu
zamijeniti kaznom zatvora i to tako što će za svakih započetih 25,00 eura
novčane kazne, odrediti jedan dan kazne zatvora,nalazeći da ovakva kazna neće
uticati na njegove imovinske prilike, tj., da ista neće ugroziti njegovu ličnu
egzistenciju i egzistenciju njegove porodice,obzirom na rok u kojem je dužan
platiti. Takodje, sud je mišljenja da je ovakva kazna adekvatna stepenu
krivice okrivljenog za izvršeno krivično djelo, te da će se istom u svemu
ostvariti svrha kažnjavanja iz čl. 32. KZ-a, da okrivljeni ubuduće ne vrši
krivična djela, a u okviru opšte svrhe propisivanja i izricanja krivičnih
sankcija iz čl. 4. st. 2. KZ-a.
Shodno čl.229 ZKP-a sud je obavezao okrivljenog na plaćanje troškova krivičnog
postupka u iznosu od 236,50 € na ime angažovanja sudskog vještaka šumarske
struke, te na plaćanje sudskog paušala u iznosu od 30,00 € koji je određen
srazmjerno dužini trajanja i složenosti postupka i imovinskim prilikama
okrivljenog.
Shodno čl.239.ZKP-a porodici oštećenog je dosuđen imovinskopravni zahtjev u
iznosu od 633,15 eura koji je okrivljeni dužan platiti u roku od 15 dana po
pravosnažnosti presude pod prijetnjom prinudnog izvršenja,dok su za višak
upućeni na redovnu parnicu.
Na osnovu svega izloženog, a shodno čl.374 ZKP-a odlučeno je kao u izreci
presude.
OSNOVNI SUD U CETINJU
Dana 08.07.2013.godine
Zapisničar, S U D I J A
Aleksandra Martinović Marija Ćupić
PRAVNA POUKA:
Protiv ove presude može se izjaviti žalba u roku od 8.
dana od dana prijema, Višem sudu u Podgorici, a preko ovog Suda.