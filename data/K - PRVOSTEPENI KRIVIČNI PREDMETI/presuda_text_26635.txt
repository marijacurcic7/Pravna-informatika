K.br.10/13-06


U IME CRNE GORE


Viši sud u Bijelom Polju, u vijeću sastavljenom od sudija Jokana Varagića kao predsjednika vijeća, Gorice Đalović i Šefkije Đešević, kao članova vijeća, uz učešće namještenika suda Sanele Dizdarević kao zapisničara, u krivičnom predmetu optuženog F. B. iz B. P, zbog krivičnog djela ubistvo u pokušaju iz čl.143. u vezi čl.20. Kz-a, pokrenutog optužnicom oštećenog kao tužioca B. G. iz P, nakon održanog usmenog, glavnog i javnog pretresa,  dana 09.07.2013.godine, u prisustvu oštećenog kao tužioca i njegovog punomoćnika, advokata D. P. iz B, optuženog i njegovog branioca, advokata K. D. iz B. P,donio je, a javno objavio 10.07.2013.godine, 


P R E S U D U


Optuženi F. B, od oca D, i majke V , rodjene O, rodjen u B. P, stalno nastanjen u F. K, opština B. P, državljanin CG, policajac, oženjen, otac dvoje djece, završio srednju stručnu spremu, vojsku služio godine u K, vodi se u vojnoj evidenciji u B. P, srednjeg imovnog stanja, osudjian presudom Višeg suda u Bijelom Polju, K.br.281/99 za krivično djelo iz čl.177 st.4 u vezi čl.172 st.1 Kz-a, kaznu izdržao. 


Na osnovu čl.373. tačka.2. Zakonika o krivičnom postupku (Zkp)
OSLOBADJA SE OD OPTUŽBE
Da  je:
Dana 10.04.2005.godine, oko 03,30 časova, u B. P, u mjestu S. M, sa umišljajem
pokušao da liši života oštećenog B. G, na način što je iz pištolja mark CZ 99,
kal. 9 mm, fab.br.125734, ispalio više projektila u pravcu oštećenog, koji je
upravljao putničkim motornim vozilom marke BMW reg.oznake BG u pravcu M, pri
čemu je bio svjestan da ispaljujući projektile u njegovom pravcu može da ga
liši života pa je na to i pristao, kojom prilikom projektili nijesu pogodili u
oštećenog B. G, već u vozilo kojim je upravljao i to jedan projektil u
blatobran i zadnju lijevu gumu, drugi projektil u zadnji dio vozila, a treći
projektil prošavši pored tijela oštećenog u kontrolnu tablu,
čime bi izvršio krivično djelo ubistvo u pokušaju iz čl.143 u vezi čl.20 Kz-a,
jer nije dokazano da je otpuženi učinio djelo za koje je optužen.
Troškovi krivičnog postupka padaju na teret budžetskih sredstava.


Radi ostvarivanja imovinskopravnog zahtjeva oštećeni B. G, upućuje se na parnični postupak. 


O b r a z l o ž e nj e


Optužnicom oštećenog kao tužioca B. G. iz P. od 08.03.2006.godine, a preciziranoj na glavnom pretresu, optuženom F. B. iz B. P, stavljeno je na teret izvršenje krivičnog djela ubistvo u pokušaju iz čl.143 u vezi čl.20 Kz-a.


Presudom ovog suda K.br.63/10 od 23.05.2013.godine, optuženi F. B. oglašen je krivim za predmetno krivično djelo i osudjen na kaznu zatvora u trajanju od 2 (dvije) godine.


Na navedenu presudu žalbu je izjavio branilac optuženog, F. B, advokat K. D, pa je Apelacioni sud CG, rješenjem Kž.br.527/12 od 31.01.2013.godine, uvažio žalbu branioca optuženog i ukinuo presudu Višeg suda K.br.63/11 od 23.05.2013.godine, i predmet vratio prvostepenom sudu na ponovno sudjenje. 


Glavni pretres je održan i zaključen u prisustvu oštećenog kao tužioca i njegovog punomoćnika, advokata D. P, optuženog i njegovog branioca, advokata K.D.


U završnoj riječi punomoćnik oštećenog kao tužioca, advokat D. P. je precizirao optužnicu i izjavio: da je tokom glavnog pretresa izvedenim dokazima na nesumljiv način utvrdjeno da je teza optužbe, oštećenog kao tužioca, dokazana jer iz dokaza proizilazi da je optuženi imao namjeru da liši života oštećenog kao tužioca na način kako je opisano u dispozitivu optužnice, te traži da ga sud oglasi krivim i kazni po zakonu.


Oštećeni  kao tužilac B. G. u potpunsti prihvata završnu riječ svog punomoćnika, i da se pridružuje krivičom gonjenju protiv optuženog, a da će imovinskopravni zahtjev ostvarivati u parnici.



Optuženi F.B. je u svojoj odbrani u toku istrage istakao, da je kritičnog dana, zajedno sa kolegom Ć. O. bio rasporedjen u saobraćajnoj patroli na dijelu magistralnog puta br.21, B. P.-M, oko 0,3 časa, obaviješten je od dežurne službe da se u mjestu zv. ''Č.'' vrši pretovar cigareta, pa je sa kolegom Ć. krenuo od S. M. u pravcu T. Kada su došli ispod željezničkog mosta primijetili su iz suprotnog pravca farove od vozila koje su zaustavili blicanjem. To vozilo se zaustavilo sa desne strane gledano iz pravca njegovog kretanja T.-S. M, radilo se o kombi vozilu marke ''R.''. Vozač vozila je bilo lice D. N. iz P, koji mu je rekao da se vraća sa sela iz mjesta G, gdje je bio kod sestre u goste i da je vozilom prevozio balirano sijeno u P. gdje drži kravu. Vozaču je naredio da otvori zadnja vrata radi kontrole, što je vozač i učinio. Obzirom da je bila noć i da se nije moglo vidjeti šta se nalazi u unutrašnjost vozila okrenuo je službeno vozilo u pravcu unutrašnjosti službeog vozila sa zadnje strane i upalio farove. Primijetio je da se u vozilo nalazi balirano sijeno, jedna vreća krompira, motorna testera, jedna vreća crnog luka. Nakon toga zatražio je od vozača da otvori tzv. klizna vrata sa strane. Medjutim, vozač mu je rekao da nemože to da uradi jer su vrata pokvarena, pa je nakon toga zatražio od vozača da istovari sijeno što je i uradio. Kada je istovario dvije bale sijena, ispod njih je primijetio šatorsko krilo što mu je izazvalo sumnju pa je ušao u vozilo i pomjeranjem šatorskog krila vidio je u unutrašnjosti pakovanje cigareta marke ''Mallboro''. Vozač mu je kazao da cigarete prevozi za B. G. iz P, ali da nije posjedovao račun o porijeklu robe. Tada mu je kazao da je on penzionisani policajac i tražio je da se dogovore da mu da po 1.000 € po jednom, da ga puste da prodje u pravcu P, ili pak da se vrati u pravcu T. Govorio mu je da za to niko neće znati osim njih trojice, misleći na njega i kolegu Ć, medjutim oni su takvu ponudu odbili, a D. je i dalje uporno insistirao da prihvate ponudu. Medjutim, on je D. kazao da vrati bale sijena u kombi i sa njim podje u CB-e u B.Polju. Nakon što je ubacio sijeno u vozilo naišlo je drugo vozilo, a radilo se o PMV ''BMW'' a isto vozilo je zaustavljao kolega Ć. Vozilo nije odmah stalo, nego je prošlo pored njih i parkiralo se ispred kombija. Iz tog vozila su izašla dva lica od kojih je vozač bio B. G. koga su legitimisali. Prilazeći do kombija B. G. im je govorio ''kako je momci, što ne odmarate''. Priznao je da se radi o njegovim cigaretama i tražio je da ga nekako puste da prodje, a pri tom nudio je kompromis govoreći, koja je cijena da mu naprave tu uslugu. Kada su oni to odbili nudio je da pola robe istovare na livadu, a da sa ostalom robom podju sa njim u CB-e medjutim, oni su to odbili. Kada je B. vidio da sa njima nema nagodbe govorio im je ''daj, da se odje ne koljemo, gledaćemo se još''. Lice koje je bilo sa G. je bilo D. A. iz P. koje im je dalo isprave, a B. je kazao da se njegove isprave nalaze u vozilo ''BMW''. U medjuvremenu B. G. je pošao ka svom vozilu da da isprave, a on je kazao kolegi Ć. da on vozi službeno vozilo, a da će on biti u kombiju. To se sve dešavalo sa lijeve strane kombija gledano u pravcu kretanja, dok je on pošao sa desne strane kombija, medjutim nije uspio da udje u kombi, jer je vozač kombija D. N. bio sjeo u kombi, upalio kombi i krenuo u pravcu S. M. U tom momentu nakon što se D. udaljio, B. G. je svoje vozilo ''BMW'' prepriječio ispred policijskog vozila, da bi ponovo pošao unazad prema policijskom vozilu, a on i kolega Ć.su stajali ispred svog vozila. Kada je vozilo pošlo unazad pema njima, svatio je da je vozač ''BMW'' imao namjeru da ih udari, pa je izvadio službeni pištolj, repetirao ga i govorio mu ''stani, stani, pucaću'', kada je to govorio B. je vozilom bio udaljen od njih nekih 5 m, a mogao je čutu B, jer je on bio glavu isturio kroz otvoreno staklo, gledajući kuda se kreće. Pošto ga B. nije poslušao ispalio je dva hica u vazduh, nakon čega je B. pošao naprijed, a ponovo stao i krenuo rikvercom unazad put njih i govorio u kroz prozor, ''pucaj ti, ubi me''. Za svo to vrijeme Ć. je bio pored njega, kao i D. A. Nakon što je vozilo išlo prema njima ispalio je jedan hitac u zadnju lijevu stranu vozila ''BMW'' u namjeri da ga zaustavi, medjutim nakon toga vozač BMW nastavlja vožnju put S. M. On i Ć. tada ulaze u vozilo i idu u pravcu S. m, pa su sustigli vozilo kojim je upravljao B. jer mu je guma bila probušena. Medjutim, nijesu uspjeli da ga zaobidju jer im je zasmetao B. jer je vozilom išao čas u jednu čas u drugu stranu, a sve je to radio da bi napravio odstupnicu kombiju. Nakon toga saopštio je Ć. da izadje iz auta i nekako zaustavi B, a kada je B. vidio da je Ć. izašao iz vozila, ubzro je vožnju vozilom i nastavio ka S. m. U medjuvremenu putem radio veze obavijestio je CB-e B.Polje,da se vozilo kombi udaljilo u pravcu S. m. i da isto prati. Pošto je vozilo BMW pošlo u pravcu M, pošao je za njim a nije sačekao kolegu Ć. Usput vozač BMW B. se kretao sredinom magistralnog puta lijevo-desno, tako da mu nije dozvoljavao da ga obidje, pa je nastavio vožnju sa ovim vozilom u pravcu M. Kod restorana ''K.'' primijetio je da jedno vozilo ide iza njega i B. dozvoljava tom vozilu da ga zaobidje a nakon toga nastavlja da se kreće lijevo-desno, ometajući ga, a za svo to vrijeme vidio je da B. razgovara mobilnim telefonom. Dalje idući za ovim vozilom put M. primijetio je popriječeno putničko vozilo na kolovoznoj traci i da ispred njega stoji Ć. O. sa još jednim policajcem, pa je B. sa svojim vozilom išao pravo na njih, pa nakon što su se sklonili u stranu, on je dalje pošao u pravcu M. Mobilnim telefonom obavijestio je CB-e o tome, pa su mu oni kazali da obavijesti OB-e M. radi zaustavljanja vozila, a je i dalje nastavio da se kreće vozilom za B. Dolaskom u M.k, kolega Ć. je pokušao da obidje B, medjutim B. mu to nije dozvolio, pa pošto je B, bio prešao na lijevu traku, Ć. ga je pokušao zaobići svojom trakom, ali B. ga je spriječio tako što ga je udario u prednji lijevi dio njegovog vozila marke Golf IV. Usput je dobio obaveštenje da će vozilo B. i kombi vozilo biti zaustavljeno od strane policije M, ali da oni i dalje nastave da ih prate. Dolaskom u mjesto ''L.'' sa lijeve strane gdje je bilo jedno zemjano proširenje Ć. sa vozačem vozila Golf uspio je da obidje i njega i B, da bi B. nastavio da vozi još nekih 200 m, a zatim naglo skrenuo lijevo na zemljano proširenje i dok je vozilo bilo u pokretu iskočio je iz vozila i udaljio se u pravcu šume, a vozilo B. je napravilo dva kruga samo, a nakon toga udarilo u ogradu i tu se zaustavilo. Kazao je da mu nije bila namjera da liši života B. G, već da ga spriječi u bjekstvu da bi izvršio službenu radnju privodjenja u CB-e u B.P. 



Na ranijem glavnom pretresu pojasnio je da je bio u mjestu Zaton, kada je bio obaviješten od dežurnog policajca L. N, da se u mjestu Č. vrši pretovar cigareta iz jednog kombija u drugi. Kada je B. pokaušao da se vozilom marke BMW udalji sa lica mjesta u znak upozorenja je ispalio dva hica uvis, nakon čega je B. vozilom krenuo u rikverc u pravcu njega i kolege Ć, a on mu je prije pucanja govorio ''stoj, stoj, pucaću''. Medjutim, pošto je B. i dalje nastavio kretanje u rikverc prema njima, nakon ispaljenja dva hica u vis, iz stojećeg položaja u pracu guma ispalio je tri hica, a ispalio je metke jedan za drugim. Kada je ispalio prvi metak u pravcu vozila BMW vozilo se nalazilo na udaljenosti od njega od 3 do 5 m, a ova tri metka je ispalio brzo jedan za drugim. Kada su im javili iz dežurne službe da se u mjestu Č. vrši pretovar cigareta nije im rečeno o kojim licima se radi. Ponovo je istakao da nije imao namjeru da liši života oštećenog B, već je metke ispalio osjećajući strah za svoj život i život kolege Ć. i da bi B. spriječio da ne pobjegne sa lica mjesta, kao i vozača kombi vozila. Sve metke je ispalio iz stojećeg položaja sa istog mjesta. Pojasnio je da u istrazi nije kazao da je ispalio tri metka uvis, a tri u vozilo, već dva uvis a tri u zadnji dio vozila, ali tako je zaisano u zapisniku iz istrage, a isti nije čitao kada ga je potpisao. Na glavnom pretresu je pojasnio da se ne može izjasniti tačno koliko je automobil B. bio udaljen kada je ušao u vozilo, ali možda 8 do 10 m, ali vozilo je bilo okrenuto u pravcu S. m, a bilo je parkirano ispred kombija-furgona možda par metara, a sva tri vozila bila su parkirana na proširenju pored puta jedno za drugim i svo troje vozila su bila u istom pravcu okrenuta. U momentu kada je B. G. ušao u svoje vozilo, on je bio ispred službenog vozila, a u tom momentu kombi vozilo se udaljavalo sa lica mjesta. Ne može se precizino izjasniti kolika je udaljenost bila izmedju službenog vozila i vozila BMW, a u tom momentu kolega Ć. O. nalazio se sa lijeve strane službenog vozila i to u visni prednjeg dijela vozila, mada se ne može sa sigurnošću izjasniti. Nije se mogao izjasniti kolika je širina tog prošienja gdje su se vozila zaustavila, samo zna da se radilo o zemljanom proširenju, a sada je put rekonstruisan i tu se nalaze napravljene dvije trake. B. je krenuo vozilom rikvercom nepravilno ''cik-cak'' i to u pravcu njega i kolege Ć. i njegovim kretanjem bili su ugroženi i on i kolega Ć. Sva tri projektila u pravcu auta ispalio je jedan za drugim i to u kratkom vremenskom intervalu bez pauza. Nije se mogao izjasniti, da u momentu kada je B. krenuo autom prema njemu da li se radilo o ravnom terenu ili o uzbrdici ili nizbrdici, a prestao je sa ispaljivanjem projektila u momentu kada je ovo lice zaustavilo auto a nakon toga krenulo naprijed, ali se ne može izjasniti na kojoj udaljenosti je bilo vozilo kada se zaustavilo. Protiv njega nije vodjen nikakav postupak u PJ B.P. u vezi ovog dogadjaja i dalje obavlja poslove na kojima i sad radi, a nije mu poznato gdje je furgon otišao kritične noći, ali pretpostavlja da je otišao put L, a sjutra dan je pronadjen u selu G, ali u njemu nije bilo nikakve robe. Kasnije je saznao da su se toga dana u večernjim časovima B. G. i D. N. predali, a povodom ovog dogadjaja vodio se krivični postupak protiv B. G. i D. N, a on je imao svojstvo oštećenog, kao i kolega Ć. O. Napomenuo je da već 17 godina radi u policiji i poznato mu je u kojim situacijama smije da upotrijebi oružje, a na osnovu Zakona o policiji, gdje je propisano u kojim situacijama se upotrebljava vatreno oružje. Kada je ispalio hice u prvcu auta, namjera mu je bila da onesposobi auto i da spriječi izvršenje krivičnog djela, a nije mu bila namjera da puca u vozača. 


U završnoj riječi branilac optuženog, advokat K. D. je izjavio, da predlaže sudu da se okrivljeni oslobodi od optužbe, jer je izvedenim dokazima na pretresu jasno ukazano da nije izvršio krivično djelo, jer nije pokušao da liši života B. G, već je odgovorno i savjesno u ponoćnim časovima, na parkingu pored Slijepča mosta prvo ispalio dva metka uvis u momentu kada je tim vozilom B.G. ugrožavao policajce da bi omogućio D. N. da sa lica mjesta odvede furgon pun cigareta. 


Optuženi F. B. je izjavio, da prihvata završnu riječ svog branioca, i traži od suda da ga oslobodi od optužbe.


Na glavnom pretresu sud je izveo dokaze: saslušao oštećenog kao tužioca u
svojstvu svjedoka B. Go, uz saglasnost stranaka pročitani su iskazi ranije
saslušanih svjedoka i to:D. N, Ć. O, D. A, V. D, R. Ž, kao i nalazi i
mišljenja vještaka M. M, kao i pojašnjenja nalaza na ranijim glavnim
pretresima, vještaka saobraćajne struke ing. saobraćaja M. Č. dat na glavnom
pretresu, kao i pojašnjenje nalaza, pročitan je izvještaj o kriminalističko-
tehničkom pregledu lica mjesta br.234/05 od 04.10.2005.godine, sa skciom lica
mjesta, izvršen je uvid u spise predmeta Osnovnog suda u B.Polju, K.br.613/09
i to u fototehničku dokumentaciju Centra bezbijednosti B.Polje, br.1675/05 od
04.10.2005.godine, izvještaj o pregledu parafinskih rukavica MUP-a RCG.br.4023
od 17.10.2005.godine, pročitan je zapisnik o uvidjaju istražnog sudije
Osnovnog suda u B.Polju Ki.br.63/05 od 04.10.2005.godine, izvršen je uvid u
izvod iz kaznene evidencije UP B.Polje br.65 od 14.01.2011.godine, pročitan je
zapisnik o neodržanoj rekonstrukciji od 31.05.2013.godine.
Drugih predloga za dopunu dokaznog postupka nije bilo.

Ocjenom izvedenih dokaza, kroz njihovo dovodjenje u medjusobnu vezu, kao i ocjenom odbrane optuženog, sud je stao na stanoviše da nije dokazano da je optuženi izvršio krivično djelo ubistvo u pokušaju iz čl.143 u vezi čl.20 Kz-a.

Nije sporno da se kritični dogadjaj desio dana 04.10.2005.godine, oko 03,30 časova, u mjestu S. m, opština B.P. i da je optuženi F. . zajedno sa kolegom Ć. O. obavljao službenu radnju kontrole vozila marke kombi ''R.'' kojim je upravljao D.N., a nije sporno da su zaustvili na S. m, ispod željezničkog mosta vozilo kombi kojim je upravljao D. N, kao i vozilo marke ''BMW'' kojim je upravljao oštećeni kao tužilac B. G. Nesporno je da je kritičnom prilikom optuženi F. B. ispalio više projektila iz službenog pištolja i da su tri prijektila pogodila u vozilo marke ''BMW'' kojim je upravljao oštećeni kao tužilac B. G. Nesporno je, a što je utvrdjeno uvidom u spise predmeta Osnovnog suda u B.P. K.br.613/09, da su povodom istog dogadjaja u ovom predetu oštećeni kao tužilac B. G. i svjedoci D. N. i D. A, pravosnažno osudjeni na zatvorske kazne i iste su izdržali. 


Medjutim, u konkretnom slučaju sporno je da li je kod optuženog F. B. postojala namjera, da ispaljivanjem više projektila iz službenog pištolja marke ''CZ 99, kal.9 mm'', fab.br.125734, od kojih su tri projektila pogodila u vozilo kojim je upravljao B. G.i to, jedan projektil u blatobran i zadnju lijevu gumu, drugi projektil u zadnji dio vozila, a treći projektil u kontrolnu tablu, liši života oštećenog B. G. kako ga tereti precizirana optužnica oštećenog kao tužioca. 


Ošećeni kao tužilac B. G. je posvjedočio, da je dana 03.10.2005.godine, iz P. došao u P. P, gdje mu živi majka, da je kod njegovog komšije P. M. zatekao D. N. i njegovog sina A. i da se sa njima dogovorio da rano ujutru oko 03 časa krenu u P. i da će sa njim ići D. A. da bi probao vozilo ''BMW" koje je tražio da mu kupi. Sjutra dan oko 03 časa krenuo je u P. i sa njim je bio D. A. Kada su došli u blizini S. m. gdje je primijetio farove od vozila, kao i rotaciono svjetlo plave boje. Zaustavio je vozilo pa mu je policajac rekao da zaustavi vozilo sa desne strane što je i učinio. Policijsko vozilo je bilo okrenuto u suprotnom pravcu od njegovog vozila. U medjuvremenu naišlo je vozilo kombi iz pravca B.P. i isto vozilo je policija zaustavila i parkirala ga ispred njegovog vozila. Policajac, za koga je saznao da se zove F. B. pošao je u pravcu kombija, pa je vidio da je vozač kombija D. N. otvorio zadnja vrata i primijetio je da su bile bale sijena, neki džakovi i motorna šega. Nakon ovoga, N. je zatvorio zadnja vrata i ostao da stoji pored kombija, a nakon toga policajac F. je prišao njemu i tražio mu lične isprave koje mu je on dao, a nakon što ih je pogledao rekao je da otvori gepek od auta što je on i uradio, gepek je bio prazan. Nakon toga pitao ga je ''B gdje ti je drugi kombi'', a on mu je rekao da ne posjeduje nikakvo drugo vozilo sem onog kojim je te noći upravljao, a F. je ponovo pitao ''B. gdje ti je drugi komibi''. On mu je ponovo odgovorio na isti način, a policajac mu je ponovo rekao ''B.nemoj da lažeš pričaj dje je kombi'', pa ga je nakon toga pitao da li može da nastavi put za P, a F.mu je odgovorio ''ne možeš nikud odavde da ideš dva dana i dvije noći dok ti ja ne kažem'', pa mu je on rekao da će se žaliti komandiru, a F. mu je odgovorio ''ja sam za tebe ovdje i komandir i bog'', a svo vrijeme on je bio pored vozila nakon čega je ušao u vozilo koje nije bilo ugašeno. Kada je sjeo u vozilo čuo je repetiranje pištolja, odmah su ispaljena tri metka, a misli da su ispaljena uvis. Nakon ispaljenih hitaca, od straha krenuo je vozilom u pracu P. i kad je možda prešao nekih 15 do 20 m, čuo je ponovo hice i tada je osjetio da mu je izdušila zadnja lijeva guma, a u medjuvremenu prije nego što je on pošao vozilom, D. N. je već bio krenuo kombijem. Nakon toga za njim je krenulo policijsko vozilo i kada su se uključivali na magistralni put čuo je još par hitaca, a kada su se nalazili nasprem restorana ''K.'' htio je da mimoidje kombi kojim je upravljao D. N, ali zbog nailaska vozila iz suprotnog pravca vratio se na svoju traku. U medjuvremenu osjetio je udar u svoje vozilo vozilom kojim je upravljala policija, pa se od tog udara njegovo vozilo zanijelo lijevo-desno tako da je jedva ostao na putu, pa je nastavio dalje jedva održavajući vozilo na putu a policija ga je i dalje pratilal. U jednom momentu primijetio je jedno civilno putničko vozilo da ide za njim i kada je bilo nasprem njegovog vozila, otvorilo se staklo od vozila i primijetio je poliajca koji je bio sa F, koji je izvadio pištolj i uperio u pravcu njega i tada je čuo neke hice ali ne zna ko je pucao. Dolaskom do mjesta L, na jednom proširenju sa lijeve strane preteklo ga je jedno vozilo, a golf policijski pretekao ga je sa desne strane, pa je on u tom momentu skrenuo ulijevo na zemljano proširenje i u vožnji je uspio da izadje iz vozila i pobjegne u šumu. U šumi je proveo pola sata-sat nakon čega se vratio na magistralni put, a odatle teretnim vozilom u B.P, gdje je kontaktirao svoga advokata i kada je došao advokat prijavio se u CB-e. 


Na glavnom pretresu je pojasnio da nijednog momenta nije vozio vozilo u rukverc, već je odmah ušao u vozilo i krenuo u pravcu S. m. Tvrdio je da je policajac prije ispaljenja metka možda rekao ''stoj'', a ispalio je tri metka uvis a kada je ispalio ova tri metka uvis stavio je auto u pogon i krenuo, a kada je prošao jedno 20 m, tada je čuo i druge pucnje i osjetio je da mu je zadnja lijeva guma pukla, a osjetio je na volanu da mu vozilo ide u stranu. Napomenuo je da F. B. nije poznavao, a misli da je njegova namjera bila da mu ugrozi život. 


Svjedok Ć. O. je posvjedočio, da je sa optuženim bio na dužnosti u saorbraćajnoj kontroli na magistralnom putu br 21, da je negdje oko 03,20 časova iz dežurne službe CB-e B.P. dobio obavještenje, da se u mjestu Č. vrši pretovar cigareta i da treba da podju da utvrde o čemu se radi i tom prilikom su im rekli da zaustave svako vozilo koje bude dolazilo iz tog pravca i da ga kontrolišu. Kada su bili u blizini željezničkog mosta primijetili su farove od vozila koje je išlo iz suprotnog pravca. F. je svetlosnom signalizacijom upozorio ovo vozilo da stane, što je vozač ovog vozila i uradio, a radilo se o kombi vozilu marke ''R.''. F.je došao do vozača i tražio mu dokumenta, a pošto ga je pitao šta prevozi isti mu je rekao da prevozi neke poljoprivredne proizvode jer drži kravu u P, pa mu je kolega F.rekao da otvori zadnja vrata od kombija što je on i učinio. Obzirom da se nije dobro vidjelo, kolega F. mu je rekao da pridje službenim vozilom sa upaljenim svjetlima da bi prekontrolisao vozilo. U kombiju je bilo balirano sijeno, kao i džak luka, džak krompira i motorna testera. F. mu je naredio da istovari bale što je ovaj i uradio, kada su primijetili da se nalaze kartonske kutije sa natpisom ''Mallboro'', pa je F. tražio račune za cigarete, a vozač kombija mu je rekao da cigarete prevozi za G. B. Nakon toga F. mu je rekao da podje u CB-e da bi se vozilo iskontrtolisalo, nakon čega je vozač govorio ''nemojte ljudi, nemojte mi ovo raditi, nemojte me zapaliti, jer se radi o velikoj imovini, govoreći im da će im dati po 1.000 € da nastave put za P, ili da se vrati za T. odakle je i došao. Pošto su oni to izričito odbili, F.je naredio D. da upali kombi i da će on poći sa njim u kombi za B.Polje, a on sa službenim vozilom. U medjuvremenu iz suprotnog pravca naišlo je još jedno vozilo, pa mu je on pokazao rukama da parkira auta medjutim, ovaj vozač je to odbio tako što ga je zaobišao, pa je zaobišao kombi i parkirao se ispred kombija na rastojanju od 2 m i to malo ukoso, tako da je prednji dio vozila usmjerio ka rijeci. Iz tog vozila su izašla dva lica, gdje je jedno lice govorilo ''šta je to ljudi možemoli se kako dogovoriti'', tada mu je kolega F. zatražio isprave kao i suvozača, a suvozač mu je odmah dao svoja dokumenta, dok je vozač i dalje insistirao da se nagode što su oni kategorički odbili. Kolega F. je opet tražio dokumenta od vozača, a on mu je odgovorio da se nalaze u vozilu, a njemu je rekao da čim uzme dokumenta da će on poći sa njima, a on da ide službenim vozilom. Dok je išao za B. da mu da dokumenta, B. je i dalje govorio ''srešćemo se mi još ovuda, nemoj da se koljemo''. B. je ušao u vozilo, a u medjuvremenu kombi vozilo je pošlo u pravcu S. m, tako da F. nije uspio da udje u kombi, a vozilo ''BMW'' u koje je već bio sjeo B. pošlo je u pravcu njega i kolege F, pa se on izmicao unazad i stao pored kolege F. i tada F. upozorava vozača ''stoj, stoj, pucaću''. Medjutim, vozilo je i dalje išlo u pravcu F, kada je čuo da je F. ispalio 2 do 3 hia u vazduhu. Medjutim vozač ''BMW'' je i dalje išao u pravcu njih, nakon čega je F. ispalio još četiri hica i to u pravu zadnje lijeve gume. Sve metke F. je ispalio veoma brzo. Nakon ispaljenja zadnja tri metka vozilo ''BMW'' je pošlo u pravcu S. m, a za njim polaze on i kolega F. Vozač ''BMW'' vozilom se kretao lijevo-desno ne dozvoljavajući im da ga obidju, tako se kretalo da bi omogućilo da kombi pobjegne. U jednom momentu kolega F.mu je kazao da izadje iz vozila, što je on i uradio i kada je došao do zadnjeg dijela govorio je ''stoj, stoj, pucaću'', dok mu je B. odgovorio''pucaj p... jedna'', da bi zatim odmah dodao gas i odmakao. Dolaskom na magistralni put vozilo je pošlo u pravcu M, a za njim je pošlo i službeno vozilo kojim je upravljao F, a on je dotrčao do kafane ''K'', pa je on zaustavio jedno vozilo gdje je vozač bio policajac granične policije i on je ušao u to vozilo koje je nastavilo u pravcu M. Nakon što su prošli 1 km, sustigli su službeno vozilo kojim je upravljao F. i ''BMW'' koji je bio ispred njega. Uspjeli su da zaobidju oba vozila, pa su zaustavili vozilo dijelom na desnoj, a dijelom na lijevoj traci gdje se vozilo ''BMW'' primicalo njima, pa ga je on zaustavljao pokazujući rukom da stane, medjutim vozilo nije usporavao tako da je on izvadio službeni pištolj, podigao uvis sa obje ruke, govorio glasno ''stoj, stoj, pucaću'', medjutim ovo vozilo se primaklo 5 do 6 m, povećalo je brzinu, tako da se on izmakao iza ovog vozila, pa je vozilo pošlo u pravcu M, a za njim i službeno vozilo. Uspjeli su da zaobidju oba vozila u mjestu L. na jednom proširenju, pa je nakon 200 do 300 m vidio da je vozilo ''BMW'' skrenulo ulijevo sa magistralnog puta, a kada se vratio vozilom unazad vidi je da se vozilo ''BMW'' kreće polukružno, da su lijeva vrata otvorena i da je vozač vozila ''BMW'' iskočio iz vozila i da je pobjegao u šumu. Nije mogao da tačno opiše kojom se brzinom B. kretao vozilom u rikverc, jer je to činio na način da je naglo krenuo pa stao, pa prikočio, čula se škripa kočnica, pa opet prikoči, kao da hoće da ih zgazi. Ne zna koliko je to trajalo, a to mu se činilo nekad kao vječnost, a nekad kao djelić sekunde. Misli da je F. ispalio sve metke kada se ovo vozilo kretalo u rikverc i to iz stojećeg položaja, a da li je bio nakošen lijevo ili desno ne može se izjasniti, vjerovatno se pomjerao ali to ne može da opiše. 


Svjedok D.N. je posvjedočio, da je kritičnog dana bio u selu D. sa svojim sinom A, pa su u kobi vozilo utovarili balirano sijeno i neko povrće i voće, pa su negdje oko 17 časova pošli u P. P. kod sestre D. Pe. Kod njegovog zeta došao je B. G. sa kojim se poznaje, jer su komšije u P. u naselju Z. A. mu je predložio da krenu ujutru u P. i da će on ići sa B. G. jer voli da vozi ''BMW''. Izjutra oko 03 časa krenuli su u P., a A. je pošao sa B. G, a on je vozio kombi. B. G. je išao ispred njega,kada su došli do željezničkog mosta vidio je da je B. parkirao vozilo desno, a primijetio je policijsko vozilo sa rotacionim svjetlimal. Policija je zaustavila i njega, pa je on stao ispred ''BMW'' kako mu je pokazao policajac. Dao je isprave policajcu, a policajac ga je pitao šta prevozi u kombiju, a on mu je odgovorio da vozi neke poljoprivredne proizvode. Na traženje policajca otvorio je zadnja vrata od kombija, a policajac je tražio da otvori i bočna vrata medjutim, on mu je rekao da ne može jer brava ne radi. Izvadio je 5 do 6 bala sijena iz kombija, a nakon čega se policajac popeo u kombi. Pogledao je sadržinu i rekao je da je sve uredu. Nakon toga policajac je pošao u pravcu BMW, a kada je Bošković otvorio gepek od vozila, on je ušao u kombi i sjeo. Čuo je da je policajac pitao Boškovića gdje je drugi kombi, našta mu je B. rekao da ne zna o čemu priča. Na te riječi Boškovića policajac Femić, kako je kasnije saznao da se zove je rekao ''znam ja, znam zato i pitam, gdje ti je kombi''. Policajac je otvorio zadnja vrata od BMW pregledao vozilo, a u tom momentu njegov sin A. je došao do policajca F. koji je stajao sa desne strane policijskog vozila. U tom momentu je pozvao sina da ide sa njim, ali mu je on rekao da će da ide sa G. Ponovo je čuo kako je F. pitao B. ''gdje ti je drugi kombi'', a B. mu je rekao ''ne znam pusti me da idem završio si kontrolu '', a policajac mu je rekao ''neću da te pustim, dva dana mogu da te držim, jer je to moje pravo'', a on je upalio kombi i pošao. Nakon što se udaljio 15 do 20 m čuo je dva pucnja i čuo je kako policajac F. govori ''stani B., stani''. Kada je bio ispred kafane ''K'', koja se nalazi sa desne strane magistranlog puta B.P.-M, primijetio je iza sebe vozilo BMW vlasništvo B, a vidio je i policijsko vozilo i čuo je jedan pucanj. Nakon što je prošao restoran K, B. je htio da ga zaobidje ali nije mogao zbog toga što je iz suprotnog pravca naišlo vozilo. Primijetio je da policijsko vozilo sa rotacionim svjetlima ide iza B, a u medjuvremenu naišlo je vozilo Golf II koje je išlo u pravcu M. Na prvom zemljanom proširenju desno on je zaustavio kombi, a vidio je da je B. G. prošao dalje, a za njim je išlo službeno vozilo, kao i ovo drugo vozilo Golf. Vidio je da suvozač iz vozila Golf II drži pištolj u ruci. Vozila su otišla dalje, a on je okrenuo kombi i vratio se u istom pravcu odakle je došao prema T. Zvao je mobilnim telefonom A. ali ga nije mogao dobiti, išao je jedno 3-4 km pa se ponovo vratio na lice mjesta, ali pošto nije našao A. pošao je za T, a u medjuvremenu dobio je telefonom A. koga je pitao kako je, a on mu je rekao da je dobro i da dolazi patrola kod njega. Odatle je nastavio do P.P. i došao kod sestre negdje oko 05,30 časova. Zvao je mobilnim telefonom B.G. koji mu je rekao, da se nalazi u šumi jer je pobjegao od policije. Tog dana u popodnevnim časovima vidio se sa G, a nakon što su se čuli sa advokatom prijavili su se policiji. U vezi ovog dogadjaja osudjen je presudom Osnovnog suda u B.P. na kaznu zatvora koju je izdržao. 


Sjedok D. A. je posvjedočio, da toga dana u večernjim časovima zajedno sa svojim ocem N, otišli kombijem iz sela D. u selo P. P, kod očeve sestre D. P. gdje je vidio i B. G, sa kojim su se dogovorili da on ide zajedno sa G. njegovim autom, a da će njegov otac voziti kombi. U komibiju je bilo bala sijena, kao i voća i povrća. Negdje oko 02 časa izjutra, krenuli su iz mjesta B. prema P, a on je bio sa G, dok je njegov otac N. vozio kombi. G. je išao naprijed i kada su došli u blizini S. m, primijetili su iz pravca S. m. u njihovom pravcu da ide jedno vozilo sa rotacionim svijetlom. Kada su došli ispod željezničkog mosta, policija je zaustavila G. koji je vozilo zaustavio sa desne strane, gdje je postojalo jedno proširenje. Policijsko vozilo se zaustavilo sa desne strane gledano u pravcu kretanja njihovog vozila, a koliko se sjeća da su iz vozila izašla dva policajaca i od G. su tražili dokumentaciju. Prilikom kontrole dokumenata iz vozila su izašli i on i G. Dok je policija vršila kontrolu Goranovog vozila, u medjuvremenu stigao je njegov otac D. N. i zaustavio kombi ispred vozila BMW kojim je upravljao G. na rastoju od 2 do 3 m. U medjuvremenu jedan od policajaca je ušao u službeno vozilo i parkirao ga iza vozila B. Vršili su pretres vozila, tom prilikom su vadili bale od sijena, a jedan od policajaca je ušao u kombi i kontrolisao. Nakon izvršene kontrole vozila policajac je izašao iz kombija, a nakon toga policajac F. prilazi do G. i pita ga ''gdje ti je drugi kombi'', a G. mu je rekao ''ne znam o čemu se radi''. Nakon njihovog razgovora zna da je policajac F. izvadio pištolj i ispalio 2 do 3 metka uvis i to dok se G. nalazio pored njegovog vozila, a njegov otac pored kombija i to sa lijeve strane gledano iz pravca P.P.prema S. m. On se nalazio pored drugog policajaca koji je stajao pored službenog vozila. Nakon što je policajac ispalio dva metka uvis, njegov otac N. je ušao u kombi i krenuo u pravcu S. m, a G. je ušao u svoje vozilo i krenuo za njim. Kada se G. udaljio jedno 10-15 m, policajac je ispalio još hitaca. Sve se brzo odigralo, pa je on ostao na licu mjesta, a B. G. i njegov otac su se udaljili, nakon ispaljenih projektila od strane policajca F. u pravcu vozila. Primijetio je da je Ć. potrčao prema vozilu, a F. se vratio i ušao u službeno vozilo. Primijetio je da vozilo kojim je upravljao B. G, nakon ispaljenih projetila kretalo se sporo, jer je vjerovatno bilo pogodjeno. Jedan od policajaca mu je rekao da udje u vozilo, a kada je on krenuo da udje drugi mu je rekao da izadje, pa je on ostao na licu mjesta, a oni su se udaljili u pravcu Slijepač mosta. 


Iz kriminalističko-tehničkog pregleda lica mjesta i skice je utvrdjeno, da je na vozilu marke BMW kojim je upravljao oštećeni B. G.ostao trag plave boje i to duž cijele desne strane, da su na vozilu BMW ostala oštećena od projektila u predjelu zadnjeg lijevog blatobrana, u predjelu lijeve donje strane petih vrata, zatim oštećenje u predjelu lijeve donje strane ivice petih vrata. Nadjen je projetil u desnom dijelu unutrašnjosti prtljažnika. Oštećenje od prolaska projektila na lijevoj strani patosa unutar prtljažnika-škafa. Trag od projektila u predjelu lijeve strne na naslanjaču zadnjih siceva, oštećenje na lijevoj strani plastičnog dijela u predjelu pored ručice menjača, oštećenje na lijevoj strani u predjelu kasetefona i plastične ploče za regulisanje temperature u vozilu BMW, oštećenje na prednjem lijevom blatobranu vozila Golf IV, kao i oštećenje na plastičnoj rotkapni prednjeg lijevog točka. Na travnatom dijelu proširenja u mjestu L, gdje je nakon dogadjaja zatečeno vozilo BMW, vidljivi su tragovi točka u kružnom položaju. Na mjestu dogadjaj na S. m. ispod željezničkog mosta, krim. tehničkim pregledom lica mjesta na asvaltu su pronadjene tri čaure koje su označe brojevima 1,2 i 3, kao i njihov medjusobni položaj. Te čaure su nosile oznaku PP 9 mm Luger i bile su oštećene od prolaska motornih vozila preko istih. Nakon uvidjaja sa šaka policajca F. B. skinute su parafinske rukavice i oduzet je pištolj CZ, ser.br.125734. 


Iz izvještaja o pregledu parafinskih rukavica br.40223/05 od 17.10.2005.godine, utvrdjeno je prvisustvo nitratnih čestica na rukama optuženog, što optuženi i ne spori da je pucao iz pištolja. Iz izvještaja o balističkom vještačenju br.4033/05 utvrdjeno je, da je na vještačenje dostavljen pištolj koji je izuzet od optuženog, zatim tri čaure koje su bile deformisane, a koje su nadjene na licu mjesta i jedan projektil. Sporne čaure su ispaljene iz pištolja, koji je izuzet od optuženog, kao i sporni projektil. Na vozilo marke BMW nadjena su oštećenja nastala od dejstva projektila iz vatrenog oružja koje su bliže opisane na skici I i slikama II i III koje je uradio balističar. Na lijevoj bočnoj strani vozila BMW na zadnjem blatobranu nadjeno je oštećenje u vidu rupe, elipsastog oblika dimenzija 10x15 mm, koja je na slici označena br.2. Putanja projektila, koji je napravio ovo ošećeje je od nazad prema naprijed pod uglom oko 45 stepeni u odnosu na vertikalno uzdužnu osu vozila i oko 10 stepeni u odnosu na horizontalnu osud. Projetil je pravo pogodio u gumu vozila i zadnja lijeva guma je rasprsla što je posledica duže vožnje sa izdušenom gumom. Na zadnjoj strani vozila nadjena su dva oštećenja i to jedan kružnog oblika prečnika oko 9 mm i drugo oštećenje nepravilnog oblika. Putanja prvog projektila koji je napravio kružno oštećenje je od nazad prema naprijed, blago silaznog karaktera pod uglom oko 10 stepeni u odnosu na vertikalno uzdužnu osu vozila i oko 2 stepena u odnosu na horizontalnu osu. Ovaj projetil je prošao kroz prtljažnik, naslon zadnjeg sjedišta i pogodio u tablu izmedju prednjih sjedišta. Putanja projektila koji je napravio oštećenje nepravilnog oblika, sa zadnje strane vozila BMW išla je nazad prema naprijed, pod uglom od 10 stepeni u odnosu na vertikalnu uzdužnu osu vozila i oko 10 stepeni vozila u odnosu na horizontalnu osu. Projektil je prošao kroz lim zadnjeg dijela vozila, u prtljažnik vozila gdje je pronadjen. Sva oštećenja na vozilu marke BMW nalaze se na rastojanju od podloge izmedju 60 i 70 cm. Oštećenja označena brojevima 2 i 3 nastala su tako što je onaj koji puca bio u uspravnom položaju sa ispruženom rukom pištolja, a udaljen od tih oštećenja 2,5 do 3 m, dok je oštećenje br.4 nastalo pucanjem iz pištolja sa rastojanjem od oko 6,5 do 7 m iz istog položaja. 


Iz nalaza i mišljenja vještaka balističara M.M, a koji je pojasnio na ranijem glavnom pretresu, vještak je pojasnio i dozvolio mogućnost da ukoliko se vozilo, kada je pucano na njega kretalo naprijed, prvi pucanj je morao biti u lijevu bočnu stranu toga vozila, a zatim dva pucnja u zadnji dio vozila. Ukoliko se vozilo kretalo unazad taj redosled bi bio suprotan, što znači da je zadnji ispaljeni metak bio u bočno lijevu stranu vozila. Rastojanje sa koga je pucano na bočnu stranu vozila je najkraće, o čemu govori upadni ugao sa desne strane. Sama lokacija i smjer kanala na vozilu govori o tome da je vozilo bilo u pokretu. U slučaju da se vozilo kretalo nazad, a osoba koja puca stoji na jednom mjestu, onda je najvjerovatnija varijanta da je prvi pucanj bio projektil koji je napravio oštećene br.4 na skici, zatim projektil koji je napravio oštećenje br.3. na vozilu da bi to vozilo na rastojanju od 3 m od osobe, koja puca, zakrenuo svoj pravac kretanja, tako da je vozilo lijevom bočnom stranom bilo okrenuto prema pištolju. Putanja projektila br.2 je takva, da poslije prolaska kroz lim blatobrana, tu putanja završava na gumi, stim što ne može tvrditi da li je taj projektil mogao probušiti gumu ili se odbiti od nje. Projektili koji su napravili oštećenja 3 i 4, nijesu mogli pogoditi lijevu zadnju gumu vozila. 


Na glavnom pretresu od 10.05.2011.godine, vještak balističar je pojasnio, da je nalaz i mišljenje dao na osnovu uvidjaja na licu mjesta, gdje je pronadjeno sporno vozilo, a sva oštećenja koja su nadjena na vozilu prikazana su na fotografijama i zavlačenjem štapića, kojim se utvrdjuje pravac putanje projektila koji je napravio to oštećenje, nesporno je da je štapić postavljen i unutrašnjosti kabine kroz naslon zadnjeg sjedišta što je prikazano na fotografiji br.25, a zalijepljenim strelicama na naslonu prikazano je samo oštećenje na platnu tog sjedišta. Na fotografiji br.28 prikazano je oštećenje na tabli izmedju dva sjedišta, a na skici je prikazano oštećenje u spoljašnjem dijelu te table ukazujući da je putanja projektila u unutrašnjost te table. Vještak je pojasio da je na ranijem glavnom pretresu iznio više varijanti, koje su u dinamičnoj situaciji, kakva je bila na licu mjesta, mogla da se desi. Da bi se pucanjem s jedne pozicije napravila definisana oštećenja na vozilu, to vozilo je moglo da se u početku nalazi ispred osobe koja puca svojom lijevom bočnom stranom. Moguće je da se prvim pucanjem pogodi lijevi zadnji blatobran vozila pod navedenim uglom koji je prikazan na skici, a zatim da se vozilo svojim kretanjem usmjerilo svojom zadnjom stranom prema osobi koja puca, tako da zadnja dva projektila pogadjaju zadnju stranu tog vozila, to je varijanta da se puca sa jednog mjesta, što bi značilo da je vozilo bilo u pokretu. Kako mu je na pretresu prezentirana skica lica mjesta gdje su pronadjene čaure, vještak je pojasnio da je rastojanje izmedju čaura prilično veliko i da iznosi oko 9 m, i to rastojanje izmedju čaura označenih br. 2 i 3, ukoliko čaure, koje su fiksirane na skici lica mjesta ostale nepromijenjenje, tj. ukoliko su na označenim mjestima došle direktnim ispaljenjem iz pištolja. Moglo bi se tvrditi da iste nijesu mogle biti ispaljene sa jednog mjesta. Opšta karakteristika za pištolj ''CZ 99'', kal.9 mm, je da izbacuje čaure u desnu stranu, pod uglom koji iznosi približno oko 100 stepeni u odnosu na pravac pucanja i iste oskaču na rastojanju od 1 do 2 m, a na osnvu ovih pokazatelja moglo bi se reći da su iste morale biti ispaljene kretanjem osobe koja puca od lijeve strane puta gledano u pravcu S. m, prema sredini puta i to u nekom rastojanju oko 7 do 8 m. Ukoliko se vozilo kretalo prema Slijepču mostu, onaj koji puca na to vozilo mogao se kretati od lijeve strane prema sredini kolovoza, i moralo se odnositi na ravnu podlogu gdje su pronadjene čaure. 


Vještak saobraćajne struke M. Č, je u svom nalazu i mišljenju pojasnio, da na osnovu nalaza vještaka balističara i na osnovu foto dokumentacije i skice sačinjene o položaju zatečenih čaura, dao dvije varijante. Prva varijanta je da ako je lice koje je pucalo, bilo u fiksnom položaju, tada je putničko vozilo bilo u pokretu, po zakrivljenoj putanji, a u drugoj varijanti ako je lice koje je pucalo bilo u pokretu, tada je putičko vozilo moglo biti u pokretu ili u statičkoj poziciji. Vještak je pojasnio da oslanjajući se na nalaz vještaka balističara u dijelu kretanja lica koje je pucalo, po kome je to lice bilo pokretu bočno se izmičući udesno od lijeve ivice kolovoza ka sredini, tada se s obzirom na vidljivo oštećenje na putničkom vozilu, putničko vozilo je moglo biti u kretanju u smjeru ka S. m. Na osnovu rasporeda oštećenja na putničkom vozilu vidlivih na fotografijama, gdje su uočena oštećenja zadnjeg lijevog blatobrana i oštećenje na zadnjoj strani putničkog vozila, a s obzirom na izjašnjenje vještaka balističara o izbacivanju čaura u odnosu na položaj ruke. Lice koje je pucalo je moglo biti sa lijeve strane putničkog vozila posmatrano u smjeru usmjerenosti vozila ka S. m. Analiziranu mogućnost nastanka vidljivih oštećenja na putničkom vozilu, u okolnostima izjašnjenja vještaka balističara, pri čemu se utvrdjuje mogućnost mobilnosti lica koje je pucalo i mobilnosti vozila, što pretpostavlja dinamičku situaciju, u kojoj je došlo do kretanja lica koje je pucalo uz bočno izmicanje s lijeve na desnu stranu, kada se lice nalazilo iza zadnje lijeve strane putničkog vozila posmatrano u smjeru usmjerenosti putničkog vozila. 


Sud nije prihvatio tezu optužbe da je optuženi F. B, kritičnom prikom sa umišljajem pokušao da liši života oštećenog kao tužioca B. G, jer je jedan od projektila koji je F. B. ispalio u pravcu oštećenog prošao pored njegovog tijela i pogodio u komandnu tablu vozila, kojim je tom prilikom upravljao i da jasno da je optuženi ispalio projektil u pravcu vitalnih organa oštećenog B, a ovo imajući u vidu odbranu optuženog i izvedene dokaze. Naime, nesporno je da je F. B. zajedno sa kolegom Ć. O, kritičnom prilikom obavljao poslove javne bezbjednosti i da su tom prilikom u mjestu S. M, zaustavili i konstroliasali kombi vozilo kojim je upravljao svjedok D. N, kao i da je tom prilikom oštećeni kao tužilac B. G. naišao svojim vozilom marke BMW reg.oznaka BG 437-556. Nesporno je da su povodom ovog dogadjaja oštećeni kao tužilac B. G. i svjedok D. N. od strane Osnovnog suda u B.P. pravosnažno osudjeni za tri krivična djela i to, sprečavanje službenog lica u vrešnju službene radnje iz čl.375 st.3 u vezi st.1 KZ CG u sticaju sa krivičnim djelom davanje mita iz čl.424 st.1 i zbog krivičnog djela nedozvoljena trgovina iz čl.284 st.1 Kz-a CG, dok je svjedok D. A. oglašen krivim, zbog krivičnog djela nedozvoljena trgovina i isti su osudjeni na zatvorske kazne. 


Na osnovu odbrane optuženog i izvedenih dokaza utvrdjeno je, da je optuženi F. B. kritičnom prilikom upotrijebio službeni pištolj, kada je zajedno sa kolegom Ć.O, kao službeno lice- policajac obavljao poslove javne bezbijednosti- otkrivanja krivičnih djela i njihovih počinilaca, nakon što su odbili da prime ponudjeni novčani poklon u cigaretama od oštećenog B. G. i svjedoka D. N. da ne izvrše službenu radnju, jer su zatečeni u vršenju krivičnog djela, kada optuženi iz službenog pištolja ispaljuje više projektila uvis, a što su potvrdili i sam oštećeni B. G. i svjedoci D. N, D. A.i Ć. O. Optuženi je upotrijebio službeni pištolj u momentu kada su oštećeni B. G. i svjedok D. N.odbili da vozilo u kojom su se nalazile cigarete povezu u CB-e B.P, i nakon što se sa lica mjesta udaljuje kombi vozilom sa cigaretama, a kojim je upravljao svjedok D. N, a oštećeni B. G. svojim vozilom marke BMW krenuo unazad u pravcu optuženog F. B. i svjedoka Ć. O. i što su iz ovog dogadjaja oštećeni B.G. i svjedok D. N, pravosnažno osudjeni za tri krivična djela, a svjedok D. A.za jedno krivično djelo. Sud prihvata odbranu optuženog da je izvadio službeni pištolj u momentu kada oštećeni B. G. kreće vozilom unazad prema njemu i kolegi Ć. i da je u tom momentu izvadio pištolj i ispalio dva projektila uvis u znak upozorenja, a nakon što se vozilo i dalje kreće u pravcu njih, optuženi F. je ispalio u pravcu zadnje lijeve gume putničkog motornog vozila BMW. Odbrana optuženog u ovom dijelu potvrdjena je i iskazom svjedoka Ć. O, a dovodeći ga u vezu sa nalazom i mišljenjem vještaka balističara, koji u pojašnjenju nalaza ne isključuje mogućnost nanošenja oštećenja iako se vozilo kretalo unazad-rikverc, a pravosnažnom presudom Osnovnog suda u B.P- K.br.653/05 kojom su optuženi B. G. i D. N.oglašeni krivim i osudjeni povodom istog dogadjaja za dva krivična djela, potvrdjeno kretanje vozila oštećenog unazad-rikverc, i u toj situaciji prema nalazu i mišljenju vještaka prvo su morali biti ispaljeni projektili u zadnji dio vozila, a potom ispaljen metak u bočnu lijevu stranu, pri kojem pucanju je rastojanje, sa kog je pucano bilo najkraće o čemu govori upadni ugao sa desne strane, a sama lokacija i smjer kanala na vozilu govore o tome da je vozilo bilo u pokretu. 


Iskazi oštećenog kao svjedoka B. G. i svjedoka D. N. i D. A, potvrdjuju odbranu optuženog da je optuženi nakon što je izvadio pištolj, prvo ispalio dva-tri metka u vis, ali njihovi iskazi,u kom momentu optuženi ispaljuje projektile, su suprotni odbrani optuženog i iste iskaze sud nije prihvatio, a ovo imajući u vidu odbranu optuženog, i iskaz svjedoka Ć. O.i nalaz i mišljenje vještaka balističara, kao i protivrječenost u njihovim iskazima, tako što oštećeni B. G. navodi da je optuženi ispalio tri metka uvis, kada je on sjeo u vozilo koje nije bilo ugašeno, a svjedok D. N. kada je bio sa vozilom od 15 do 20 metara, kada je čuo prva dva pucnja, dok je svjedok D. A. decidiran da je nakon razgovora oštećenog, dok se oštećeni nalazio pored svog vozila, a njegov otac D.N, pored lijeve strane kombija, optuženi F. B. je izvadio pištolj i ispalio 2 do 3 metka uvis. Protivrječnost u iskazima oštećenog B. G. i svjedoka D. A, je i u pogledu činjenice kada je pogodjeno vozilo od strane optuženog F. B, tako što oštećeni B. G. navodi, da je u trenutku kada je bio na udaljenosti od 15 do 20 metara, od mjesta dogadjaja čuo ponovo hice i tada je osjetio da mu je izdušila lijeva guma, svjedok D. A. navodi da je optuženi ispalio u pravcu vozila još hitaca, kada je ono bilo udaljeno do 10 do 15 metara, a ovo kod činjenice da je vještak balističar decidiran da su oštećenja od projektila na vozilu u predjelu lijevog zadnjeg blatobrana i lijeve zadnje gume i oštećenje od projektila u predjelu zadnjeg dijela vozila i koji projetil se zadržao u prtljažniku vozila, nastali su sa udaljenosti 2,5 do 3 metra, dok treće, a drugo oštećenje od projektila u zadnjem dijelu vozila sa udaljenosti od 6,5 do 7 metara. Kod ovakve protivrječnosti u iskazima svjedoka, sud iste iskaze nije prihvatio, a dovodeći njihove iskaze sa odbranom optuženog F. B, svjedoka Ć. O. i nalaza i mišljenja vještaka balističara. 


Sud je cijenio i iskaze svjedoka D. V, N. D, R.Ž, kao i zapisnik o uvidjaju Kri.br.63/05 istražnog sudije Osnovnog suda u B.P, kao i fototehničku dokumentaciju, iste dokaze je prihvatio i iz kojih se utvrdjuje, kao nesporno da su oštećenja u unutrašnjosti vozila evidentirana tokom vršenja uvidjaja i fotografisana od strane krim. tehničara, kao i da je istražni sudija konstatovao mjesto gdje je zatečeno putničko motorno vozilo u prisustvu vještaka balističara konstatovana su oštećenja i tragovi na putničko vozilo, kojom prilikom je upravljao oštećeni B. G. 


Tokom postupka sud je izašao na licu mjesta, dana 31.05.2013.godine, radi vršenja rekonstrukcije, medjutim rekonstrukcija nije mogla biti sprovedena, obzirom da na osnovu zapažanja na licu mjesta, da je u medjuvremenu došlo do rekonstrukcije puta kao i po mišljenju vještaka balističara da je na skici lica mjesta nakon spornog dogadjaja postoje ucrtani stubovi, ograde od asvaltnog puta i da ti stubovi nijesu kotirani, niti u medjusobnom rastojanju, niti u rastojanju od asvaltnog puta i da su stubovi koji su poslužili za stajne tačke u potpunosti ukolonjeni sa sadašnjeg lica mjesta i da je asvaltni put proširen za oko 2,5 metara i obzirom na zatečeno stanje da ne postoji mogućnost preciznog postavljanja konstatovanih materijalnih tragova spornog dogadjaja, a na osnovu čega ne postoji mogućnost preciznog izjašnjavanja u odnosu na evenetualne iskaze učesnika spornog dogadjaja i sa tog razloga vještak smatra da sama rekonstrukcija ne bi mogla dati željene rezultate što se tiče balističkog vještačenja. 


U konačnom, cijeneći odbranu optuženog i izvedene dokaze, nesumljivo je utvrdjeno da je optuženi F. B, dana 04.10.2005.godine, oko 03,30 časova, u mjestu ''S. M'', zajedno sa kolegom Ć. O. kao službeno lice-policajac, obavljao poslove javne bezbijednosti- otkrivanje krivičnih djela i njihovih počinilaca i nakon što su odbili da prime ponudjeni novčani poklon i poklon u cigaretama od oštećenog B. G. i svjedoka D. N, da ne izvrše službenu radnju, jer su zatečeni u vršenju krivičnog djela, a u trenutku kada su se oštećeni i ovaj svjedok odbijajući da postupe po zahtjevu optuženog, da podju zajedno sa njim u pravcu zgrade policije, udaljavali voziloma sa mjesta dogadjaja sa predmetima izvršenog krivičnog djela i da tom prilikom optuženi iz službenog pištolja ispaljuje više projektila u vis, a što proizilazi iz odbrane optuženog iskaza oštećenog B.G. i svjedoka Ć. O. i D. A, a odmah potom u momentu kada oštećeni B. G. krenuo vožnjom vozilom unazad, u pravcu optuženog F. i svjedoka Ć, da bi omogućio svjedoku D. N. da se udalji vozilom u kome su se nalzile cigarete, ispaljuje više projektila u pravcu vozila oštećenog od kojih je jedan projektil pogodio u blatobran i zadnju lijevu gumu, drugi projektil u zadnji dio vozila, a treći projektil pogodio u kontrolnu tablu vozila. 


Ispaljivanjem tri projektila iz službenog pištolja u pravcu vozila od strane optužeog F. B, nije bila namjera da liši života oštećenog B. G. kako ga tereti optužba oštećenog kao tužioca, a ovo kod činjenice da je optuženi nakon što su oštećeni B. G. i svjedok D. N. zatečeni u vršenju krivičnog djela i odbijajući da postupe po zahtjevu optuženog da podju zajedno sa njima u pravcu zgrade policije, udaljavali sa mjesta dogadjaja sa predmetima izvršenog krivičnog djela, kada optuženi iz službenog pištolja ispaljuje više projektila u vis, a što su potvrdili oštećeni B. G. i svjedoci D. N. i D. A. Umišljaj optuženog nije bio usmjeren da ispaljivanjem projektila liši života oštećenog B. G. 


Kod ovakvog stanja stvari sud je stao na stanovište da umišljaj optuženog F.B. nije bio usmjeren u pravcu lišenja života oštećenog, pa je istoga shodno čl.373 tač.2 Zkp-a, oslobodio od optužbe, jer nije dokazano da je izvršio krivično djelo za koje je optužen. 


Troškovi krivičnog postupka padaju na teret budžetskih sredstava.


Oštećeni B. G, radi ostvarivanja imovinskopravnog zahtjeva, upućuje se na parnični postupak. 


Sa iznijetih razloga, a shodno čl.373 tač.2 Zkp-a, odlučeno je kao u izreci presude. 


VIŠI SUD U BIJELOM POLJU


Dana, 10.07.2013.godine
Zapisničar, PREDSJEDNIK VIJEĆA – SUDIJA,
Sanela Dizdarević s.r. Jokan Varagić s.r.
PRAVNA POUKA :
Protiv ove presude može se izjaviti žalba
Apelacionom sudu u Podgorici, u rokuod
15 dana od dana prijema, a preko ovog
suda.