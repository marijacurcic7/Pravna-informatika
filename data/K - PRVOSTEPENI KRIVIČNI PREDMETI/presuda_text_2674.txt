VIŠI SUD U PODGORICI
K.br.42/2011
Podgorica, 15.06.2011. godine  
U IME NARODA
VIŠI SUD U PODGORICI, kao prvostepeni krivični, u vijeću sastavljenom od
sudije Ćupić Ratka kao predsjednika vijeća, sudije Jović Dragoja  i sudija
porotnika Todorović Slavice, Međedović Jelene i Radević Radenka kao članova
vijeća, uz učešće namještenika Alibalić Emine kao zapisničara, u krivičnom
predmetu protiv optuženog B. Lj. kojeg brani P.S., adv. iz Beograda, zbog
krivičnog djela ubistvo u pokušaju iz člana 143. u vezi čl. 20. Krivičnog
zakonika, po optužnici Višeg državnog tužilaštva u Podgorici Kt.br. 198/09 od
30.10.2009.godine, koju je na glavnom pretresu zastupao zamjenik Višeg
državnog tužioca iz Podgorice Tomković Željko, nakon održanog glavnog javnog
pretresa dana 14.06.2011. godine u prisustvu zastupnika optužbe, optuženog i
njegovog branioca, donio je, a dana 15.06.2011.godine javno objavio  
PRESUDU
Optuženi B. LJ., rodjen ..., državljanin Bosne i Hercegovine i Slovenije, po
zanimanju radnik, zaposlen u firmi “O.P.” u Logatecu, razveden, otac dvoje
djece, pismen, završio osnovnu školu, vojsku služio u Subotici 1971. godine,
lošeg imovnog stanja, ranije neosuđivan, u pritvoru od 01.09.2009. godine od
14,00 časova do 12.03.2010. godine  
Kriv je
Zato što je:  
Dana 01.09.2009. godine oko 08,25 časova, u naselju Kuti, opština Herceg Novi,
ispred svoje kuće u izgradnji, s umišljajem pokušao da liši života oštećenog
Z. S., na način što je pri svadji sa oštećenim, uzeo nož sa obližnjeg stola,
za kojim su prethodno sjedjeli, prišao oštećenom kojom prilikom su se
pohvatali rukama i pali na zemlju, te uboo oštećenog navedenim nožem u
predjelu grudnog koša i zahvatio ga nožem u predjelu desne podlaktice,
nanijevši mu pri tom tešku tjelesnu povredu u vidu ubodne rane u predjelu
lijeve bočne strane grudnog koša, na zadnjoj pazušnoj liniji, u nivou VIII
rebra sa lijeve strane, dužine 3 cm i u vidu sjekotine u predjelu unutrašnje
strane desne podlaktice, u gornjoj trećini dužine 3 cm,  
- čime je izvršio krivično djelo ubistvo u pokušaju iz čl.143 u vezi čl.20
Krivičnog zakonika,  
pa ga sud na osnovu citiranog zakonskog propisa čl. 4, 32, 36, 42, 45, 46 i 51
st. 1 KZ i čl. 199, 202 i 364 ZKP-a  
OSUDJUJE
Na kaznu zatvora u trajanju od 2 (dvije) godine u koju kaznu mu se uračunava
vrijeme provedeno u pritvoru od 01.09.2009. godine do 12.03.2010. godine.  
Obavezuje se optuženi da ovom sudu plati troškove krivičnog postupka u iznosu
od 172,50 eura i 100,00  eura na ime paušala sve u roku od 15 dana od dana
pravosnažnosti presude pod prijetnjom prinudne naplate.  
Obrazloženje
Optužnicom VDT Podgorica Kt.br.198/09 od 30.10.2009. godine pri kojoj je njen
zastupnik ostao do kraja glavnog pretresa, stavljeno je na teret optuženom B.
Lj. da je izvrio krivično djelo ubistvo u pokušaju iz čl. 143. u vezi čl.20.
Krivičnog zakonika Crne Gore, pa je u završnoj riječi zastupnik optužnice
predložio da ga sud oglasi krivim i kazni po zakonu.  
Optuženi B. Lj. se u pretkrivičnom postupku, pred ovlašćenim službenicima
Uprave policije PJ Herceg Novi branio ćutanjem. U istražnom postupku je iznio
svoju odbranu u kojoj navodi da je blizu njegove kuće preduzimač S. Z. gradio
jednu kuću, i kad je završio radove i trebao da se seli, njih dvojica su se
dogovorili da S. radi na njegovoj kući. Uradio mu je temelje i zidove, koji
nijesu kvalitetni, ali  kako navodi ”mogu da prođu”. Uradio je i na jednom
dijelu cokl u koji je postavio željezo, a iz kojeg cokla ide stub visine oko 4
ipo metra koji podupire jednu gredu dužine 12 metara, ali u taj stub nije
stavio željezo. Navodi da je smatrao da je to loše, i da bi moglo izazvati
“pogibiju” ljudi koji bi tu živjeli, pa čak i onih koji bi tu gradili. Za ove
radove dao je S. Z. najprije 1200 €, pa kasnije dva puta po 500,00€ i na kraju
još jednom 1500 €, nakon čega je S. otišao u Kikindu, a ostavio je svoje
radnike na gradilištu njegove kuće. Po njegovom mišljenju, ovi radnici nijesu
znali ništa o ovome poslu,a insistirao je da se nedostatak, koji je uočio
otkloni. Zvao je S. telefonom i tražio obustavu radova, jer su radnici nešto
popravljali, ali ni to nije valjalo. Dana 01.09.2009. godine S. je došao na
gradilište sa namjerom da i dalje nastavi da radi, ali je on tražio da
prestane sa radovima, osim ako će da radove izvede kako mu on predlaže. On je
htio da S. nastavi sa radovima, pod uslovom da radi kako treba, što je ovaj
odbio. Sjeli su za jedan sto na gradilištu u blizini jedne kamp prikolice,
kada mu je S. za izvedene radove ispostavio račun u iznosu od 2802 €. Iako mu
je već dao novca više od tog iznosa, smatrao je da je iznos koji S. traži veći
nego što treba i da se već isplaćeno odnosilo i na buduće radove. Tada ga je
S. udario šakom u desnu sljepočnicu a onda u grudi, pa je on videći “da gine”
i da mu nema pomoći uzeo jedan nož sa stola i pošto je bio pao, ustao je na
koljena, dok je S. stajao. Nakon ovoga je S. otišao, a on nije znao da li je
S. povrijedjen. Osjećao je bolove od udaraca koje mu je S. zadao, a navodi da
mu je taj bol popustio od ljekova koje su mu kasnije dali u zatvoru. Dodao je
da je laik za gradjevinske radove, ali kada je vidio da  iz tog cokla nema
željezne veze sa tim budućim stubom, bio je gotovo siguran da to ne valja, pa
je otišao na konsultacije sa inžinjerom T. R., koji mu je potvrdio da to ne
valja i da sve treba "razvaliti" i ponovo uraditi.  
Odgovarajući na pitanje istražnog suda naveo je da nije imao projekat kada je
otpočeo sa u gradnjom te kuće. Tek nakon angažovanja Z. S. kao izvodjača
radova, ovaj mu je napravio neki projekat po kojem je radio. On mu je rekao
kakvu kuću želi a S. je prema njegovim željama pravio projekat s tim što je S.
tražio da radi temelje za pet spratova, da prvi sprat ima visinu četiri ipo
metra, a da pri tom nije važno da li će on raditi pet spratova ili manje. Imao
je novca da uradi temelje i zidove prvog sprata a nakon toga je htio da se
konsultuje sa svojom djecom, koji bi nastavili gradnju ako bi imali novca i
želje da dalje grade. Navodi da nema gradjevinsku dozvolu za tu kuću iako je
istu tražio u Opštini Herceg Novi gdje su mu rekli da to nije urbanizovano i
da se može graditi, a kad se bude legalizovalo moglo bi ga koštati od 10 do 15
hiljada. Poznato mu je da se ne smije ništa početi graditi prije nego se
dobije dozvola za gradnju, ali je imao želju da to počne i eventualno poslije
plati koliko je potrebno. Objasnio je da je Z. S. inžinjer, sa kojim je
sklopio pisani ugovor dok ni sa kim nije imao ugovor o nadzoru tih radova, ali
po njegovom zahtjevu dolazio je inžinjer T. R. da gleda radove. Nije mu
poznato da li S. zna da je T. dolazio da gleda radove, a misli da se njih
dvojica znaju, možda ne dobro. Ne zna da li je taj projekat koji je Z. S.
radio bio na neku reviziju. Navodi da toga dana kada je došlo do prepirke
izmedju njih dvojice on uopšte nije upotrebljavao lopatu. Nema pojma šta je
uradio sa nožem koji je uzeo sa stola, a služio je za rezanje hljeba i uopšte
ne zna da li je povrijedio S.. Od onog stola za koji su prethodno sjedjeli on
i S. su se odvaljali niz padinu tri-četiri metra i zaustavili se na kamionskom
putu kojim je odvožen suvišni materijal. Dok se sve ovo dešavalo S. radnici su
bili tu, sa druge strane prikolice i utovarali materijal u kamion. Nije mu
poznato da li su oni vidjeli šta se dešavalo sa njim i S..  
Na glavnom pretresu dana 26.01.2010. godine optuženi B. Lj. je ostao pri
odbrani datoj pred istražnim sudijom i dodao da je tačno da je on uzeo nož u
trenutku kada je S. gurnuo sto u njegovom pravcu jer je on sjedio sa druge
strane stola, kada su se pohvatali a S. ga je prethodno udario pesnicom u
predjelu sljepočnice. Kada su se pohvatali, otkotrljali su se niz jednu padinu
gdje je bilo polomljeno staklo i jedno razbijeno ogledalo, a ne sjeća se da je
S. povrijedio nožem, ali ako ga je povrijedio nožem koji je držao, istakao je
da nije bilo njegove namjere da ga povrijedi, i da ga sigurno ne bi nožem
namjerno povrijedio. Navodi da nije tačno da je S.  psovao nakon što mu je
ovaj ispostavio račun tj. kazao koliko još treba da plati. Inače ispostavio mu
je račun u iznosu 2.800,00 € na koji iznos je on prigovorio smatrajući da je
isuviše velik za izvedene radove, ali tom prilikom nije mu uputio nikakvu
psovku. Koliko se sjeća S. je bio u odjeći sa dugim rukavima, mada to ne može
sa sigurnošću tvrditi a nakon što su ustali, na njemu nije primijetio krv.
Vidio je da radovi koje mu je izvodio oštećeni, nijesu kvalitetno obavljeni,
pa je zato doveo gradjevinskog inžinjera T. R. na lice mjesta koji mu je
potvrdio da radovi nijesu bili kvalitetno odradjeni predlažući mu da to
fotografiše kako bi se jasno vidjelo da radovi nijesu dobro izvedeni, što on
nije uradio. Što se tiče noža koji je te prilike uzeo sa stola, a radilo se o
običnom kuhinjskom nožu sa drškom, koji je služio za rezanje hleba, salame i
sl, isti je imao “normalan vrh”. Nož je uzeo desnom rukom i uhvatio ga za
dršku, a nakon što je oštećeni nagnuo sto prema njemu. Inače taj sto sa kojeg
je kritične prilike uzeo nož, nalazio se izmedju njega i oštećenog, a radi se
o stolu koji su radnici svakodnevno koristili. U vezi povrede koju je zadobio
u sukobu sa oštećenim požalio se jednom prijatelju i htio da pribavi ljekarsko
uvjerenje, ali su ga posavjetovali da to zahtijeva kada dodje u policiju i da
će ga tamo uputiti da izvadi ljekarsko uvjerenje. Inače je osjećao povredu u
predjelu grudi sa lijeve strane što znači da ga oštećeni nije udario samo u
predjelu sljepočnice, nego i u predjelu grudi, i to rukama. Na kraju je dodao
da ga je policija kasnije odvela kod ljekara, koji je konstatovao da je sve u
redu i da nema povreda, iako se žalio na jake bolove, a ipak mu je tada po
predlogu ljekara data jedna injekcija.  
Branilac optuženog u završnoj riječi je naveo da optuženi nije imao namjeru da
liši života oštećenog. U konkretnom slučaju, pošto je oštećeni mladja i
snažnija osoba optuženi je uzeo nož sa stola, ali ne sa namjerom da oštećenog
povrijedi, te da mu je povrede nanio nehotično, i da je zato počinio krivično
djelo teška tj. povreda iz čl. 151 st.4 KZ, ali ako sud ne prihvati stav da mu
je povrede nanio nehotično već namjerno, ni u tom slučaju kod optuženog nije
bilo namjere da oštećenog liši života s obzirom na dubinu ubodne rane te da
oštećenom nije povrijedjen ni jedan vitalni organ, pa bi se u negovim radnjama
stekla obilježja krivičnog djela iz čl. 151 st. 1 KZ. Medjutim, ako sud ne
prihvati takav stav odbrane već zaključi da se radi o ubistvu u pokušaju,
predložio je da optuženom ublaži kaznu, smatrajući da za to postoje
olakšavajuće okolnosti - da se oštećeni nije pridružio krivičnom gonjenju, da
optuženi nije pokušao da izbjegne svoju krivičnu odgovornost i ako je to
objektivno mogao s obzirom na bliskost državne granice, te da se pozivu za
glavni pretres uredno odazvao iz Njemačke i da se korektno ponašao.  
Sud je radi rasvjetljenja i razjašnjenja ove krivično pravne stvari proveo
dokaze: saslušao svjedoka – oštećenog Z. S., svjedoke R. P., K. R., S. D., P.
P. i T. R., pročitao nalaz i mišljenje vještaka medicinske struke dr N.K. od
07.10.2009. godine i neposredno saslušao ovog vještaka, pročitao zapisnik o
uvidjaju Uprave policije PJ Herceg Novi – Ekspozitura kriminalističke policije
– Filijala za suzbijanje opšteg kriminaliteta  27-03/1 br. 240/09-9878/2 od
01.09.2009. godine, Izvještaj Uprave policije PJ Herceg Novi od 02.09.2009.
godine o kriminalističko-tehničkom pregledu lica mjesta, službenu zabilješku
Uprave policije PJ Herceg Novi – Ekspozitura kriminalističke policije –
Filijala za suzbijanje opšteg kriminaliteta  27-03/1 br. 240/09-9878/2 od
01.09.2009. godine, službenu zabilješku Uprave policije PJ Herceg Novi –
Ekspozitura kriminalističke policije – Filijala za suzbijanje opšteg
kriminaliteta  27-03/1 br. 240/09-9878/2 od 01.09.2009. godine, izvještaj CVMU
V.B. Meljine – Hirurško odjeljenje od 02.09.2009. godine, ljekarsku potvrdu
Doma zdravlja Herceg Novi izdatu na ime B. Lj. pod brojem protokola 2435,
izvještaj Uprave policije – Forenzičkog centra o trasološkom vještačenju
br.21500-1542/09,izvršio uvid u fotodokumentaciju Uprave policije PJ Herceg
Novi br. 261/09 od 01.09.2009. godine i konačno, pročitao izvod iz kaznene
evidencije za optuženog B. Lj. dostavljen od MUP-a – Uprave kriminalističke
policije  br. 02/7-12872/09 od 09.12.2009. godine.  
Svjedok – oštećeni Z. S. je u svom iskazu pred istražnim sudijom ovog suda u
bitnom naveo da je B. Lj. upoznao oko mjesec dana prije kritičnog dogadjaja.
Kao gradjevinski preduzimač sa svojom ekipom je radio na izgradnji jedne kuće
u blizini mjesta gdje je B. Lj. otkopao temelje za svoju kuću. Skoro
svakodnevno se tu vidjao sa B., kojem se svidjelo to što njegova firma radi pa
mu je rekao da bi želio da njegova ekipa radi i na temeljima njegove kuće. Lj.
nije imao nikakvu projektnu dokumentaciju za kuću, pa mu je on uradio neku
skicu po kojoj su počeli da izvode temelje te nakon temelja i zidove, medju
kojima i potporne zidove, što su radili od betona. Nakon toga nekoliko dana je
otišao u Srbiju krajem avgusta, svega tri dana, i dok je bio tamo, Lj. ga je
pozvao telefonom i rekao mu da ti radovi koje njegova ekipa izvodi ne valjaju,
nakon čega je S. rekao svojim radnicima da obustave radove. Dana 31. avgusta
te godine odmah po povratku iz Srbije pošao je da se vidi sa B. Lj., rekavši
mu da će doći ujutru sa svojim radnicima da pokupi svoj materijal i donese
obračun, tj. cijenu koštanja do tada izvedenih radove. Narednog dana došao je
na gradilište Lj. kuće zajedno sa svojim radnicima K. R., S. D. i prevoznikom
P. P., koji je svojim kamionom trebao prevesti materijal na drugu lokaciju. P.
je parkirao kamion u koji su oni utovarili materijal. Nakon završenog utovara,
kamion je trebao da ode a on je sjeo za jedan sto koji se nalazi iza kamp
prikolice, tako da je bio ledjima okrenut donjem putu koji je Lj. pravio za
odlaganje iskopanog meterijala. Preko puta njega odnosno malo sa strane, za
istim stolom sjeo je i Lj. kojem je on tada predao obračun svojih radova
očekujući jedan razgovor koji može biti neprijatan ali ne očekujući svadju.
Obračun je napravio po pojedinačnim cijenama, kako su se na početku dogovorili
i očekivao je da se njegov obračun od Lj. razlikuje možda najviše stotinak
eura, ne znajući u čiju korist. Lj. je tvrdio da su radovi izvedeni kako ne
treba i držao je obračun u ruci i počeo da psuje govoreći “je li ti ovo
obračun, jebem ti mater”, na što se on iznenadio, jer Lj. nije doživljavao kao
agresivnog čovjeka, već možda samo “hiperaktivnog”. Nakon ovih Lj. riječi on
je lupio šakom o sto i naglo ustao, nakon čega se sto nagnuo prema Lj., i sa
njega popadalo nešto stvari, ali ne sve, a na stolu je bilo “svačega”, jer su
oni tu objedovali. Nakon što je ustao, Lj. je skočio na njega i pali su niz
padinu prema donjem putu i kotrljali se. Sjeća se da je u tom kotrljanju
skinuo Lj. naočari sa očiju, a ne zna zbog čega je to uradio. Bio je u
“magnovanju” i mlatarao je rukama jer posljednjih 20 godina nije bio u ovakvoj
situaciji. Pošto su se skotrljali na donji put, podigli su se pa je on
odgurnuo Lj. od sebe i tada vidio da mu desna ruka krvari, i da je povrijeđen
na podlaktici iste. Pošao je prema kamionu koji je bio u sporom kretanju jer
je put loš, a mahnuo je radnicima u kamionu da stanu. Stali su, a on je prišao
kamionu, kada ga je radnik K. R. pitao šta mu je to, a vozač kamiona P. je
prvi primijetio da on krvari u predjelu rebara sa lijeve strane. U tom
trenutku je i sam shvatio da je povrijeđen u tom dijelu tijela, pa su ga
prihvatili i odveli do njegovih kola koja su bila parkirana ispod kuće komšije
koji se zove P., i onda ga je K. R. odvezao tim kolima u bolnicu Meljine.
Naveo je da je tom prilikom vjerovatno povrijedjen nožem, ali nikakav nož nije
vidio u Lj. rukama. Na tom stolu za koji su prethodno sjedjeli bilo je nekih
noževa, jer su radnici tu jeli. Nakon što su ustali na donjem putu, držao je
Lj. za obije ruke, negdje u predjelu podlaktica njegovih i tada je vidio da mu
je podlaktica na desnoj ruci krvava. Nije tada vidio da Lj. ima išta u rukama,
a mogao je imati, a da on ne vidi. U bolnici u Meljinama je ostao 19 dana,
rađena mu je operacija na podlaktici i predjelu rebara, sve u lokalnoj
anesteziji. Dalje navodi da onog momenta kad je ustao iza onog stola, nije
nasrnuo na Lj., već je samo imao namjeru da podje odatle, a do fizičkog
kontakta je došlo tako što je Lj. “skočio” na njega. Ne zna i nije vidio da li
je prethodno Lj. nešto uzeo, a on nije imao ništa kod sebe što ga je moglo
povrijediti dok su se valjali dolje, a put koji su prošli, valjajući se dug je
oko tri metra. Na tom putu nije bilo predmeta koji su ga mogli povrijediti,
jer je to samo kamenje i zemlja, a ne vjeruje da ga je kamenje moglo tako
povrijediti, jer tu nema oštrog kamenja. Navodi da nije tačno da je Lj. udario
šakom u bilo koji dio Lj. tijela dok su bili za stolom, i ne zna što se
dešavalo dok su se valjali niz padinu. O obračunu za izvedene građevinske
radove, nije bilo govora više od onoga što je rekao, a prethodnog dana jeste,
kada je Lj. tvrdio da nešto sa tim radovima ne valja, a nije znao šta, kad ga
je ovaj pitao. Njegov obračun je glasio na oko 2600 €, s tim što mu je Lj.
ranije isplatio 2500 €. Nije mu Lj. rekao koliko po njegovom mišljenju vrijede
izvedeni radovi, već je odmah počeo da psuje, a dana 31. avgusta zajedno sa
Lj. je obišao radove i pitao ga šta ne valja. Na kraju je dodao da se kao
oštećeni ne pridružuje krivičnom gonjenju protiv optuženog B. Lj., niti traži
naknadu štete.  
Na glavnom pretresu je istovjetno opisao kritični događaj i dodao da ga je
optuženi mogao ubiti, da je imao takvu namjeru pa dok su se kotrljali niz
padinu mogao je više puta zamahnuti, ali misli da mu to nije bila namjera.
Obojica su bili u afektu i ne zna da li je optuženi imao namjeru da ga
povrijedi. Nakon što je podigao sto sa svoje strane, predmeti sa stola su
pošli prema Lj., pa je krenuo da zaobiđe sto sa desne strane, ali tada nailazi
na optuženog koji ga je obgrlio rukama, te zajedno padaju niz padinu. Nakon
ovog događaja, više se nijesu srijetali, a ostao je i na glavnom pretresu pri
stavu da se ne pridružuje krivičnom gonjenju protiv optuženog niti postavlja
imovinsko pravni zahtjev.  
Svjedok R. P. u svom iskazu u prethodnom postupku koji je u cjelosti ponovio
na glavnom pretresu ističe da je dana 01.09.2009. godine bio na gradilištu u
zaseoku Kuti kod Zelenike gdje ga je angažovao Lj. B. na svom gradilištu, gdje
je počeo da gradi kuću. Došao je rano toga jutra i lomio neki kamen, koji je
ubacivao u temelje kuće. Zatim su na gradilište došli izvođač radova S. Z. i
njegovi radnici sa kamionom, u koji su utovarili neku opremu, da bi to negdje
odvezli. Dok su oni utovarali taj kamion, nije bilo nikakvog razgovora između
Lj. i S.. Nakon što je kamion sa radnicima otišao Lj. i S. su sjeli za jedan
sto koji se nalazi iza kamp kućice i tu su nešto pričali, a on je bio udaljen
dvadesetak metara, i sa mjesta gdje se nalazio nije mogao vidjeti sto za koji
su sjedjeli ali je znao da su sjeli za taj sto jer nemaju gdje drugo. U jednom
trenutku čuje galamu i svadju, ali na to ne obraćajući pažnju. No nakon 5-6
minuta, čuo je još veću galamu i otišao da vidi o čemu se radi, pa kada se
približio vidio je da se Lj. i S. valjaju niz neku padinu koja se prostire od
prikolice odnosno od stola dolje do donjeg puta, u dužini od 3-4 metra. Držali
su se i valjali jedan preko drugog, pa su nakon zaustavljanja na donjem putu
ustali, s tim što je S. prvi ustao, a vidio je da je S. krvava ruka, i da je
isti otišao prema onom kamionu koji se nalazio nekih dvadesetak metara daleko
od kamp kućice i  nije bio u kretanju već se pripremao za kretanje. Kada je S.
izašao na gornji put zvao je svoje radnike i otišao kod njih tj. kod kamiona i
radnici su ga poveli u prvu kuću. Lj. je izašao na gornji put kod kamp kućice
i tu ostao još nekih desetak minuta a onda negdje otišao svojim kolima rekavši
da će da kupi doručak. Nakon Lj. odlaska prošlo je oko petnaestak minuta do
dolaska policije, koji su se raspitivali za Lj., pa nakon što im je objasnio
gdje je Lj. njemu su rekli da treba da ide sa njima u stanicu policije, gdje
je i pošao zajedno sa jednim S. radnikom. Dalje navodi da kritične prilike
nije ništa vidio u S. rukama i nikakav nož u Lj.. Policajci koji su došli na
lice mjesta, odmah su ga po dolasku pitali gdje je nož, na što im je on
odgovorio da ne zna. Pojašnjava da nakon što su S. radnici  utovarili kamion,
isti je krenuo nekih 5-6 metara i onda je stao, a ne zna da li su svi radnici
bili ušli u kamion kada je nastala ta galama, ali zna da je kamion bio u
mirovanju. Na kraju je naveo da ne zna kako je S. bio obučen, i da li je bio
krvav po tijelu, već samo zna da je bio krvav po ruci, a u trenutku kada je
istrčao uz padinu, bio mu je okrenut ledjima trčeći prema kamionu.  
Svjedok K. R. u svjedočkom iskazu pred istražnim sudijom ovog suda i na
glavnom pretresu navodi da je zaposlen u firmi “OK gradnja” u Herceg Novom,
vlasništvo Z. S. koja se bavi izvodjenjem gradjevinskih radova. Dana
01.09.2009. godine oko 08,30 časova desio se kritični dogadjaj, a oni su
stigli malo prije toga, i to sa namjerom da u kamion utovare neke stvari koje
su pripadale njihovom preduzeću. Sa njim su bile kolege S. D., P. P. i njihov
šef Z. S., a tu su bili i B. Lj. i jedan njegov radnik. Natovarili su kamion i
taman krenuli a njihov šef S. je ostao na gradilištu i čekao da se oni vrate i
utovare ostatak materijala, jer nije moglo sve stati u jednoj turi. Na
gradilištu su ostali S., Lj. i Lj. radnik a oni su po ulasku u kamion čuli da
neko viče “stani, stani”. Pomislili su da su možda zakačili kabal od struje,
pa je P. zaustavio kamion, kojim je upravljao i svi su izašli da obrate pažnju
na taj kabal. Tada je S., koji je bio krvav došao do kamiona, a Lj. je bio
iznad kamiona, i govorio da produže dalje. Odmah je ubacio S. u S. vozilo i
odvezao ga u Vojnu bolnicu u Meljine, dok su D. i P. išli kamionom za njima.
Nije čuo da su se S. i Lj. bilo što svadjali, jer su već bili ušli u kamion i
krenuli. U tom trenutku S. i Lj. su otišli iza jedne kamp kućice koja se
nalazi na gradilištu, ispred koje se nalaze jedan sto i nekoliko stolica.
Neposredno prije kretanja vidio je da je Lj. sjedio na jednoj od tih stolica a
S. je išao put tog stola. Nije vidio da li je S. sjeo, jer su otišli, a sa
položaja gdje se nalazi kamion ne može da se vide sto i stolice. Od kako su
došli na gradilište do kretanja nije čuo da su Lj. i S. bilo šta razgovarali,
a kada su došli, on je pozdravio Lj. i rekao “dobro jutro čika Lj.”, na šta mu
je Lj. odgovorio “dobro jutro”, dok je sa svojim radnikom nešto kopao i na
pitanje nekog od njih da li se naspavao, odgovorio je “jesam dosta, jeste li
vi” i nastavio da kopa. Tih sat ili sat ipo vremena koliko su tu bili, izmedju
Lj. i bilo koga od njih nije bilo nikakvog razgovora, a ne zna šta se dešavalo
nakon njihovog ulaska u kamion. Kada je ugledao S. krvavog vidio je da ima
posjekotinu na desnoj ruci, pa je skinuo svoju majicu i to mu obmotao. Odmah
su ušli  u S. vozilo kojim ga je on odvezao u Vojnu bolnicu u Meljine.
Prethodno su svratili kod jednog komšije koji se zove P. da vide da li ima
neki zavoj. Za njim je išao i S. i tek pred P. kućom vidio je da S. krvari u
predjelu rebara. Na putu do bolnice sa S. nije razgovarao o tome kako je došlo
do povreda, prije polaska za bolnicu, a kada je Lj. rekao “ajte vi produžite”
dodao je “nemate vi sa ovim ništa”, i držao je u ruci nešto što mu se čini kao
nož. Nije mu ništa poznato o uslovima izvodjenja tih radova, kao ni o
plaćanju. Na glavnom pretresu je dodao da mu je oštećeni rekao da je povredu
zadobio tako što ga je Lj. ubo nožem u predjelu ruke, a da misli da je tako
rekao i u istražnom postupku. Inače nije vidio nikakav fizički kontakt izmedju
njih dvojice, a predhodno dok je bio u kamionu čuo je samo galamu koja je
kratko trajala možda pola minuta ili minut.  
Svjedok S. D. je u istražnom postupku i na glavnom pretresu u svom iskazu
naveo da radi u preduzeću “OK gradnja”, vlasništvo Z. S. koje se bavi
izvodjenjem gradjevinskih radova. Dana 01.09.2009. godine pošao je sa kolegom
K. R. i gazdom Z. S. u jutarnjim časovima na gradilište kuće B. Lj. da utovare
neki materijal da voze na novo gradilište. Išli su kamionom kojim je upravljao
P. P., dok je S. išao svojim vozilom. Po dolasku na gradilište vidjeli su B.
Lj. kojem su nazvali dobro jutro, a ovaj im otpozdravio. Nakon što su
utovarili kamion, njih trojica su ušli u isti i krenuli, a pošto su odmakli 20
do 30 metara čuli su da neko viče “stani, stani”. Pomislili su da treba da
stanu da ne bi utovarom zakačili neki antenski kabal ispod kojeg prolaze, što
su radili u nekim ranijim prilikama. P. je zaustavio kamion, izašli su i tada
je vidio S. da krvavi po ruci, a vidio je i Lj. na 15 do 20 metara od kamiona,
koji je rekao “ajte vi, nemate vi ništa sa ovim”. R. je smjestio S. u S.
vozilo marke “Golf III”, da bi ga prevezao u bolnicu, a on je sjeo sa P. u
kamion i otišao sa gradilišta. Po njihovom dolasku na gradilište stigao je
tamo i neki radnik koji je radio nešto sa Lj., i to u trenutku kada su oni
krenuli da idu kamionom. S. je nakon njihovog kretanja ostao na gradilištu
rekavši im da podju i istovare gradju i vrate se za drugu turu. S. je bio sam,
a Lj. je bio daleko od njega možda 10 do 15 metara gdje je radio nešto oko
priključka za struju. Na gradilištu ima jedna kamp prikolica u blizini koje je
S. ostao nakon što su oni krenuli. Sa tog gradilišta kad se krene, mora se ići
pravo stotinak metara da bi se došlo na put koji vodi prema Zelenici, a odmah
sa gradilišta ima jedan kratki put koji se odvaja i služi Lj. da parkira
gradjevinske mašine i da se može mimoići sa nekim kad ide na posao. Ovaj put
ide ispod kamp kućice, pa oni kad kreću prema Zelenici ne idu kroz raskrsnicu
sa tim kratkim "putićem" nego na drugu stranu. Dok su toga jutra utovarali
materijal nije bilo nikakve rasprave, niti razgovora izmedju bilo koga od
njih, uključujući S. i Lj., niti mu je poznato da je bilo ikakvih problema oko
plaćanja za radove koje su izveli na tom gradilištu. Nije se miješao u odnos
izmedju S. i Lj. jer ga plaća S.. Kada su nakon povika “stani, stani” izašli
iz kamiona, vidio je da Lj. u ruci ima nož, koji ne može tačno opisati jer je
Lj. bio udaljen petnaestak metara od njega i samo je rekao “ajte vi, nemate vi
ništa sa ovim”. Misli da je Lj. toga dana bio u majici kratkih rukava i u
farmerkama, a S. slično tome. Na kraju je dodao da nakon ovoga dogadjaja S.
nije vidjao do petog dana, kada ga je posjetio u bolnici, a u medjuvremenu su
se čujali telefonom, jer su oni i dalje nastavili da rade na drugom
gradilištu. Na glavnom pretresu je dodao da mu je, nakon što je izašao iz
kamiona oštećeni rekao da ga je Lj. povrijedio nožem, a da je ovo slučajno
propustio reći u istrazi.  
Svjedok P. P. u svom iskazu pred istražnim sudijom ističe da je dana
01.09.2009. godine u jutarnjim časovima, po prethodnom dogovoru sa Z. S.
otišao svojim kamionom na gradilište kuće B. Lj., u selo Kuti da vozi neki
materijal koji je tamo ostao povodom radova koje je S. izvodio na toj kući.
Došao je zajedno sa S. radnikom S. D. koji inače stanuje u njegovoj kući, a S.
je došao na gradilište svojim kolima sa svojim radnikom K. R.. Po dolasku na
gradilište vidjeli su Lj. koji je zajedno sa svojim radnikom radio nešto oko
priključka za struju. Parkirao je kamion, a S. je sa K. i S. utovarao gradju,
i to tako što je S. bio na kamionu, a ova dvojica su dodavali. Kada je kamion
bio utovaren S. je rekao da će ostati na gradilištu, a da njih trojica podju
kamionom, istovare gradju i vrate se za sledeću turu. Nakon što je ušao u
kamion sa K. i S., isti je upalio i sačekao nekoliko trenutaka, možda 20-30
sekundi, dok se u kamionu ne postigne potrebni pritisak u vazdušnim
instalacijama, a onda krenuo. Kada su odmakli nekih 25 do 30 metara, čuo je da
neko viče “stani, stani”. Pogledao je u ogledalo i vidio da S. trči za
kamionom. Stao je i sva trojica su izašla iz kamiona, kojem je S. prišao
dolazeći sa lijeve strane prema vozačevim vratima. Vidio je da je S. krvav, pa
su ga pitali što je bilo, a on je samo odgovorio “ima nož, ima nož”. Tada je
vidio Lj. iza kamiona na mjestu odakle su prethodno krenuli. Lj. je u ruci
imao nešto, nije znao koji je to predmet, ali je S. govorio da je to nož. Lj.
je njima govorio “vozi, vozi”, i to je sve što im je uputio. D.i R. su pomogli
S. da dodje do svog vozila, koje je bilo parkirano kod kuće jednog komšije,
kod kojih su svratili na kratko. Nakon što su S. smjestili u njegovo vozilo,
R. ga je odvezao u bolnicu, a D. se vratio u kamion, pa se njih dvojica pošli
kamionom i istovarali gradju i nakon toga s njima nije više imao nikakvu
komunikaciju, dok se nakon desetak dana čuo telefonom sa S. i pitao ga kako
je. Na kraju je dodao da po njihovom dolasku na gradilište radi utovara, nije
bilo nikakvog razgovora izmedju S. i Lj., osim možda pozdrava, a kada su ušli
u kamion Lj. je ostao na istom onom mjestu gdje je toga jutra nešto radio, a
S. je ostao iza kamiona, na 4-5 metara udaljenosti od Lj..  
Ovaj svjedok je na glavnom pretresu ponovio iskaz dat pred istražnim sudijom i
dodao da je vidjevši oštećenog koji je bio krvav negdje u predjelu stomaka i
grudi isti rekao nešto u smislu “nagrdi me” ili slično, a prethodno nije čuo
nikakvu raspravu izmedju okrivljenog i oštećenog. Objašnjavajući razliku u
odnosu na iskaz u istrazi, kada je citirao da je oštećeni po prilasku kamionu
rekao “ima nož, ima nož”, objasnio je da ne može biti sasvim siguran da li je
oštećeni tada rekao “nagrdi me”, ili nešto slično ali u tom momentu nije kazao
da je vidio nož u ruci optuženog, već je samo prenio ono što je kazao
oštećeni. Ističe da je zaista u ruci optuženog vidio neki predmet, za koji
nije znao šta je, zbog udaljenosti od optuženog koja je iznosila 25 do 30
metara. Misli da je optuženi predmet držao u desnoj ruci koja je bila
polupodignuta, ali nije vidio i ne može tvrditi da je to bio nož, zato što
nije mnogo ni obraćao pažnju, jer se tu sasvim slučajno zadesio.  
Svjedok T. R., koji je saslušan na glavnom pretresu, u svom iskazu ističe da
B. Lj. poznaje skoro 30 godina, i poznato mu je da isti gradi kuću u naselju
Zelenika, daleko 7 km od njegove kuće. Kako je po zanimanju građevinski
inžinjer, a što je Lj. poznato, isti ga je zamolio da dodje jedne prilike, pa
ga je Lj. odvezao da obidje radove koje mu izvodi neki građevinski preduzimač,
jer je sumnjao u kvalitet gradnje. Po dolasku, obišao je objekat koji je bio u
izgradnji. Temeljna greda je bila išalovana i u njoj postavljeno armirano
željezo, za koje je tom prilikom primijetio da nije bilo postavljeno po
građevinskim standardima. Naime, bilo je kratko i nepovezano sa tzv. ankerima
koji se postavljaju za stubove. Prenio je to Lj., koji ga je zatim vratio
nazad svojim vozilom. Lj. mu je kazao ko mu izvodi građevinske radove na toj
kući, a on je tog čovjeka po imenu S. poznavao od ranije. Nakon tog obilaska,
više nije dolazio na lice mjesta, pa ne zna kako su radovi dalje izvođeni. Na
kraju je dodao da ima svoju firmu koja se bavi izvođenjem građevinskih radova,
te da bi navedeni nedostaci koje je uočio mogli uticati na stabilnost objekta,
obzirom da se započeti objekat nalazi u tzv. devetoj seizmičkoj zoni – u
trusnom području.  
Sud je cijenio iskaze svjedoka K. R., S. D., P. P. i R. P., koji su istovjetni
u istrazi i na glavnom pretresu, i stoje u skladnoj medjusobnoj vezi te iste
ocijenio tačnim i nepristrasnim. Naime, svjedoci K., S. i P. su radnici
oštećenog S. Z. koji su izvodili radove na kući optuženog B. Lj. i koji su
bili prisutni na licu mjesta kritičnom prilikom, ali nijesu bili neposredni
očevici sukoba, jer su već bili ušli u kamion radi prevoza utovarenih
materijala. Ovi svjedoci istovjetno opisuju dio dogadjaja koji su vidjeli, pa
u okviru svojih zapažanja, navode da su došli toga jutra oko 08,30 časova da
odvezu materijal i građu, i da su vidjeli Lj. kako nešto radi na gradilištu sa
svojim radnikom. Dalje navode da nijesu vidjeli svađu i povređivanje oštećenog
Z. S., već samo čuli galamu, a u tom trenutku su se nalazili u kamionu, kojim
su krenuli da prevezu građu, i vrate se po novu turu, a da su se S. i Lj.
nalazili iza kamp prikolice, gdje je bilo stolova i stolica. Ovi svjedoci
dalje saglasno navode da su nakon kretanja čuli povike “stani, stani”, pa
nakon što su stali kamionom,  primijetili su oštećenog koji je prišao kamionu
krvav na podlaktici i u predjelu rebara, dok optuženi stoji udaljen od kamiona
nekih 15-20 metara, govoreći im “ajte vi, nemate vi ništa sa ovim” i drži neki
predmet u ruci, s tim što svjedok S. precizira da je vidio da je to bio nož,
da su potom S. i P. pošli kamionom da dovrše posao a K. povezao Z. u bolnicu u
Meljine. Svjedok R. P. navodi da je toga jutra radio na gradilištu sa
optuženim, te da je čuo galamu na koju prvo nije obratio pažnju, pa kada je ta
galama bila veća da je pošao ka njima i tada vidio kako se optuženi i oštećeni
valjaju niz padinu, nakon čega S., koji je krvav po ruci prvi ustaje, i
upućuje se prema kamionu, tj. ka svojim radnicima. Svi ovi svjedoci su
istovjetno u istražnom postupku i na glavnom pretresu u okviru svojih
neposrednih zapažanja opisali kritični događaj, a niko od njih, osim pomenutog
R. nije vidio trenutak kada je došlo do obračuna i fizičkog kontakta između
optuženog i oštećenog, pa je sud njihova kazivanja  koja stoje u skladnoj
medjusobnoj vezi i na koja nije bilo primjedbi, prihvatio kao jasna i
istinita, jer su isti shodno svojim zapažanjima izložili tok događaja. Na
glavnom pretresu je saslušan i svjedok T. R., koji je po struci građevinski
inžinjer, a koji navodi da je na zahtjev optuženog B. Lj., kojeg dugo poznaje,
sa istim obišao građevinski objekat i potvrdio navode optuženog da su radovi
bili loše izvedeni. Njegov iskaz koji u odnosu na kvalitet izvedenih radova,
stoji u skladu sa iskazom optuženog, a na koji stranke nijesu imale primjedbi,
sud prihvata kao objektivan i istinit, tim prije što je ovaj svjedok po struci
gradjevinski inžinjer, pa je stručno i objektivno mogao da ocijeni kvalitet
izvedenih radova.  
Iz zapisnika o uviđaju Uprave policije PJ Herceg Novi – Ekspozitura
kriminalističke policije – Filijala za suzbijanje opšteg kriminaliteta
27-03/1 br. 240/09-9878/2 od 01.09.2009. godine proizilazi da su ovlašćeni
službenici sa krim. tehničarom dana 01.09.2009. godine izašli na mjesto
događaja povodom prijave hirurškog odjeljenja Vojne bolnice u Meljinama da je
u Vojnu bolnicu dovezeno lice sa povredema zadobijenim od noža. Uviđajem je
utvrđeno da je lice mjesta gradilište na privatnom posjedu, koje se nalazi u
naselju Kuti (Presjeka) – Zelenika, opština Herceg Novi, do kojeg se stiže
skretanjem sa lokalnog puta u Kutima, u pravcu Donji Sasovići. Okolina
prilaznog puta je mjestimično naseljena sa privatnim kućama, a do samog placa
na kojem se nalazi gradilište u zadnjih 50-ak metara dolazi se makadamskim
putem širine oko 3 metra, sa velikim usponom. Lijevo od puta, gledano u pravcu
Sasovića, započeta je gradnja kuće i podignuta su dva betonska zida sa južne i
zapadne strane, kao i temelji u čitavoj etaži prizemlja. Na kraju iskopa
nalazi se radna mašina – rovokopač, žute boje, a ispred nje mješalica za
beton. Preko puta navedenih mašina sa druge strane lokalnog puta, nalazi se
kamp prikolica bijele boje marke “Adria”, a iza ove prikolice sa sjeverne
strane nalazi se jedan elipsasti sto na kojem se nalazi dosta praznih flaša od
piva, kao i plastičnih boca i kesa koje su razbacane po njemu. Odmah do njega
nalazi se okrugli metalni sto dimenzija 60 cm, na kojem se nalazi prazna
kutija cigareta “Ronhil” i prazna pivska flaša. Neposredno uz sto, prislonjena
su građevinska kolica, a oko navedenih stolova nalaze se tri plastične stolice
na kojima se na jednoj od njih nalazi plava trik majica, dok se na drugoj
stolici nalaze farmerice uprljane zemljom, koje su se vezivale plastičnim
kanapom narandžaste boje. U blizini same prikolice, kao i ispod nje, nalaze se
dvije lopate, kao i parče plastičnog crijeva crne boje. U iskopu zemlje sa
istočne strane, ispod stolova, nalazi se više otvorenih konzervi i boca
(smeće). Na kraju je konstatovano da su sa lica mjesta izuzete dvije majice,
kao i naprijed navedene farmerice, koje su po izjavi radnika pripadale
vlasniku objekta B. Lj., a sastavni dio ovog zapisnika čine fotoelaborat lica
mjesta i izvještaj o kriminalističko tehničkom pregledu lica mjesta.  
Sve navedeno iz zapisnika o uviđaju Uprave policije PJ Podgorica utvrđuje se i
iz Izvještaja o kriminalističko tehničkom pregledu lica mjesta 01.09.2009.
godine, i svi tragovi konstatovani u zapisniku o uviđaju predstavljeni su i
prikazani u fotodokumentaciji koja je sastavni dio izvještaja.  
Iz službene zabilješke Uprave policije PJ Herceg Novi – Ekspozitura
kriminalističke policije – Filijala za suzbijanje opšteg kriminaliteta
27-03/1 br. 240/09-9878/2 od 01.09.2009. godine proizilazi da su ovlašćeni
službenici PJ Herceg Novi navedenog dana, radeći po prijavi od strane
načelnika Hirurškog odjeljenja Vojne bolnice u Meljinama dr S., da je u
njihovoj bolnici zbrinuto lice po imenu Z. S., koji je zadobio povrede od noža
u predjelu desne podlaktice, kao i u predjelu grudnog koša sa lijeve strane,
ispod rebara, nakon izvršenog uviđaja, došli u Vojnu bolnicu i na hirurškom
odjeljenju obavili informativni razgovor sa oštećenim Z. S., koji im je u tom
informativnom razgovoru opisao svoj sukob sa optuženim, kao i razlog sukoba.  
Iz službene zabilješke Uprave policije PJ Herceg Novi – Ekspozitura
kriminalističke policije – Filijala za suzbijanje opšteg kriminaliteta
27-03/1 br. 240/09-9878/2 od 01.09.2009. godine slijedi da je ovlašćeno
službeno lice PJ Herceg Novi dana 01.09.2009. godine oko 09,00 od Dežurne
službe obaviješteno da je istoj, načelnik hirurškog odjeljenja Vojne bolnice u
Meljinama prijavio da je u navedenu ustanovu dovezeno lice sa povredama
zadobijenim od noža. Odmah nakon obavještenja, ovlašćeno službeno lice je
izašlo sa krim. tehničarem R. M. do Vojne bolnice i dolaskom do zgrade
hirurškog odjeljenja ispred iste su zatekli pripadnike interventne jedinice G.
M. i S. R., kao i lice koje je dovezlo povrijeđenog Z. S., koje im je tom
prilikom izjavilo da je u naselju Kuti, u Zelenici, njegov gazda Z. S. imao
sukob sa licem po imenu Lj. iz Bosne, najvjerovatnije iz Foče, kod kojeg je
njegov gazda izvodio građevinske radove. Tom prilikom isti im je dostavio
garderobu koju je na sebi imao oštećeni, radi daljih potrebnih analiza. S
obzirom da je u trenutku njihovog dolaska oštećeni Z. S. bio na operacionom
stolu, sa  istim nijesu mogli obaviti razgovor, pa su se iz tog razloga
uputili u pravcu Zelenike, tačnije Kuta, radi pronalaska mjesta događaja i
vršenja uviđaja u cilju identifikacije i hvatanja počinioca.  
U izvještaju CVMU V.B. Meljine – Hirurškog odjeljenja od 02.09.2009. godine
konstatuje se da je oštećeni Z. S. dana 01.09.2009. godine zbrinut na
hirurškom odjeljenju pomenute ustanove zbog povreda zadobijenih nožem.  
Iz sadržine izvještaja Uprave policije – Forenzičkog centra o trasološkom
vještačenju br. 21500-1542/09 i nalaza i mišljenja vještaka trasologa M. J. sa
uvidom u fotoelaborat utvrđeno je da je vještak konstatovao oštećenje na
dostavljenom odjevnom predmetu izuzetom od Z. S. – majici kratkih rukava, sive
boje, marke “PUMA”, nepoznate veličine. Na prednjoj strani, sem intenzivnih
tragova tečnosti tamno braon boje nalik na krv, nijesu uočena mehanička
oštećenja, dok se na zadnjoj strani majice, po lijevoj strani uočava jedno
mehaničko oštećenje, čija relativna veličina iznosi 2,3 cm, koje oštećenje je
nastalo usljed prolaska tvrdog i oštrog predmeta sa sječivom, nalik na nož.  
U fotodokumentaciji Uprave policije PJ Herceg Novi br. 261/09 od 01.09.2009.
godine prikazan je bliži izgled lica mjesta – gradilište kuće, kamp prikolica
i iza nje stolovi i stolice, padina koja se završava na donji put, na koju je
došlo do sukoba oštećenog i okrivljenog, kao i bliži izgled predmeta
pronadjenih na licu mjesta, uključujući i garderobu optuženog i krvavu majicu
izuzetu od oštećenog.  
Iz sadržine nalaza i mišljenja sudskog vještaka medicinske struke dr N. K. od
07.10.2009. godine datog u istražnom postupku utvrdjuje se da je pomenuti
vještak na osnovu analize medicinske dokumentacije – istorije bolesti Vojne
bolnice – Meljine – Hirurško odjeljenje, redni broj protokola za stacionarno
liječena lica 1544/384 na ime Z. S. sa dijagnozom, operacijom, anamnezom i
nalazom, tokom bolesti i epikrizom, dao mišljenje da je oštećeni Z. S. dana
01.09.2009. godine zadobio tjelesne povrede, i to ubodnu ranu u predjelu
lijeve bočne strane grudnog koša, na zadnjoj pazušnoj liniji, u nivou osmog
rebra sa lijeve strane, poprečno položenu, dužine 3 cm, čiji se prodor
nastavljao kroz potkožno meko tkivo, mišiće i zidnu porebricu u predjelu
lijeve bočne strane grudnog koša, na zadnjoj pazušnoj liniji, u nivou osmog
rebra sa lijeve strane i koji se završavao u prostoru lijeve grudne dublje, a
koja sama za sebe predstavlja u vrijeme nanošenja tešku tjelesnu povredu, i
sjekotinu u predjelu unutrašnje strane desne podlaktice, u gornoj trećini,
uzdužno položenu, dužine 3 cm, koja sama za sebe predstavlja u vrijeme
nanošenja laku tjelesnu povredu. Vještak je na osnovu svega navedenog
zaključio da je ubodna rana u predjelu lijeve bočne strane grudnog koša
nanešena dejstvom šiljka mehaničkog orudja, dok je sjekotina u predjelu desne
podlaktice nanešena dejstvom sječiva mehaničkog orudja, kao i da nož sadrži u
sebi i šiljak i sječivo, kao dejstvene principe mehaničkog orudja, te da
konačno, navedene povrede u svom ukupnom djelovanju predstavljaju tešku
tjelesnu povredu.  
Pomenuti vještak je na glavnom pretresu ostao pri nalazu i mišljenju datom u
istražnom postupku i odgovarajući na pitanja stranaka dodao da je obzirom na
prodor ubodine u predjelu desne bočne strane grudnog koša oštećenog,
intenzitet sile bio srednjeg do jakog intenziteta, pojašnjavajući da kada
šiljak djeluje silom lakog inteziteta ne može probiti zid grudnog koša, koji
se sastoji od kože, potkožnog mekog tkiva, medjuzidne porebrice, koja je u
ovom slučaju bila probijena. Vještak navodi da povreda u rebarnom dijelu nije
mogla nastati od parčadi stakla prilikom eventualnog kotrljanja oštećenog
preko takve podloge ili kontakta sa istom, dok povreda kao na ruci (sjekotina)
u većini slučajeva predstavlja odbrambenu povredu, koja nastaje kada se
povrijeđeni (tj. optuženi i oštećeni) štiti od napadača. U kritičnom momentu,
napadač i povrijeđeni su bili okrenuti licem u lice, a napadač – optuženi je
držao nož u desnoj ruci. Kod ovakvih povreda, navodi vještak, moguće je da
povrijeđeni neposredno nakon povređivanja ne osjeća bol, i ne vidi da je
uboden. Vezano za prodor ubodine, isti je iznosio 1 do 1,5 cm, a nije mogao
biti dublji od 2 cm, s obzirom da nije došlo do povrede poplućnice i plućnog
tkiva. Na kraju je vještak izvršio uvid u medicinsku dokumentaciju – ljekarsku
potvrdu Doma zdravlja Herceg Novi na ime B. Lj. koji se ljekaru žalio na
povredu grudnog koša, i konstatovao da iz iste proizilazi da optuženi B.
kritičnom prilikom nije zadobio tjelesnu povredu, pa nije bilo potrebe za
ljekarskom intervencijom, već je imenovani otpušten.  
Ovakav nalaz i mišljelje sudskog vještaka medicinske struke dr N. K. koji se
zasniva na medicinskoj dokumentaciji sud je cijenio i prihvatio kao stručan,
dovoljno argumentovan i uvjerljiv.  
Iz izvještaja iz kaznene evidencije za optuženog B. Lj., dostavljenog od MUP-a
– Uprave kriminalističke policije br. 02-712872/09 od 09.12.2009. godine
proizilazi da B. Lj. ne prolazi kroz kaznenu i prekršajnu evidenciju MUP-a
Republike Srpske.  
Cijeneći provedene dokaze, pojedinačno i u njihovoj medjusobnoj vezi, povezano
sa navodima optužbe i odbranom optuženog, sud je na nesumnjiv način utvrdio da
je optuženi B. Lj. izvršio krivično djelo iz čl.143 u vezi čl.20 KZ, a na
način, mjesto i vrijeme kako je to bliže predstavljeno u izreci presude.  
Naime, nesporna je činjenica da je optuženi B. Lj. u naselju Kuti, opština
Herceg Novi gradio kuću, na kojoj mu je radove izvodio oštećeni Z. S. sa
svojim radnicima, te da optuženi nije bio zadovoljan kvalitetom već izvedenih
radova, usled čega su se dogovorili da se dalje izvodjenje radova obustavi.
Ove činjenice kao nesporne, sud je utvrdio na osnovu kazivanja optuženog i
oštećenog koji su to saglasno naveli, a što se potkrepljuje i izjavom svjedoka
T. R., gradjevinskog inžinjera, koji je po zahtjevu optuženog došao na lice
mjesta i kao stručno lice konstatovao nedostatke u izvedenim radovima, koji
nedostaci su po njegovim riječima mogli uticati na stabilnost tog objekta.
Dalje, iz kazivanja optuženog B. Lj. i oštećenog Z. S., utvrdjuje se da je
izmedju njih dvojice došlo do prepirke - svadje u vezi cijene do tada
izvedenih radova, što je takodje nesporna činjenica. Dok su njih dvojica, tj.
optuženi i oštećeni sjedjeli na stolicama za stolom iza jedne kamp prikolice,
u toj svadji - prepirci su ustali, pohvatali se rukama, pali na zemlju i
"okotrljali" se niz padinu dužine 3-4 metra. Prije nego što su pali na zemlju,
optuženi je uzeo nož sa stola za kojim su sjedjeli, a koji sto je oštećeni
nagnuo prema optuženom, obarajući tako stvari sa stola, dok je iza stola
ustajao, pa je optuženi tim nožem koji je tom prilikom sa stola uzeo,
povrijedio oštećenog, nanoseći mu povrede bliže opisane u izreci, a što je sve
utvrdjeno iz kazivanja optuženog i oštećenog, te svjedoka R. P., nalaza i
mišljenja vještaka medicinske struke, a potkrijepljeno iskazima svjedoka K.
R., S. D. i P. P.. Tako optuženi priznaje da je u toku prepirke sa oštećenim
desnom rukom uzeo nož sa stola za kojim su sjedjeli i to u trenutku kada je
oštećeni prilikom ustajanja sa stolice nagnuo sto prema njemu, obarajući
stvari sa stola, te da su se on i oštećeni, nakon što su se pohvatali rukama
“odvaljali” niz padinu 3-4 metra i zaustavili se na “kamionskom putu” kojim je
odvožen suvišni materijal, te da je taj nož, kako ističe imao “normalan vrh”,
a oštećeni potvrdjuje da je u toj svadji prilikom ustajanja nagnuo sto prema
optuženom, a da su se zatim obojica otkotrljali niz padinu prema donjem putu,
pa kada su se zaustavili da je odgurnuo optuženog od sebe i tada vidio da mu
ruka krvari, a potom primijetio da krvari i u predjelu rebara sa lijeve
strane. Uz to, i svjedok R. P., potvrdjuje da je došlo do svadje – prepirke
izmedju optuženog i oštećenog, jer je začuo njihovu svadju i galamu iza kamp
prikolice, gdje su predhodno sjedjeli za jednim stolom, pa kada se ta galama
pojačala, da je pošao prema njima i vidio da se obojica kotrljaju niz padinu
dužine 3-4 metra i da su se zaustavili na “donjem putu”, da je oštećeni prvi
ustao, te da je vidio da je oštećenom ruka bila krvava, a takodje i svjedoci
K. R., S. D. i P. P., koji samu svadju i tuču optuženog i oštećenog nijesu
vidjeli (jer su bili u kamionu) potvrdjuju da su vidjeli da je oštećeni bio
krvav, da je optuženi stojao na udaljenosti 10 do 15 metara, govoreći im “ajte
vi, nemate vi ništa sa ovim”, držeći pri tom u ruci neki predmet, pri čemu
svjedok K., navodi da je optuženi držao nešto što mu se čini kao nož, dok
svjedok S, ističe da je vidio da je to bio nož  u ruci optuženog. Sem toga, u
nalazu i mišljenju vještaka medicinske struke se konstatuje da je ubodna rana
u predjelu grudnog koša oštećenog nanesena dejstvom šiljka mehaničkog orudja,
(a sam oštećeni potvrdjuje da je taj nož u njegovoj ruci imao vrh, tj. šiljak)
dok je sjekotina desne podlaktice nanesena dejstvom sječiva mehaničkog orudja,
pa iz svega izloženog slijedi nesumnjiv zaključak da su te povrede oštećenom
nanesene nožem i da ih je nanio optuženi nožem kojeg je u toj svadji uzeo sa
stola.  
Optuženi je oštećenom navedene povrede nožem nanio nakon što su se našli na
zemlji (kako to i stoji u optužbi), a što se utvrdjuje iz činjenice da
oštećeni u ruci optuženog uopšte nije primijetio nož dok su bili u stojećem
tj. uspravnom položaju i medjusobno se hvatali rukama, a bilo bi sasvim
logično da u takvom – tj. uspravnom položaju kada su bili okrenuti licem u
lice, primijeti eventualno zamahivanje nožem od strane optuženog. Ovakav
zaključak suda ne dovodi se u pitanje nalazom vještaka medicinske struke –
pojašnjenjem datim na glavnom pretresu, u kojem vještak navodi da su u vrijeme
nanošenja povreda, optuženi i oštećeni jedan drugom bili okrenuti licem u
lice, što znači da su takav položaj (okrenuti licem u lice), nakon što su se
medjusobno pohvatali rukama, zadržali i nakon pada na zemlju kojom prilikom je
optuženi zamahom nožem kojeg je držao u desnoj ruci nanio povrede oštećenom u
predjelu lijeve strane grudnog koša i u predjelu podlaktice.  
Optuženi je kritične prilike predemtnim nožem oštećenog povrijedio u predjelu
grudnog koša i zahvatio ga nožem u predjelu desne podlaktice kojom prilikom mu
je nanio tešku tjelesnu povredu u predjelu lijeve bočne strane grudnog koša,
na zadnjoj pazušnoj liniji u nivou VIII rebra sa lijeve strane, dužine 3 cm i
u vidu sjekotine u predjelu unutrašnje strane desne podlaktice u gornjoj
trećini dužine 3 cm, kako se to i potvrdjuje iz nalaza i mišljenja vještaka
medicinske struke. S obzriom na povredu, koju je optuženi nanio oštećenom u
predjelu grudnog koša, slijedi da je optuženi tom prilikom pokušao da ga liši
života. Ovakav zaključak suda temelji se na sledećem: optuženi je kritične
prilike nožem nanio povredu oštećenom u predjelu tijela gdje se nalaze vitalni
organi, a koja povreda predstavlja tešku tjelesnu povredu. Povreda je, kako
nalazi vještak nastala zamahom noža u predjelu desne bočne strane grudnog koša
pri čemu je sila zamaha nožem bila od srednjeg do jakog inteziteta, što
proističe iz činjenice da je u konkretnom slučaju šiljak noža probio zid
grudnog koša koji se sastoji od kože, potkožnog mekog tkiva, medjuzidne
porebrice, mada nije došlo do povrede poplućnice i plućnog tkiva, što znači da
prodor ubodine (koja je dužine 3 cm) u konkretnom slučaju nije bio dublji od 2
cm. Da se radilo o zamahu - sili lakog inteziteta, kako to zaključuje vještak
medicinske struke, ne bi došlo do probijanja zida grudnog koša. Zato, imajući
u vidu način i sredstvo povredjivanja oštećenog - da je optuženi to učinio
zamahom noža kao opasnim sredstvom, te da je povreda nožem nanesena u predjelu
tijela gdje se nalaze vitalni organi oštećenog (tj. u predjelu grudnog koša),
onda nesumnjivo slijedi da je optuženi bio svjestan da na taj način može
lišiti života oštećenog, pristajući na nastupanje takve posledice, koja je u
konkretnom slučaju, izostala samo spletom srećnih okolnosti. Zato sa svega
naprijed izloženog slijedi da je optuženi dana 01.09.2009. godine oko 08,25
časova, u naselju Kuti, opština Herceg Novi, ispred svoje kuće u izgradnji, s
umišljajem pokušao da liši života oštećenog Z. S., na način što je pri svadji
sa oštećenim, uzeo nož sa obližnjeg stola, za kojim su prethodno sjedjeli,
prišao oštećenom kojom prilikom su se pohvatali rukama i pali na zemlju, te
uboo oštećenog navedenim nožem u predjelu grudnog koša i zahvatio ga nožem u
predjelu desne podlaktice, nanijevši mu pri tom tešku tjelesnu povredu u vidu
ubodne rane u predjelu lijeve bočne strane grudnog koša, na zadnjoj pazušnoj
liniji, u nivou VIII rebra sa lijeve strane, dužine 3 cm i u vidu sjekotine u
predjelu unutrašnje strane desne podlaktice, u gornjoj trećini dužine 3 cm.  
Shodno utvrdjenom činjeničnom stanju sud je iz činjeničnog opisa optužnice
izostavio riječi "i tuči" jer je ustanovljeno da se sukob izmedju optuženog i
oštećenog sastojao u tome što su se nakon prepirke samo pohvatali rukama i
pali na zemlju, s tim što je optuženi upotrijebio nož na način kako je to
naprijed opisano. Uz to, nakon riječi "sa obližnjeg stola" u činjeničnom opisu
su dodate riječi "za kojim su sjedjeli", jer to proističe iz utvrdjenog
činjeničnog stanja, a ovim izmjenama (tj. preciziranjem), po ocjeni suda ne
mijenja se objektivni indetitet optužbe.  
Sud je imao u vidu navode odbrane da je po zemljanoj podlozi na koju su
optuženi i oštećeni pali i po njoj se kotrljali, navodno bilo razbijeno
staklo, što bi eventualno moglo ukazivati na mogućnost da se oštećeni mogao
povrijediti i od parčadi razbijenog stakla. Medjutim, imajući u vidu
izjašnjenje vještaka medicinske struke o mehanizmu nastanka povreda, te da
nema dokaza da je na mjestu gdje se odvijao sukob bilo razbijenog stakla (to
nije konstatovano ni u zapisniku o uvidjaju), sud takve navode odbrane ne
prihvata, već cijeni samo kao nastojanje odbrane da se optuženom eventualno
pokuša olakšati položaj u ovom krivičnom postupku.  
Sud je takodje imao u vidu i navode iz nalaza i mišljenja vještaka medicinske
struke – njegovog izjašnjenja na glavnom pretresu, da povreda kakvu je zadobio
oštećeni u predjelu podlaktice, u većini slučajeva predstavlja „odbrambenu
povredu“ koja nastaje kada se povrijedjeni štiti od napadača. Medjutim,
vještak nije ostao pri tvrdji da je u konkretnom slučaju oštećeni tu povredu
zadobio na takav način tj. da bi rukom zaštitio tijelo od napada nožem od
strane oštećenog, već to samo ostavlja kao mogućnost, a to u svojoj izjavi ne
navodi ni sam oštećeni, pa zato nije ni dokazano da je oštećeni zadobio
povredu u predjelu ruke da bi zaštitio tijelo od napada nožem. Ovo tim prije
što iz izjave oštećenog slijedi da kod optuženog nije vidio nož u momentu
zadobijanja povreda i da je tek nakon što se razdvojio od optuženog shvatio da
ga je optuženi povrijedio nožem.  
Sud je cijenio i navode odbrane optuženog, da ga je prethodno optuženi navodno
udario šakom u predjelu grudi i u predjelu slijepoočnice. Ali takve njegove
navode sud ne prihvata, jer za takvu njegovu tvrdnju ne postoji bilo kakav
dokaz, a kako sam optuženi priznaje, ljekar kod kojeg ga je nakon spornog
dogadjaja odvela policija, kod njega nije konstatovao bilo kakve povrede. Zato
takve navode optuženog sud cijeni kao pokušaj usmjeren u pravcu umanjenja
svoje krivice.  
Takodje su cijenjeni i navodi odbrane iznijeti od strane branioca, da se u
konkretnom slučaju radi o "dobrovoljnom odustanku" optuženog od izvršenja
krivičnog djela (čl.22 KZ-a). Medjutim, takvi navodi odbrane se ne mogu
prihvatiti kod činjenice da je optuženi već bio preduzeo radnju zamaha nožem,
povredjujući oštećenog u predjelu grudnog koša, tj. u dijelu tijela gdje se
nalaze njegovi vitalni organi.  
Pošto je sud utvrdio da je optuženi izvršio krivično djelo stavljeno mu na
teret istog je valjalo oglasiti krivim i kazniti.  
Prilikom odmjeravanja kazne, sud je cijenio sve okolnosti koje u smislu čl.42
KZ-a, utiču da kazna bude manja ili veća, pa je od olakšavajućih okolnosti na
strani optuženog cijenio njegovu raniju neosuđivanost, pozniju životnu dob,
nepridruživanje krivičnom gonjenju od strane oštećenog, porodične prilike
optuženog, te da je lošeg imovnog stanja, dok otežavajućih okolnosti nije
bilo. Uz to, u konkretnom slučaju cinjenjena je i okolnost da je oštećeni
nekvalitetnim izvodjenjem gradjevinskih radova na kući optuženog (a što je
utvrdjeno iz iskaza svjedoka – gradjevinskog inžinjera T. R.), doprinio
nastanku svadje sa optuženim, u kojoj svadji je optuženi, koji je inače
fizički slabiji i stariji od oštećenog, upotrijebio nož. Ove okolnosti po
ocjeni suda, u svojoj ukupnosti mogu se smatrati naročito olakšavajućim
okolnostima, pa je sud optuženom na osnovu čl.45 i 46 KZ-a ublažio kaznu
izričući mu kaznu zatvora ispod minimuma zakonom zaprijećene kazne za ovu
vrstu kriv. djela, smatrajući da se i sa tako ublaženom kaznom može postići
svrha kažnjavanja iz čl.32 KZ-a, a u okviru opšte svrhe propisivanja i
izricanja kriv. sankcija iz čl.4 st.2 KZ-a.  
Na osnovu čl. 51 st.1 KZ optuženom se u izrečenu kaznu ima uračunati vrijeme
provedeno u pritvoru od 01.09.2009. godine do 12.03.2010. godine.  
Pošto  je optuženi oglašen krivim, sud ga je u smislu čl. 199. i 202. ZKP-a
obavezao da plati  troškove krivičnog postupka  i to u iznosu od 172,50 €,
koji se odnosi na troškove medicinskog vještačenja, kao i 100,00 € na ime
sudskog paušala.  
Na osnovu svega izloženog, odlučeno je kao u izreci presude.  
Zapisničar,
PREDSJEDNIK VIJEĆA – SUDIJA,
Alibalić Emina  s.r.
Ćupić Ratko s.r.  
PRAVNA POUKA : Protiv ove presude dozvoljena je žalba   Apelacionom sudu
Crne Gore u roku od 15 dana od dana prijema prepisa iste, a preko Višeg suda u
Podgorici  
Za tačnost otpravka tvrdi
i ovjerava
namještenik suda  
