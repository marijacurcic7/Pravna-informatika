![](http://upload.wikimedia.org/wikipedia/commons/thumb/2/23/Coat_of_arms_of_Montenegro.svg/520px-
Coat_of_arms_of_Montenegro.svg.png)
U IME CRNE GORE
OSNOVNI SUD U PODGORICI, kao prvostepeni, krivični, po sudiji Jovović Željki,
uz učešće Rajković Danijele kao zapisničara, u krivičnom predmetu protiv
okrivljenog B. S., iz Podgorice, zbog krivičnog djela ugrožavanje sigurnosti
iz čl. 168 st. 2 u vezi st. 1 Krivičnog zakonika, rješavajući po optužnom
predlogu ODT-a u Podgorici Kt. br. 686/11 od 25. 01. 2013 godine, nakon
glavnog, javnog pretresa održanog dana 13. 05. 2013 godine, u prisustvu
zastupnika optužbe Milanović Zorice i okrivljenog B. S., donio je i istog dana
javno objavio
PRESUDU
Okrivljeni
B. S., JMB xxxxxxxxxxxxx, od oca Š. i majke D., rođene B., rođen 22. 11. 19xx.
godine, sa prebivalištem u mjestu rođenja ul. Radosava Burića br. xxx,
državljanin Crne Gore, zaposlen, oženjen, otac dvoje djece, pismen, završio
srednju školu, srednjeg imovnog stanja, osuđivan presudama Osnovnog suda u
Podgorici K. br. 98/2948 od 21. 02. 2000. godine zbog krivičnog djela iz čl.
177 st. 3 u vezi čl. 172 st. 3 u vezi st. 1 KZ RCG (30 dana zatvora uslovno 1
godinu), Vojnog suda pri Komandi 2. Armije IK 142/99 od 31. 05. 1999. godine
zbog krivičnog djela iz čl. 217 st. 1 u vezi čl. 226 st. 1 KZ SRJ (6 mjeseci
zatvora) Ministarstvo prave 01-655/01-6 od 20. 02. 2001. godine dalo amenstiju
po presudi K. br. 142/99 i Osnovnog suda u Podgorici K. br. 08/1510 od 24. 04.
2009. godine zbog krivičnog djela iz čl. 339 st. 3 u vezi st. 1 KZ CG (3
mjeseca zatvora uslovno 1 godinu).
Kriv je
Što je:
Dana 29. 03. 2011. godine, oko 17,30 časova, u Podgorici, u prostorijama
Urgentnog bloka Kliničkog centra Crne Gore, svjestan svog djela čije izvršenje
je htio iako je znao da je njegovo djelo zabranjeno, ugrozio sigurnost više
lica – oštećenih K. A. i P. N., prijetnjom da će napasti na njihov život i
tijelo, na način što je oštećenom K. A., dok se kao doktor medicine nalazio u
ordinaciji, uputio niz prijetnji i uvreda govoreći mu „Jebem ti majku, posro
posrani, ko si ti da mi ne daš ništa za bolove, čekam te kada završiš smjenu,
ubiću te, kunem ti se da taj mantil više nećeš nositi, nagrdiću te, ubiću te,
ne znaš ti ko sam ja“, a zatim je oštećenom P. N., radniku obezbeđenja, koji
ga je izveo iz ordinacije u hodniku Urgentnog bloka, uputio prijetnju „Ostroga
mi sve ću ti pobiti, još ti ne znaš ko sam ja“ , što je kod oštećenih izazvalo
osjećaj straha i uznemirenosti,
- čime je izvršio krivično djelo ugrožavanje sigurnosti iz čl. 168 st. 2 u
vezi st. 1 Krivičnog zakonika.
Pa ga Sud na osnovu čl. 4. st. 2, 32, 36, 42 st.1, čl. 45 i 46 Krivičnog
zakonika, te čl. 226, 229 i 374 Zakonika o krivičnom postupku,
O S U Đ U J E
Na kaznu zatvora u trajanju od 30 (trideset) dana, koju kaznu je dužan
izdržati nakon pravosnažnosti presude.
Obavezuje se okrivljeni da plati po osnovu troškova krivičnog postupka iznos
od 30,00 €, u roku od 15 dana po pravosnažnosti presude, pod prijetnjom
prinudnog izvršenja.
O b r a z l ož e nj e
Optužnim predlogom Osnovnog državnog tužioca u Podgorici Kt. br. 686/11 od 25.
01. 2013. godine, stavljeno je na teret okrivljenom B. S. izvršenje krivičnog
djela ugrožavanje sigurnosti iz čl. 168 st. 2 u vezi st. 1 Krivičnog zakonika,
pa je zastupnik optužnog predloga ostajući pri istom, u završnoj riječi naveo,
da je dokazima provedenim na glavnom pretresu nesumnjivo dokazano da je
okrivljeni izvršio krivično djelo stavljeno mu na teret i konačno predložio da
sud okrivljenog oglasi krivim i osudi po zakonu.
Okrivljeni B. S. je u svojoj odbrani u prethodnom postupku i na glavnom
pretresu, naveo da je dana 29. 03. 2011. godine imao takve bolove od jutra da
se u tri navrata javljao hitnoj službi Podgorica, kojom prilikom su mu dali
dva trodona putem injekcije od po 50 miligrama, jer su bolovi kako je dan
odmicao bili sve jači. Treće javljanje je bilo oko 15.30 časova kada su mu
dali uput da se javi u Urgentni blok Kliničkog centra Crne Gore i tom prilikom
je sam ušao u ordinaciju kod dr. K., gdje se pored njega nalazila medicinska
sestra. Naveo da je tražio od doktora da mu da nešto protiv bolova, na šta mu
je doktor odgovorio da moraju obaviti određene analize, pitajući ga da li je
on tu došao da ga uči šta će da radi, nakon čega se više ničega ne sjeća, osim
da mu je glava bila na podu zbog nesnosnih bolova i da mu je tijelo bilo
savijeno u znaku pitanja. Ističe da se ne sjeća da se ovom prilikom sa bilo
kime svađao, niti da je bilo kome prijetio, kao ni da je imao bilo kakvu svađu
ni sa radnikom obezbeđenja ni sa dr. K.. U završnoj riječi je naveo da mu je
žao ako je izvšio ovo krivično djelo, da mu je žao ako je psovao i prijetio
oštećenim, kao i da bi želio da im se izvini.
Sud je u dokaznom postupku pročitao izvještaj Uprave policije PJ Podgorica iz
kaznene evidencije na ime okrivljenog B. S. od 07. 02. 2013. godine, po
saglasnom predlogu stranaka pročitao iskaz svjedoka oštećenog K. A. od 12. 07.
2011. godine, iskaz svjedoka oštećenog P. N. od 28. 09. 2011. godine i iskaz
svjedoka Ć. T. od 28. 09. 2011. godine.
Svjedok oštećeni K. A. je u svom iskazu datom na zapisnik od 12. 07. 2011.
godine naveo da se dana 29. 03. 2011. godine nalazio na svom radnom mjestu, u
ordinaciji u Urgentnom centru sa dvije medicinske sestre R. K. i Ć. T., kada
je u ordinaciju ušlo muško lice, za kojeg je kasnije saznao da se zove B. S.,
žaleći se na bolove u predjelu bubrega. Rekao mu je da je neophodno da se
obave analize krvi i urina kako bi utvrdili pravo porijeklo tih bolova i tada
je ovo lice počelo da se nedolično ponaša. U jednom momentu je prišao njegovom
stolu i rekao „Jebem ti majku, posro posrani, ko si ti da mi ne daš ništa za
bolove, čekam te kada završiš smjenu, ubiću te, kunem ti se da taj mantil više
nećeš nositi, nagrdiću te, ubiću te, ne znaš ti ko sam ja“, nakon čega je
pozvao radnika obezbeđenja Kliničkog centra P. N., a B. nastavio sa uvredama i
prijetnjama. Nakon dolaska P. N. u ordinaciju i njegove molbe da se ne ponaša
tako, B. je pokušao da ga udari, ali je P. izbjegao udarac, oborio ga na pod
hodnika i u tom položaju je ostao 10-tak minuta, nastavljajući sa uvredama i
prijetnjama P., kuneći se na Ostrog da će da ga ubije. Navodi da je ovom
prilikom osjetio strah i ugroženost jer su ove prijetnje izgledale zaista
ozbiljne, tim prije što ih je B. uporno ponavljao, a da prijetnje budu još
ozbiljnije doprinijelo je i to što se B. kleo na Ostrog da će da ubije i njega
i P.. Nije se pridružio krivičnom gonjenju i nije postavio imovinskopravni
zahtjev.
Svjedok oštećeni P. N. je u svom iskazu datom na zapisnik od 28. 09. 2011.
godine naveo da se kritičnom prilikom 29. 03. 2011. godine nalazio na svom
radnom mjestu obezbeđenja u Kliničkom centru Crne Gore kada je, negdje oko
17.30 časova, do njega došla medicinska sestra Ć. T. i uspaničeno mu rekla
“ubi doktora”. Odmah je pošao u ordinaciju dr K., gdje se pored njega nalazila
muška osoba, za koju je kasnije saznao da se zove B. S., koji je u tom
trenutno upućivao razne prijetnje i uvrede. Zamolio ga je da se ne ponaša
tako, da napusti ordinaciju, potom ga je i metodom poluge oborio na pod,
držeći ga u tom položaju sve dok ne dođe policija. Sve vrijeme dok se nalazio
na podu, B. mu je upućivao razne prijetnje i psovke “Ostroga mi sve ću ti
pobiti, još ti ne znaš ko sam ja, a psovao mi je i porodicu. Nakon dolaska
policije B. je rekao dr K. “Kuću ću ti iskopat, đubre jedno, platićeš mi za
sve ovo” i slično, a koje psovke i prijetnje je ponovio i njemu. Ističe da je
ove prijetnje koje mu je B. uputio shvatio ozbiljno i da se bojao, kako za
svoju tako i za bezbjednost svojih kolega, te je iz tog razloga ovo prijavio
policiji. Pridružio se krivičnom gonjenju, a nije postavio imovinskopravni
zahtjev.
Svjedok Ć. T. u svom iskazu datom na zapisnik od 28. 09. 2011. navodi da se
dana 29. 03. 2011. godine nalazila na svom radnom mjestu medicinske sestre u
Kliničkom centru Crne Gore u hirurškoj ambulanti dr. K., kada je u ordinaciju
ušao pacijent B. S. i počeo da se žali na bolove u bubrezima, tražeći da mu se
da injekcija protiv bolova. Doktor mu je rekao da prethodno moraju da obave
određene nalaze, pa tek da mu odredi adekvatnu terepiju, na šta je B. reagovao
povišenim tonom prijeteći dr K. da će uništiti njega i njegovu porodicu.
Navela je da je potom otrčala do radnika obezbeđenja i pozvala ga da dođe u u
ordinaciju jer je pacijent napao doktora. Nakon dolaska P. u ordinaciju i
njegove molbe da B. napusti ordinaciju, uspio je da B. izgura u hodnik i
njihovog međusobnog rvanja, koje je okončano na način da je B. bio oboren na
zemlju i u tom položaju su dočekali policiju. Sve vrijeme dok se nalazio na
podu, i nakon što je došla policija, B. je upućivao prijetnje P., zaklinjući
se pritom na Ostrog da će da ubije i njega i njegovu porodicu, da će da mu
sruši kuću a sve to je ponovio i dr K..
Ocjenom provedenih dokaza, pojedinačno i u njihovoj međusobnoj vezi, i
dovodeći ih u vezu sa odbranom okrivljenog, sud je nesumnjivo utvrdio da je
okrivljeni B. S. kritičnog dana postupio na način kako je opisano u izreci,
kojim radnjama je ostvario sve elemente krivičnog djela ugrožavanje sigurnosti
iz čl. 168 st. 2 u vezi st. 1 Krivičnog zakonika.
Činjenično stanje sud je utvrdio iz iskaza svjedoka oštećenih K. A. i P. N.,
iskaza svjedoka Ć. T., te dovodeći ih u vezu sa odbranom okrivljenog, u kojoj
ne spori da se kritičnog dana, radi ukazivanja medicinske pomoći, nalazio u
Urgentnom bloku Kliničkog centra Crne Gore, u ordinaciju kod dr. K., gdje se
pored njega nalazila medicinska sestra. Svjedok oštećeni K. A. i svjedok Ć. T.
u svojim iskazima u bitnom jasno navode da je dana 29. 03. 2011. godine negdje
oko 17.30h u ordinaciju Urgentnog bloka Kliničkog centra Crne Gore, ušao B.
S., i počeo nedolično da se ponaša i viče na njih, i u jednom trenutku okrenuo
se prema dr K. i zaprijetio „Jebem ti majku, posro posrani, ko si ti da mi ne
daš ništa za bolove, čekam te kada završiš smjenu, ubiću te, kunem ti se da
taj mantil više nećeš nositi, nagrdiću te, ubiću te, ne znaš ti ko sam ja“,
nakon čega je po pozivu sestre Ć., koja je saslušana u svojstvu svjedoka,
intervenisao P. N., zaposlen kao obezbjeđenje, da bi okrivljeni uputio i njemu
riječi „Ostroga mi sve ću ti pobiti, još ti ne znaš ko sam ja“ a što potvrđuje
i svjedok oštećeni P. N.. Ovakvo ponašanje okrivljenog je kod oštećenih
izazvalo osjećaj straha i ugroženosti, kako to sami navode, iz kog razloga su
događaj prijavili policiji.
Sud nalazi da je okrivljeni, postupajući na prednji način, očigledno bio
svjestan da oštećenim prijeti i da se prijetnja odnosi na napad na njihov
život i tjelesni integritet, pri tome svjestan da se prijetnja odnosi na više
lica, pa je prijeteći im to i htio, a što je ugrozilo sigurnost oštećenih K.
A. i P. N., stvarajući kod njih strah za život, čime su se pored objektivnih
stekli i subjektivni elementi bića krivičnog djela ugrožavanje sigurnosti iz
čl. 168 st. 2 u vezi st. 1 Krivičnog zakonika.
Sud je cijenio navode odbrane okrivljenog da je kritičnom prilikom imao
nesnosne bolove i da je tražio od doktora da mu da nešto protiv bolova, na šta
mu je doktor odgovorio da moraju obaviti određene analize, pitajući ga da li
je on tu došao da ga uči šta će da radi, nakon čega se više ničega ne sjeća, i
ne sjeća da se ovom prilikom sa bilo kime svađao, niti da je bilo kome
prijetio, kao ni da je imao bilo kakvu svađu ni sa radnikom obezbeđenja ni sa
dr. K., pa sud iste nije prihvatio, ocijenivši ih kao sračunato date da olakša
svoj položaj u postupku, a ovo imajući u vidu jasne i određene iskaze svedoka
oštećenih K. A. i P. N., te svjedoka Ć. T., da je okrivljeni počeo da psuje i
prijeti tek nakon što je doktor - oštećeni K. A. rekao da se moraju obaviti
analize radi utvrđivanja uzroka bolova, što potvrđuje i sam okrivljeni, iz
čega slijedi jasan i logičan zaključak da je okrivljeni sve radnje preduzeo
potpuno svjesno, očigledno nezadovoljan što ordinirajući ljekar nije htio da
mu da nešto protiv bolova, već je, po nalaženju suda postupajući savjesno i u
skladu sa pravilima medicinske struke, tražio da se prije terapije urade
određene analize, radi utvrđivanja porijekla bolova.
Odlučujući o kazni koju će izreći okrivljenom, sud je u smislu čl. 42
Krivičnog zakonika, cijenio sve okolnosti od uticaja na njen izbor i visinu,
pa je od olakšavajućih okolnosti cijenio da se radi o porodičnom čovjeku, ocu
dvoje djece, izraženo žaljenje uz spremnost da se izvini oštećenim, kao i stav
oštećenog Kujović A., koji se nije pridružio krivičnom gonjenju, dok je kao
otežavajuću okolnost, sud cijenio da se radi o osuđivanom licu, imajući pri
tome u vidu da je osuđivan za nesrodna krivična djela, zbog čega je sud
prethodno navedene olakšavajuće okolnosti u smislu čl. 45 Krivičnog zakonika
cijenio kao naročito olakšavajuće okolnosti, pa je okrivljenom shodno čl. 46
Krivičnog zakonika ublažio kaznu ispod zakonskog minimuma, nalazeći da će se
kaznom zatvora u trajajnju od 30 (trideset) dana, uticati na okrivljenog da u
buduće ne vrši krivična djela i time postići svrha kažnjavanja iz čl. 32
Krivičnog zakonika, u okviru opšte svrhe propisivanja i izricanja krivičnih
sankcija iz čl. 4 st. 2 Krivičnog zakonika.
Pošto je okrivljeni oglašen krivim, sud ga je obavezao da plati iznos od
30,00€ na ime sudskog paušala, kao dijela troškova krivičnog postupka, koji
iznos je odmjeren srazmjerno trajanju postupka, složenosti predmeta i
imovinskim prilikama okrivljenog, a ovo shodno čl. 226 u vezi čl. 229 Zakonika
o krivičnom postupku.
Sa svega izloženog, a primjenom čl. 374 Zakonika o krivičnom postupku,
odlučeno je kao u izreci presude.
OSNOVNI SUD U PODGORICI, dana 13. 05. 2013. godine
ZAPISNIČAR:
|
S U D I J A:  
---|---  
Danijela Rajković,s.r.
|
Željka Jovović,s.r.  
PRAVNA POUKA:
|
Protiv ove presude dozvoljena je žalba u roku od 8 dana od dana prijema
pismenog otpravka iste, preko ovog suda Višem sudu u Podgorici.  
---|---  
ZTO Danijela Rajković
ZAPISNIČAR:
|
S U D I J A:  
---|---  
Danijela Rajković
|
Željka Jovović  
DN-a: Po primjerak presude dostaviti:
- ODT Podgorica,
- Okrivljenom,
- Oštećenom P. N. po pravosnažnosti,
- A/a.
Postupljeno dana __
Radnik suda ______