Posl.br.K.45/13
U I M E C R N E G O R E
OSNOVNI SUD U CETINJU, kao prvostepeni krivični, po sudiji Ćupić Mariji, kao
sudiji pojedincu, uz sudjelovanje sudskog namještenika Martinović Aleksandre,
kao zapisničara, u krivičnom predmetu protiv okrivljenog K.R. iz Cetinja, zbog
krivičnog djela falsifikovanje službene isprave iz člana 414. st. 3. u vezi
st.1 Krivičnog zakonika, a po Optužnom predlogu ODT-a u Cetinju Kt. br. 43/13
od 22.03.2013.godine, nakon održanog glavnog i javnog pretresa, dana
18.09.2013 godine, u prisustvu savjetnika ODT-a Đ. M. okrivljenog K.R. donio
je dana 20.09.2013. godine i javno objavio
P R E S U D U
Okrivljeni :
K.R. od oca M. i majke N. rođene M. rođen .....godine u Cetinju,gdje i
prebiva, državljanin Crne Gore,oženjen,otac dvoje mldb.djece,neosuđivan
Na osnovu čl. 373 tačka 2 ZKP-a
OSLOBADJA SE OD OPTUŽBE
Da je:
Dana 16.avgusta 2012.godine ,u Cetinju,u svojstvu odgovornog lica-službenika
kontrolora "Elektroprivrede Crne Gore"A.D.Nikšić-Elektrodistribucije Cetinje
,prilikom vršenja kontrole mjernog mjesta potrošača K.R. iako je znao da je
čl.43.Pravila mjerenja električne energije u distributivnom sistemu propisano
da se o izvršenoj kontroli mjernog mjesta na odgovarajućem obrascu sačinjava
zapisnik o kontroli mjernog mjesta koji ovjeravaju ovlašćeni kontrolori
operatora distributivnog sistema i kupac ,u službenu ispravu -zapisnik o
kontroli mjernog mjesta br.1. od 16.08.2012.godine ,voljno unio neistinite
podatke ,tako što je isti umjesto ovlašćenih kontrolora operatora
distributivnog sistema : P.L. B.M. i J.I. svojeručno potpisao njihovim imenom
i prezimenom ,nakon čega je ovakvu neistinitu službenu ispravu upotrijebio u
službi kao da je istinita ,tako što je predao na evidentiranje u
Elektrodistribuciji Cetinje ,gdje je ista zavedena pod brojem 4201-7291 od
17.08.2012.godine
-čime bi izvršio krivično djelo falsifikovanje službene isprave iz člana 414. stav 3. u vezi st. 1. Krivičnog zakonika. 
Troškova krivičnog postupka nije bilo.
O b r a z l o ž e nj e
Osnovno državno tužilaštvo u Cetinju podnijelo je ovom sudu Optužni predlog
Kt. br.42/13 od 22.03.2013.god. protiv okrivljenog K.R.iz Cetinja, zbog
krivičnog djela falsifikovanje službene isprave iz člana 414. stav 3. u vezi
st. 1. Krivičnog zakonika. U završnoj riječi na glavnom pretresu zastupnik
optužbe je istakao da su provedenim dokazima na glavnom pretresu u cjelosti
potvrđeni navodi optužnog akta kojim se okrivljenom K.R. stavlja na teret
izvršenje krivičnog djela falsifikovanje službene isprave iz člana 414. stav
3. u vezi st. 1. Krivičnog zakonika. Predložio je da sud okrivljenog oglasi
krivim i osudi po zakonu.

Okrivljeni K.R. je u svojoj odbrani naveo da nije učinio djelo za koje je optužen i da ne priznaje krivicu .Pojasnio je da je dana 16. 08. 2012. godine zajedno sa P.L. B. M. i J. I. vršio skeniranje ormarića radi postavljanja brojila na daljinsko očitavanje. Tom pirlikom vršeno je i skeniranje potrošača K.R. kod kojeg je ustanovljeno da je brojilo probijeno sa lijeve strane i da je uvučena drvena palica, da je disk ukočen od brojila, tako da brojilo ne očitava utrošak električne enerigije. Svi su bili prisutni kada su utvrđene ove nepravilnosti. Brojilo je fotografisano i od šefa B.M. mu je rečeno da sačini zapisnik. Na tom zapisniku je konstatovao ono što su zatekli tog dana, a što su svi vidjeli i u rubrici za isporučioca kontrolu izvršili upisao lica koja su bila prisutna tom prilikom, odnosno ono što su zajedno vidjeli. Nigdje na zapisniku ne piše da je potreban svojeručni potpis, tako da iz tog razloga se lica nijesu ni potpisivala svojeručno ,već je kao lice koje je sačinjavalo zapisnik samo konstatovao ko je sve vidio ,odnosno ko je vršio kontrolu ovog mjernog mjesta. Njemu namjera nije bila da sačini neistinitu službenu ispravu ,niti je unio neistinite podatke već je unio ono što je odgovaralo istini jer su sva ova lica koja su konstatovana na zapisniku bila prisutna i vidjeli su taj zapisnik. Ovaj zapisnik o izvršenoj kontroli ,kao i svi ostali zapisnici predat je na evidentiranje i isti je zaveden kako bi se po njemu postupalo. Nije mu bila poznata odredba člana 43. Pravila mjerenja električne energije, jer kao što je i pojasnio praksa je bila da potrošač svojeručno potpiše, jer i na obrascu stoji potpis potrošača, dok u ovoj rubrici za isporučioca kontrolu izvršili ne stoji i potpis lica, odnosno da mora biti lično potpisan.

Radi razjašnjenja ove krivično-pravne stvari sud je u dokaznom postupku na
glavnom pretresu proveo dokaze: saslušao svjedoke D. D. P.L., B. M. i J. I.
pročitao zapisnik o kontroli mjernog mjesta "Elektroprivrede Crne Gore"
A.D.Nikšić - Elektrodistribucije Cetinje br.1. od 16. 08. 2012.godine ,
izvještaj Forenzičkog centra UP Crne Gore o grafološkom ispitivanju br.623/12
, sačinjen od strane sudskog vještaka grafologa , dipl. ing. N. V. te
izvještaj iz kaznene evidencije UP Ispostave Cetinje 15 broj 02-245/966 od
29.03.2013.godine za okrivljenog.
Sud je prihvatio saglasan predlog stranaka i odustao od saslušanja ovlašćenog
predstavnika "Elektroprivrede Crne Gore"A.D.Nikšić - Elektrodistribucije
Cetinje imajući u vidu da je predmetna krivičnopravna stvar u dovoljnoj mjeri
rasvijetljena za donošenje meritorne odluke,odn.da bi saslušanje istog vodilo
samo odugovlačenju postupka i nebi uticalo na donošenje drugačije odluke.
Iz iskaza svjedoka D. D. proizilazi da je u toku avgusta mjeseca 2012. godine
vršen obilazak reona trafostanica LPO u Ul. Peka Pavlovića, a u cilju pripreme
ugradnje brojila za daljinsko očitavanje isključenja, obilazak terena, odnosno
trafo reona od predstavnika izvođača radova M.....i predstavnika ED Cetinje,
dakle nije se vršilo poimenično obilaženje potrošača već cijelog reona. Tom
prilikom je na mjernom mjestu potrošača K.R.uočena nepravilnost što je sve
konstatovano zapisnikom broj 7291 kao i fotoelaboratom, a koja nepravilnost se
sastojala u tome da se utrošak električne energije nije registrovao preko
brojila ,obzirom da je isto bilo probijeno sa strane i blokirano roštiljskom
palicom. Zapisnik je sačinio K.R. koji je na istom konstatovao prisustvo ekipe
koja je bila prisutna od strane ED Cetinje, kao i da potrošač nije prisutan.
Pojašnjenja radi je naveo da se iz zapisnika vidi da se za isporučioca
električne energije ne traži svojeručan potpis, već samo prisustvo radnika
koji su izvršili kontrolu ,dok se u rubrici za potrošača jasno navodi da treba
navesti njegovo ime prezime kao i da je neophodan potpis tog lica ,odnosno
potrošača. U ovom slučaju je jasno da se ne radi o nikakvom falsifikatu
kontrolora jer po njemu je falsifikat kada neko mijenja zapisnik koji je
sačinjen u tom trenutku ,a što u konkrentom nije bio slučaj već je K.R. samo
konstatovao prisustvo lica koja su vršila kontrolu. Poznata mu je odredba
člana 43. Pravila mjerenja električne energije u disributivnom sistemu,
međutim ova odredba ne odgovara formi zapisnika koji je navedenog dana sačinio
kontrolor, odnosno ova forma zapisnika je dobijena od Elektroprivrede Crne
Gore i isti su obrasci.
Iz iskaza svjedoka P.L. proizilazi da je 16. 08. 2012. godine zajedno sa
kolegama K. R. J. I.i B.M. vršio skeniranje trafo reona za projekat daljinskog
postavljanja brojila. Tom prilikom u Ul. Peka Pavlovića na stubu za električnu
energiju koji se nalazi na trotoaru pored kuće K. R. a na brojilu istog
zatekli su nepravilnost ,odnosno brojilo je bilo mehanički oštećeno, na način
što je probušen plastični ormar sa spoljne strane i bila je ubačena roštiljska
paličica tako da brojilo nije registrovalo utrošak elektirčne energije.
Brojilo su zamijenili, fotografisali i isključili potrošača sa ED mreže. Tom
prilikom K.R. je imao zapisnik u vozilu,a sačinjavao je isti dok su on i J.
mijenjali brojilo i diktirali mu zatečeno stanje, odnosno podatke sa skinutog
brojila i nađeno stanje što je i sam vidio. B. je bio tu pored njih. K. je
konstatovao njih kao lica koja su u ime ekipe vršili kontrolu i na ovom
zapisniku se vidi da nije potrebno, odnosno ne piše da je neophodno da se lica
koja su vršila kontrolu lično potpišu, to jeste da daju svojeručni potpis kao
što to stoji u rubrici za potrošača. Na ovom zapisniku ništa nije lažno
sačinjeno jer je K. samo konstatovao njihovo prisustvo, a nije se u ime njih
potpisivao jer on to prvi nebi dozvolio, ne samo u ovom zapisniku ,već i u
ostalim. Praksa je u ED Cetinje ne samo u ovom slučaju nego i prije i nakon
ovoga da lica koja vrše kontrolu to rade na način što jedan od njih konstatuje
nepravilnosti, a drugi sačinjava zapisnik i konstatuje ko je prisutan bio toj
kontroli.
Iz iskaza svjedoka B.M. proizilazi da postupajući po planu ED CG, a vezano za
ugradnju novih brojila je od strane firme angažovan kao inspektor broj 13
,tako da je zajedno sa predstavnikom firme M...  i radnicima ED Cetinje P.L.
J. I. i K. R. obilazio teren kako bi izvršili inspekcije svih potrošača
predviđenih za ugradnju novih brojila. Obzirom da K.R. vrši očitavanje utroška
električne elenrgije potrošača na tom reonu to ih je isti tog dana i sprovodio
do mjernih mjesta. Konkretnom prilikom na brojilu K.R. iz Cetinja ustanovili
su da je brojilo mehanički trajno oštećeno jer je bilo probijeno sa strane i u
isti je bila uvučena roštiljska palica koja je imala svojstvo zakočenja diska
i usled toga brojilo nije registrovalo utoršenu električnu energiju. Obzirom
da je K.R.kod sebe imao zapisnike isti je pisao zapisnik, odnosno unosio je
ono što su mu ostali članovi ekipe konstatovali, a i sam K. je vidio sve te
nepravilnosti na brojilu. Nakon što je unio podatke o brojilu i nepravilnosti
koje su zatečene K.R. je konstatovao ko je vršio kontrolu ovog mjernog mjesta,
obzirom da na ovom zapisniku ne stoji da mora se dati svojeručan potpis lica
koja su vršila kontrolu, već se samo konstatuje prisustvo ekipe i što je
urađeno.
Iz iskaza svjedoka J.I. proizilazi da je dana 16. 08. 2012. godine bio član
ekipe koju su sačinjavali P. L. K. R. B. M. od strane ED Cetinje ,kao i
predstavnik fizme "M..." M. D. Konkretnom prilikom na brojilu potoršača K.R.
zatečene su nepravilnosti ,a te nepravilnosti je K. konstatovao u zapisniku i
na zapisniku konstatovao prisustvo njihovo kao ekipe i da potrošač nije
prisutan. Zapisnik oni nijesu potpisivali jer nije praksa da ga lično
potpisuju, već onaj ko vodi zapisnik konstatuje prisutvo. Da nije bio
prisutan, a da se njegovo ime pojavilo na zapisniku svakako bi reagovao.
Iz zapisnika o kontroli mjernog mjesta "Elektroprivrede Crne Gore" A.D.Nikšić
-Elektrodistribucije Cetinje br.1.od 16.08.2012.godine ,proizilazi da su
naznačenog dana u predmetnom zapisniku dati podaci o kupcu ,odn.da se radi o
licu K.R. 0910959250029 ,sa mjestom stanovanja u ulici Peka Pavlovića ,podaci
o brojilu,tj.da se radi o brojilu marke "Iskra" ,odn.konstatovani su bliži
podaci brojila, stanje mjernog mjesta ,odn.da je broj plombe 2,dat je prikaz
više i niže tarife utroška električne energije. U opisu zatečenog stanja je
navedeno da je brojilo mehanički oštećeno,da je brojilo ukočeno,dok je u
napomenama navedeno da je kontrola izvršena u 11,50 časova(brojilo
isključeno),da je prilikom kontrole ustanovljeno da je brojilo probijeno sa
lijeve strane i da je uvučena drvena palica i da je tom prilikom ukočen disk
brojila,tako da brojilo ne očitava utrošak električne energije,što se smatra
neovlašćena potrošnja.
U rubrici za isporučioca,kontrolu izvršili su navedena imena lica K. R. P. L.
B.M. i J. M. dok u rubrici predstavnik potrošača (ime,prezime i potpis) je
navedeno potrošač nije prisutan.
Iz izvještaja Forenzičkog centra UP Crne Gore o grafološkom ispitivanju
br.623/12, sačinjen od strane sudskog vještaka grafologa ,dipl.ing.N. V.
proizilazi da P. L. B. M. i J. I. nijesu svojeručno potpisali sporni Zapisnik
o kontroli mjernog mjesta br.1.od 16.08.2012.godine ,odn.da potpise lica koja
su izvršila kontrolu ,konstatovane na Zapisniku o kontroli mjernog mjesta
br.1.od 16.08.2012.godine,ispisao je K. R.
Iz izvještaja iz kaznene evidencije UP Ispostave Cetinje 15 broj 02-245/966 od
29.03.2013.godine za okrivljenog proizilazi da isti nije osuđivan.
Cijeneći rezultate cjelokupnog postupka, ovaj Sud nalazi da u postupku nije
dokazano da je okrivljeni K.R. počinio krivično djelo falsifikovanje službene
isprave iz člana 414. st. 3. u vezi st. 1. Krivičnog zakonika činjenično
opisano u dispozitivu ove presude, a ovo iz sledećih razloga:
Optužnim aktom ODT-a u Cetinju je predstavljeno da je okrivljeni K.R. dana
16.avgusta 2012.godine ,u Cetinju,u svojstvu odgovornog lica-službenika
kontrolora "Elektroprivrede crne Gore"A.D.Nikšić-Elektrodistribucije Cetinje
,prilikom vršenja kontrole mjernog mjesta potrošača K.R.,iako je znao da je
čl.43.Pravila mjerenja električne energije u distributivnom sistemu propisano
da se o izvršenoj kontroli mjernog mjesta na odgovarajućem obrascu sačinjava
zapisnik o kontroli mjernog mjesta koji ovjeravaju ovlašćeni kontrolori
operatora distributivnog sistema i kupac ,u službenu ispravu -zapisnik o
kontroli mjernog mjesta br.1. od 16.08.2012.godine ,voljno unio neistinite
podatke ,tako što je isti umjesto ovlašćenih kontrolora operatora
distributivnog sistema :P.L.B.M.J. svojeručno potpisao njihovim imenom i
prezimenom ,nakon čega je ovakvu neistinitu službenu ispravu upotrijebio u
službi kao da je istinita ,tako što je predao na evidentiranje u
Elektrodistribuciji Cetinje ,gdje je ista zavedena pod brojem 4201-7291 od
17.08.2012.godine.
Ovakvi navodi optužbe po mišljenju suda nijesu se potvrdili tokom dokaznog
postupka.
Naime, okrivljeni je tokom postupka decidno negirao izvršenje predmetnog
krivičnog djela.
Nije sporno da je okrivljeni,što i sam potvrđuje naznačenog dana u svojstvu
odgovornog lica - službenika kontrolora "Elektroprivrede crne Gore"A.D.Nikšić-
Elektrodistribucije Cetinje ,prilikom vršenja kontrole mjernog mjesta
potrošača K.R., u službenu ispravu -zapisnik o kontroli mjernog mjesta br.1.
od 16.08.2012.godine , na mjestu predviđenom za isporučioca kontrolu izvršili
naznačio osim sebe i lica P.L.B. M. i J.I. te predmetni zapisnik predao na
evidentiranje u Elektrodistribuciji Cetinje ,gdje je zaveden pod brojem
4201-7291 od 17.08.2012.godine.
Okrivljeni ne spori da je svojeručno ispisao imena lica P.L.,B.M. i J.I. u
rubrici kontrolu izvršili ,što je potvrđeno iskazima navedenih lica ,kao i
nalazom i mišljenjem sudskog vještaka grafološke struke N. V.

U svijetlu konkretnih navoda optužbe ,kako je sud utvrdio ,okrivljeni je naveo da je na tom zapisniku konstatovao ono što su zatekli tog dana, a što su svi vidjeli i u rubrici za isporučioca kontrolu izvršili upisao lica koja su bila prisutna tom prilikom, odnosno ono što su zajedno vidjeli. Nigdje na zapisniku ne piše da je potreban svojeručni potpis, tako da iz tog razloga se lica nijesu ni potpisivala svojeručno ,već je kao lice koje je sačinjavalo zapisnik samo konstatovao ko je sve vidio ,odnosno ko je vršio kontrolu ovog mjernog mjesta. Njemu namjera nije bila da sačini neistinitu službenu ispravu ,niti je unio neistinite podatke već je unio ono što je odgovaralo istini jer su sva ova lica koja su konstatovana na zapisniku bila prisutna i vidjeli su taj zapisnik. Ovaj zapisnik o izvršenoj kontroli kao i svi ostali zapisnici predat je na evidentiranje i isti je zaveden kako bi se po njemu postupalo. Nije mu bila poznata odredba člana 43. Pravila mjerenja električne energije, jer kao što je i pojasnio praksa je bila da potrošač svojeručno potpiše, jer i na obrascu stoji potpis potrošača, dok u ovoj rubrici za isporučioca kontrolu izvršili ne stoji i potpis lica, odnosno da mora biti lično potpisan.Ovakve navode okrivljenog potvrdili su i saslušani svjedoci.

Krivično djelo falsifikovanje službene isprave iz čl.414.st.3.u vezi st.1.KZ-a
čini službeno lice koje u službenu ispravu,knjigu ili spis unese neistinite
podatke ili ne unese važan podatak ili svojim potpisom odnosno službenim
pečatom ovjeri službenu ispravu ,knjigu ili spis sa neistinitim sadržajem ili
koje svojim potpisom, odn.službenim pečatom omogući pravljenje službene
isprave knjige ili spisa sa neistinitim sadržajem i ako je odgovorno lice u
privrednom društvu,ustanovi ili drugom subjektu.
Okrivljeni je pojasnio da u predmetni zapisnik nije unio niti jedan neistinit
podatak, već da je samo naveo lica koja su bila prisutna konkretnom prilikom
,što su potvrdili saslušani svjedoci.Iz njihovih saglasnih iskaza proističe da
se radi o uobičajenom načinu poslovanja u Elektrodistribuciji Cetinje.
Zaista,iz rezultata proizašlih nakon provedenog dokaznog postupka sud nije
mogao na nesumnjiv izvesti jasan pravni zaključak da je okrivljeni u svojstvu
odgovornog lica -službenika kontrolora" Elektroprivrede Crne Gore"A.D.Nikšić
-Elektrodistribucije Cetinje ,postupao na način kako je to predstavljeno
optužbom, odn.da je okrivljeni voljno unio neistinite podatke u službenu
ispravu -zapisnik o kontroli mjernog mjesta .
Sud je imao u vidu i odredbe člana 43. Pravila mjerenja električne energije u
distributivnom sistemu kojim je propisano da se o izvršenoj kontroli mjernog
mjesta na odgovarajućem obrascu sačinjava zapisnik o kontroli mjernog mjesta
koji ovjeravaju ovlašćeni kontrolori operatoradistributivnog sistema i kupac.
Međutim,u konkretnom slučaju cjeneći navode odbrane okrivljenog ,a pritom
imajući u vidu prvenstveno sporni zapisnik sud je našao da sadržina istog
doista ne korespondira sa citiranom odredbom čl.43 Pravila mjerenja električne
energije u distributivnom sistemu.
Ovo tim prije što se iz obrasca Zapisnika o kontroli mjernog mjesta koji je
naznačenog dana popunio okrivljeni vidi da u lijevom uglu stoji "Za
isporučioca kontrolu izvršili ",dok u desnom uglu stoji"Predstavnik potrošača
(ime,prezime i potpis) ,dakle ,nigdje nije navedeno da je obavezan i potpis
lica koja su izvršila kontrolu,pa se nameće kao jasan zaključak da nema
podudarnosti između zapisnika i citirane odredbe.
Krivično djelo u pitanju je svršeno samim unošenjem u službenu ispravu ili
spis neistinitih podataka.
Međutim,sledstveno prednje iznijetom sud je našao da nema dokaza koji bi
potkrijepili navode optužbe da je okrivljeni kao odgovorno lice -službenik
kontrolor "Elektroprivrede Crne Gore"A.D.Nikšić-Elektrodistribucije Cetinje
prvenstveno znao da je čl.43 Pravila mjerenja električne energije u
distributivnom sistemu propisano da se o izvršenoj kontroli mjernog mjesta na
odgovarajućem obrascu sačinjava zapisnik o kontroli mjernog mjesta koji
ovjeravaju ovlašćeni kontrolori operatora distributivnog sistema i kupac,kao
ni da je u službenu ispravu-zapisnik o kontroli mjernog mjesta br.1.od
16.08.2012.godine voljno unio neistinite podatke ,pa samim tim se da
zaključiti da u pravnom smislu nema ni dokaza da je na njegovoj strani
prilikom preduzimanja naznačenih radnji bilo umišljaja.
Kod ovako utvrđenog činjeničnog stanja, te ocjenom provedenih dokaza, sud nije
mogao utvrditi da je okrivljeni K.R. počinio krivično djelo stavljeno mu na
teret optužbom, pa je zbog svega navedenog sud odlučio u korist okrivljenog,
jer provedeni dokazi nijesu sa sigurnošću ukazivali da je okrivljeni počinio
krivično djelo falsifikovanje isprave iz člana 414. st.3. u vezi st. 1. KZ-a,
iz kojih razloga je sud primijenio odredbu iz čl. 3. st.3. Zakonika o
krivičnom postupku da sumnja o postojanju činjenica koja čine obilježje
krivičnog djela sud rješava na način koji je povoljniji za okrivljenog (in
dubio pro reo), te ga je oslobodio od optužbe osnovom čl. 373. tačka 2. ZKP-a.
Sud je cjenio i ostale provedene dokaze-izvod iz kaznene evidencije za
okrivljenog te je našao da nije od uticaja na drugačije presuđenje.
Troškova krivičnog postupka nije bilo.
Na temelju izloženog, shodno citiranim zakonskim propisima valjalo je odlučiti
kao u izreci.
OSNOVNI SUD U CETINJU
Dana 20.09.2013.godine,
Zapisničar,  SUDIJA Aleksandra Martinović Marija Ćupić,
PRAVNA POUKA:
Protiv ove presude može se izjaviti žalba
Višem sudu u Podgorici, a preko ovog Suda
u roku od 8 dana, od dana prijema.