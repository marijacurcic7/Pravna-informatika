K-320/10
U IME NARODA
VIŠI SUD U PODGORICI, kao prvostepeni krivični u vijeću sastavljenom od sudije
Biljane Uskoković kao predsjednika vijeća, sudija porotnika Jelke Trtica i
Miomira Nedovića kao članova vijeća, Vere Popović kao zapisničara, u krivičnom
predmetu protiv optuženih H.I. i T.I., zbog krivičnog djela neovlašćena
proizvodnja, držanje i stavljanje u promet opojnih droga iz člana 300. stav 1.
Krivičnog zakonika, postupajući po optužnici Višeg državnog tužioca u
Podgorici Kt-br.242/10 od 14.12.2010. godine, nakon održanog glavnog i javnog
pretresa dana 18.02.2011. godine u prisustvu zastupnika optužbe J.S.,
zamjenika VDT-a Podgorica, optuženog H.I. i njegovog branioca po službenoj
dužnosti adv. P. F., optuženog T.I. i njegovog branioca po službenoj dužnosti
adv. V. D., a nakon tajnog  vijećanja i glasanja donio je i dana 21.02.2011.
godine  javno objavio  
                                                          P R E S U D U

OPTUŽENI H.I.  rođen........ godine u P. gdje je i stalno nastanjen u ul. P.
broj ....., državljanin Crne Gore, sa završenom srednjom školom, po zanimanju
kamenorezac, nezaposlen, neoženjen, bez djece, srednjeg imovnog stanja,
osuđivan presudom Višeg suda u Podgorici broj K-107/06 od 13.12.2006. godine
zbog krivičnog djela neovlašćena proizvodnja, držanje i stavljanje u promet
opojnih droga iz člana 300. stav 1. KZ na kaznu zatvora u trajanju od dvije
godine, ne vodi se postupak za neko drugo krivično djelo.  
OPTUŽENI T.I. rođen ........ godine u P. gdje je i stalno nastanjen u ul.S. J.
P. broj ......., sa završenom srednjom školom, po zanimanju novinar,
nezaposlen, neoženjen, bez djece, lošeg imovnog stanja, neosuđivan, ne vodi se
postupak za neko drugo krivično djelo.  
                                                   K R I V I     S U

Zato što su:  
U peirodu od 17.10.2010. do 17.11.2010. godine u Podgorici i to okrivljeni
H.I. neovlašćeno prodavao opojnu drogu heroin, a okrivljeni T.I. neovlašćeno
posredovao pri kupovini opojne droge heroin – supstance proglašene za opojnu
drogu Rješenjem o utvrđivanju opojnih droga („Sl.list SRJ“ broj 44/02) na
način što je okrivljeni H.I. u navedenom periodu deset puta prodao okrivljenom
T.I.  količine od 0,50 do 2 grama heroina za novčane iznose od 10 do 40 eura,
kao i dana 17.11.2010. godine 1 gram heroina za iznos od 25 eura, do koje
primopredaje nije došlo jer je okrivljeni H.  po uočavanju ovlašćenih
policijskih službenika PVC kesu u kojoj je bila zapakovana označena opojna
droga iscijepao i prosuo ispred sebe od čega se dio zadržao na njegovoj
majici, a u istom periodu okrivljeni T. deset puta kupovao od okrivljenog H.
količine od 1 – 2 polutke opojne droge heroina za iznose od 10 – 20 eura u ime
i za račun G. V. – konzumenta ove droge, sa novcem prethodno dobijenim od G.  
- čime su izvršili krivično djelo – neovlašćena proizvodnja, držanje i
stavljanje u promet opojnih droga iz člana 300. stav 1. Krivičnog zakonika.  
Sud optuženog H.I. za navedeno krivično djelo primjenom citiranog zakonskog
propisa, te primenom člana 4,5,32,36,42. i 51. Krivičnog Zakonika, te člana
199, 202. i 364. ZKP-a
                                                      O S U Đ U J E  
na kaznu zatvora u trajanju od 2 (dvije) godine i 6 (šest) mjeseci, u koju
kaznu mu se uračunava vrijeme provedeno u pritvoru od 17.11.2010. godine do
21.02.2011. godine, a ostatak kazne će izdržati nakon pravosnažnosti presude.  
Sud optuženog T.I. za navedeno krivično djelo primjenom citiranog zakonskog
pripisa, te primjenom člana 4,5,32,36,42,45,46. i 51. Krivičnog zakonika, te
člana 199. 202. i 364. ZKP-a
                                                      O S U Đ U J E  
na kaznu zatvora u trajanju od 6 (šest) mjeseci, u koju kaznu mu se uračunava
vrijeme provedeno u pritvoru od 17.11.2010. godine do 19.11.2010. godine, a
ostatak kazne će izdržati nakon pravosnažnosti presude.  
Obavezuju se optuženi da na ime troškova krivičnog postupka uplate ovom sudu i
to optuženi H.I. novčani iznos od 1.200,00 eura, a optuženi T.I. novčani iznos
od 600,00 eura, a na ime sudskog paušala novčani iznos od po 50,00 eura, sve
prednje u roku od 15 dana, po pravosnažnosti presude, pod prijetnjom prinudnog
izvršenja, a na žiro račun Višeg Suda u Podgorici broj 832-7113-04.  
                                          O B R A Z L O Ž E N J E

Optužnicom Višeg državnog tužioca u Podgorici Kt.br.242/10 od 14.12.2010.
godine stavljeno je na teret optuženim H.I. i T.I. da su izvršili krivično
djelo neovlašćena proizvodnja, držanje i stavljanje u promet opojnih droga iz
člana 300. stav 1. Krivičnog Zakonika.  
Zastupnik optužbe je u završnoj riječi ostao pri podnijetoj optužnici
predlažući sudu da optužene oglasi krivim i kazni po zakonu.  
Kako po ocjeni suda činjenični opis optužnice nije saglasan utvrđenim
činjenicama na glavnom pretresu, u pogledu preciznijeg određivanja načina
izvršenja djela dana 17.11.2010.g. od strane optuženog H.   količine i iznosa
novca za koji je svjedok G. V. kupovao heroin preko optuženog T. to je sud
istu usaglasio u činjeničnom opisu kao u izreci ove presude.  
U optužnici je između ostalog navedeno, da je optuženi H.  dana
17.11.2010.g....,,po uočavanju ovlašćenih policijskih službenik označenu
opojnu drogu zapakovanu u PVC kesu prosuo po sebi..“, a koje činjenice ne
proizilaze iz provedenih dokaza – službene zabilješke UP PJ Podgorica
Ku-1030/10 od 17.11.2010. godine već da je optuženi H.  po uočavanju
ovlašćenih policijskih službenika PVC kesu pocijepao ispred sebe i prosuo
sadržaj iste od koje se dio supstance (za koju je izvještajem o analizi
Forenzičkog centra Danilovgrad broj 4530/10 od 06.12.2010. godine utvrđeno da
je opojna droga heroin) zadržao na majici koju je nosio na sebi. Takođe, u
optužnici je navedeno i da je optuženi T. u periodu od  17.10.2010. do
17.11.2010. godine u Podgorici deset puta kupovao od okrivljenog H. količine
od 1 – 2 paklice opojne droge heroina za iznose od 20 – 25 eura u ime i za
račun G.V. – konzumenta ove droge, sa novcem prethodno dobijenim od G., a koje
činjenice ne proizilaze iz provedenih dokaza – iskaza svjedoka G.V. koji je
izjavio da je deset puta preko optuženog T. kupio po jednu do dvije polutke
heroina za iznose od 10 do 20 eura. Sa ovih razloga sud je kao u  izreci ove
presude, saglasno utvrđenim činjenicama na pretresu konkretno opisao način na
koji je optuženi H.izvršio djelo dana 17.11.2010.godine i naveo koju količinu
i za koji iznos je optuženi T. kupovao heroin za G.V. kod optuženog H.
Navedenim preciziranjem činjeničnog opisa optužnice po ocjeni suda nije došlo
do povrede objektivnog identiteta optužbe jer je predmet optužbe događaj a ne
njegov opis u optužbi i što se u konkretnom optuženom T. ne stavlja na teret
više od onog što mu je stavljeno optužnicom.  
U završnoj riječi branilac optuženog H.I. adv.P. F. je izjavio da  imajući u
vidu iskreno priznanje njegovog branjenika moli sud da u konačnom a prilikom
izricanja krivične sankcije ima u vidu njegovo iskreno priznanje i njegovu
mladost.  
Optuženi H.I. je u potpunosti prihvatio završnu riječ svog branioca.  
U završnoj riječi branilac optuženog T.I. adv.  V. D. je izjavila da imajući u
vidu priznanje njenog branjenika smatra da u radnjama koje je preduzeo nema
elemenata bića krivičnog djela, obzirom da je isti zavisnik i da nije bio
svjestan da tako preduzetim radnjama čini krivično djelo. U koliko pak sud
nađe da postoje elementi djela za koje je optužen ili drugog djela moli sud da
prilikom donošenja odluke o kazni ima u vidu sve olakšavajuće okolnosti koje
stoje na strani njenog branjenika a to njegovo priznanje koje je doprinjelo
razrješenju ovog djela, činjenicu da je zavisnik, da je pokušao da se liječi,
da se sve to desilo nakon skidanja blokatora, da je do sada neosuđivan.  
Optuženi T.I. je u potpunosti prihvatio završnu riječ svog branioca stim što
je dodao da se kaje za učinjeno krivično djelo a za koje nije ni znao da
preduzetim radnjama čini, da do sada nije osuđivan čak ni za prekršaj i
obećava da više opojnu drogu neće koristiti i da će nastojati da obezbjedi
novac kako bi nastavio liječenje od zavisnosti.  
Optuženi H.I. u predkrivičnom i prethodnom postupku nije želio da pruži
odbranu.  
Optuženi H.I. na glavnom pretresu održanom dana 18.02.2011. godine je priznao
izvršenje krivičnog djela koje mu je optužbom stavljeno na teret, navodeći da
je korisnik opojne droge heroin zadnjih deset godina i da se više puta
liječio. T.I. je u kritičnom periodu više puta, ali ne zna koliko puta, prodao
opojnu drogu heroin. Nije znao kazati koje su to količine bile u pitanju i
koji novčani iznosi za koje je T.I. kupovao heroin od njega. Kritičnog dana
T.I. ga je pozvao telefonom na njegov broj mobilnog telefona 069/977-836 i od
njega tražio da mu proda heroin. Međutim, kako je upravo tog dana kod kuće
konzumirao heroin ušmrkavanjem na nos to se zbog stanja u kome se nalazio
usled konzumacije opojne droge,ne može sjetiti  koju količinu heroina i za
koji iznos  je T. tražio da mu donese i da li je taj heroin i ponio sa sobom,
ali zna da su trebali da se nađu kod objekta „Lokanda“ gdje je i došao svojim
vozilom a po dogovoru sa T. radi prodaje heroina. Kada je došao u blizinu tog
objekta vidio je službenike policije koji su odmah po njegovom dolasku prišli
njegovom vozilu i krenuli da ga izvlače iz vozila. Prilikom izvlačenje iz
vozila njemu je heroin koji je prethodno konzumirao kući ušmrkavanjem na nos
„ispao“ na majicu koju je imao na sebi i tragovi heroina nađeni na majici su
upravo od toga. Nije se mogao sjetiti svih detalja šta se sve desilo toga dana
ali ostavlja da je bilo tako kako je navedeno u optužnici. Nije znao objasniti
iz kojih razloga je odbio potpisati zapisnik o njegovom pretresu i potvrdu o
oduzimanju predmeta, ali sada ne negira da sve što je tom prilikom od njega
oduzeto, njegovo.  
Optuženi T.I. na glavnom pretresu održanom dana 18.02.2011. godine jednako kao
u predkrivičnom i prethodnom postupku navodi da ne priznaje izvršenje
krivičnog djela, obzirom da nije znao da time što je preduzimao radnje u
nabavci opojne droge za G.V. čini krivično djelo.Nikada nikome nije prodavao
heroin, niti je posredovao u kupovini heroina. Korisnik je heroina već deset
godina i liječio se od heroinske zavisnosti tako da zadnje dvije godine nije
konzumirao heroin sve do prije mjesec ipo dana prije kritičnog događaja kada
je ponovo počeo sa konzumacijom heroina. Tada se slučajno u gradu sreo sa H.I.
kojim je razgovarao kada mu je H. rekao da ako mu treba heroin da mu može isti
nabaviti. Tom prilikom su razmijenili brojeve telefona.Od tada je heroin
kupovao kod H.I., a to je u zadnjih mjesec dana, desetak puta za sebe i G.V. u
količini od jedne do četiri polutke za iznos od 10 do 40 eura. To je radio
tako što bi se prethodno sa H. dogovorio kada, gdje, koju količinu heroina i
za koji iznos da mu donese. Dana 17.11.2010. godine treabao je kod H. da kupi
heroin za sebe i G. i da ga posle podijele. Sa V. telefona je pozvao H. i
dogovorio kupovinu jednog grama heroina za 25 eura. H. mu je kazao da dođe kod
kafića „Lokanda“ u cenatr grada gdje će mu donijeti gram heroina za 25 eura.
Stoga je zajedno sa G. njegovim vozilom pošao do grada.G. je vozilo parkirao
kod UO ,,Benz,, a on se pješke uputio prema lokalu ,,Lokanda,, da se sastane
sa H.  radi kupovine heroina. Kada je bio blizu ovog lokala primijetio je neku
gužvu i to u blizini vozila Mercedes koje koristi H. pa je odlučio da se vrati
do mjesta gdje ga je čekao G. Ubrzo pošto je sjeo u vozilo, on i G. su
kontrolisani od strane policije. G.V. poznaje već tri -četiri godine, ali sa
njim nije nikad konzumirao heroin sve do prije mjesec dana kada su zajedno
počeli isti konzumirati.Kod H.I. je kupovao heroin i za G.V. jer on nije htio
da ide po isti. On i G. bi za kupovinu heroina dali novca koliko bi ko imao,
tj. V. bi mu dao novac za heroin koji je sastavljao sa svojim novcem, zatim bi
nazvao H. i pitao ga da li mu može završiti heroin za onoliko novca koliko su
skupili on i V. i pošto bi mu H. kazao gdje da se nađu on je odlazio po heroin
i uzimao kod H. i nakon toga bi ga podijelio sa V. na način što bi svako uzeo
heroina za onoliko para koliko je i dao. Prilikom kontrole izvršene od strane
policije bio je zajedno sa G.V. u vozilu i kod njega je policija izvršenim
pretresom pronašla 25 eura, a to je novac za koji je trebao da kupi heroin od
H. za sebe i G. Od tog iznosa G. je dao 20 eura a on 5 eura. Jedna polutka je
količina od 0,50 grama.  
U dokaznom postupku sud je proveo dokaze – saslušao svjedoka G.V., a na
saglasan predlog stranaka pročitao službenu zabilješku UP PJ Podgorica broj
Ku-1030/10 od 17.11.2010. godine, zapisnik o pretresanju lica UP PJ Podgorica
broj Ku-1030/10 od 17.11.2010. godine, dvije potvrde o privremenom oduzimanju
predmeta UP PJ Podgorica broj Ku-1030/10 od 17.11.2010. godine na ime H.I.,
zapisnik o pretresanju putničkog vozila marke „Mercedes“ reg.br. .........UP
PJ Podgorica broj Ku-1030/10 od 17.11.2010. godine, dvije potvrde o
privremenom oduzimanju predmeta UP PJ Podgorica broj Ku-1030/10 od 17.11.2010.
godine, zapisnik o pretresanju lica UP PJ Podgorica broj Ku-1030/10 od
17.11.2010. godine na ime T.I., dvije potvrde o privremenom oduzimanju
predmeta UP PJ Podgorica broj Ku-1030/10 od 17.11.2010. godine na ime T.I.,
dvije potvrde o privreemenom oduzimanju predmeta UP PJ Podgorica broj
Ku-1030/10 od 17.11.2010. godine na ime G.V., zapisnik o pretresanju stana i
drugih prostorija UP PJ Podgorica broj Ku-1030/10 od 17.11.2010. godine,
potvrdu o privremeno oduzetim predmetima UP PJ Pogorica broj Ku-1030/10 od
17.11.2010. godine na ime H.F. izvještaj o vještačenju Forenzičkog centra
Danilovgrad broj 4530/10 od 06.12.2010. godine, izvod iz kaznene evidencije UP
PJ Podgorica broj 11-245/10-4413 od 29.11.2010. godine za optuženog H.I.,
izvod iz kaznene evidencije UP PJ Podgorica broj 11-245/10-4413 od 29.11.2010.
godine za optuženog T.I., te izvršio  uvid u fotoelaborat koji čini sastvni
dio izvještaja o vještačenju Forenzičkog centra Danilovgrad broj 4530/10,
fotodokumentaciju UP PJ Podgorica broj 17-28-244-2266/2915 od 18.11.2010.
godine, fotodokumentaciju UP PJ Podgorica broj 17-28-244-2265/2913 od
17.11.2010. godine i izvještaj ljekara specijaliste Doma zdravlja „Blok 5“.
Sud je odbio predlog branioca adv. V. D. da se dokazni postupak dopuni
pribavljanjem medicinske dokumentacije za optuženog T.I. koja se odnosi na
njegovo liječenje zavisnosti od opojne droge smatrajući
provođenje ovog dokaza nepotrebnim i da bi se time postupak nepotrebno
odugovlačio.  
Svjedok G.V. pred istražnim sudijom ovog suda u bitnom navodi da je konzumet
opojne droge heroin. T.I. mu je poznanik i  zajedno su konzumirali heroin.
Skupili bi novac, tako što bi dali onoliko koliko bi ko imao i T. bi išao da
kupi heroin obzirom da je T. to mogao da  odradi a zatim bi taj heroin zajedno
ušmrkavali na način što bi on napravio linije. Nije znao kod koga T. kupuje
heroin.Ime H.nije nikada čuo, niti je tog momka ikada vidio. Na taj način on i
T. su nekih desetak puta uzeli heroin, a kupovali su nekad za 20 eura, a nekad
za 25 eura. On i T.I. su trebali 17.11.2010. godine da uzmu heroin za 25 eura.
Prethodno se T. čuo telefonom s nekim a zatim mu rekao da dođe u centar grada
gdje je T. trebao da od nekoga uzme heroin. Stajao je kod zlatare u ul.N. M.
gdje je došao T., uzeo od njega 20 eura a T. je imao 5 eura, otišao, da bi se
ubrzo vratio i ušao u kola i tu ih je policija lišila slobode.  
Svjedok G.V. na glavnom pretresu održanom dana 18.02.2011. godine je ponovio
svoj iskaz dat pred istražnim sudijom ovog suda stim što je pojasnio da je u
deset navrata preko T.I. kupovao od 1 do 2 polutke heroina za iznos od 10 do
20 eura. I. T. je davao novac za heroin, tj. davali su novca koliko bi ko imao
nakon čega bi T. odlazio po heroin, ali ne zna gdje je išao i od koga je
heroin nabavljao i kada bi se vratio uzimali su heroina zavisno od toga koliko
je ko dao novca i to se sve dešavalo u nekih mjesec do mjesec ipo dana prije
kritičnog dana. Kritičnog dana T. je nakon što mu je dao 20 eura da mu kupi
heroin negdje pošao i odmah se vratio ne donijevši heroin a nakon toga ih je
policija lišila slobode.  
U službenoj zabilješci UP PJ Podgorica broj Ku-1030/10 od 17.11.2010. godine
je konstatovano da su ovlašćeni službenici nakon operativnih saznanja da će
dana 17.11.2010. godine u ul. N. M. kod UO „Lokanda“ H.I. izvršiti prodaju
opojne droge heroin. Tog dana u poslepodnevnim časovima primjetili su H.I. u
trenutku kada se nalazio u vozilu marke „Mercedes“ reg.oznaka.......Prilikom
prilaska u cilju vršenja kontrole H.I. koji se nalazio na mjestu vozača
velikom brzinom držeći u ruci jednu PVC kesicu cijepa istu ispred sebe i
prosipa sadržaj iste od koje se dio NN supstance za koju se sumnja da je
opojna droga heroin prosipa i zadržava na majici koju je nosio na sebi sa
natpisom „Yvessaintlorent“ plave boje na pruge. Prilikom ličnog pretresa H.I.
u desnom džepu od jakne pronađena je jedna polovina plastične štipaljke zelene
boje na kojoj se nalaze vidljivi tragovi svijetlo braon supstance NN porijekla
za koju se pretpostavlja da je opojna droga heroin, dok je pretresom vozila
„Mercedes“ reg.oznaka ......na sjedištu suvozača pronađen jedan isječak od
providne PVC kesice. Nedaleko od mjesta gdje je lišen slobode H.I. u cilju
kontrole zaustavili su T.I. i G.V. kojom prilikom je kod T.I. pronađen i
oduzet novac u iznosu od 25 eura.  
Iz zapisnika o pretresanju lica UP PJ Podgorica broj Ku-1030/10 od 17.11.2010.
godine se utvrđuje da su ovlašćeni radnici prilikom izvršenog ličnog pretresa
H.I. kod istog pronašli: u džepu od jakne jednu polovinu plastične štipaljke
zelene boje na kojoj se nalaze vidljivi tragovi svijetlo braon supstance NN
projekla za koju se pretpostavlja da je opojna droga heroin i na majica marke
„Yvessaintlorent“ plave boje koju je H.I. imao na sebi ispod jakne na kojoj se
nalaze vidljivi tragovi svijetlo braon supstance NN porijekla za koju se
pretpostavlja da je opojna droga heroin.  
Iz dvije potvrde o privremenom oduzimanju predmeta UP PJ Podgorica broj
Ku-1030/10 od 17.11.2010. godine se utvrđuje da su od optuženog H.I. oduzeti
jedna polovina plastične štipaljke zelene boje na kojoj se nalaze vidljivi
tragovi svijetlo braon supstance NN porijekla za koju se pretpostavlja da je
opojna droga heroin; jedna majica marke „Yvessaintlorent“ plave boje koju je
H.I. imao na sebi a na kojoj se nalaze vidljivi tragovi svijetlo braon
supstance NN porokla za koju se pretpostavlja da je opojna droga heroin; novac
u iznosu od 44,10 eura u apoenima od 1x20 eura, 2x10 eura, 3x1 euro, 2x0,50
eura i 1x0,10 centi; jedna plastična kartica „T-mobil“ sa PIN i PUK kodovima;
jedan mobilni telefon marke „Samsung C 160“ imei broja ....................sa
„Telenor“ SIM karticom za broj telefona ....................i jedan mobilni
telefon „Soni Ericsson P 990“ imei broja ..................sa „T-mobil“ SIM
karticom imsi broja ......................
Iz zapisnika o pretresanju putničkog vozila marke „Mercedes“ reg.br. ......PJ
Podgorica broj Ku-1030/10 od 17.11.2010. godine se utvrđuje da su ovlašćeni
radnici nakon izvršenog pregleda navedenog vozila na mjestu suvozača pronašli
jedan isječak od providne PVC kese.  
Iz dvije potvrde o privremenom oduzimanju predmeta UP PJ Podgorica broj
Ku-1030/10 od 17.11.2010. godine se utvrđuje da su od H.I. oduzeti jedan
isječak od providne PVC kese, putničko vozilo marke „Mercedes C230“
registarskih oznaka .................i ključ od istog.  
Iz zapisnika o pretresanju lica UP PJ Podgorica broj Ku-1030/10 od 17.11.2010.
godine se utvrđuje da su nakon pretresa T.I. kod istog pronađeni i oduzeti
jedan mobilni telefon marke „Nokia E51-1“ ime broja .................... sa
„M-tel“ SIM karticom za broj..................., jedan mobilni telefon „Sony
Erikson J1101“ imei broja ......................sa „M-tel“ SIM karticom za
broj ......................koji su pronađeni u džepu od farmerica crne boje i
u desnoj stisnutoj šaci novac u iznosu od 25 eura u apoenima od 1x20 i 1x5
eura.  
Iz dvije potvrde o privremenom oduzimanju predmeta UP PJ Podgorica broj
Ku-1030/10 od 17.11.2010. godine se utvrđuje da su od T.I. oduzeti novac u
iznosu od 25 eura u apoenima od 1x20 eura i 1x5 eura, jedan mobilni telefon
marke „Nokia E51-1“ imei broja ..................„M-tel“ SIM karticom za broj
telefona ....................i jedan mobilni telefon marke „Sony Erikson
J1101“ imei broja ...................... sa „M-tel“ SIM karticom za broj
telefona ........................
Iz dvije potvrde o privremenom oduzimanju predmeta UP PJ Podgorica broj
Ku-1030/10 od 17.11.2010. godine se utvrđuje da je od G.V. oduzet jedan
mobilni telefon marke „Nokia“ model 6303C sa imei brojem 35828110318465615 sa
„T-mobil“ karticom broja 893810000840000734043 za isti i jedan mobilni telefon
marke „Noikia“ model 6303 C imei broja 3582810318465615 i „T-mobil“ karticom
za isti.  
Iz zapisnika o pretresanju stana i drugih prostorija UP PJ Podgorica broj
Ku-1030/10 od 17.11.2010. godine  se utvrđuje da su ovlašćeni radnici prilikom
pretresa kuće vlasništvo H.F. u pomoćnom objektu pronašli i oduzeli veći broj
isječaka od PVC kese, jedna štipaljka sa tragovima svijetlo braon materije za
koju se pretpostavlja da je opojna droga heroin i jedna manja kašika sa
tragovima svijetlo braon boje za koju se pretpostavlja da je opojna droga
heroin.  
Iz potvrda o privremeno oduzetim predmetima UP PJ Pogorica broj Ku-1030/10 od
17.11.2010. godine se utvrđuje da je od H.F. oduzeta jedna manja kašika, veći
broj isječaka od PVC kese i jedna štipaljka.  
Iz izvještaja o vještačenju Forenzičkog centra Danilovgrad broj 4530/10 od
06.12.2010. godine se utvrđuje da su tom centru na analizu dostavljeni: 1)
jedna majica plave boje sa prugama na kojoj su vidljivi tragovi praškaste
supstance svijetlo braon boje, 2) dio štipavice zelene boje oduzeti od
optuženog H.I. i 3) isječci od plastične kese, 4) dio štipavice plave boje i
5) metalna kašika na kojoj su vidljivi tragovi praškaste materije svijetlo
braon boje koji su oduzeti pretresom kuće H.I. Hemijska analiza svih
dostavljenih uzoraka rađena je preliminarnom hemijskom metodom, metodom
tankoslojne hromatografije, infracrvene spektrometrije na instrumentu „Avatar
380“ i gasne hromatografije sa masenim spektrometrom GC/MS Polaris Q.
Izvršenom analizom utvrđeno je da dostavljeni uzorci pod brojem 1., 2., 4. i
5. sadrže opojnu drogu diacetilmorfin – heroin, koja supstanca djeluje na
centralni nervni sistem i izaziva stanje zavisnosti i nalazi se na listi
opojnih droga („Sl.list SRJ broj 44/02“).
Sud je izvještaj Forenzičkog centra Danilovgrad prihvatio kao stručan,
objektivan i jasan, baziran na pravilima nauke, a na koji stranke nijesu imale
primjedbi.  
Fotodokumentacijom koja čini sastavni dio izvještaja o analizi Forenzičkog
centra Danilovgrad broj 4530/10 je prikazan izgled majice plave boje na pruge
na kojoj se vide tragovi svijetlo braon boje,  isječci od PVC kese i  metalna
kašika.  
Fotodokumentacijom UP PJ Podgorica broj 17-28-244-2266/2915 od 18.11.2010.
godine prikazan je izgled  majice i tragova na istoj, mobilni telefoni,
novčanice od 1x20 eura i 1x5 eura, polovine štipaljke, kašike, polovine plave
štipaljke i isječaka od PVC kesa.  
Fotodokumentacijom UP PJ Podgorica broj 17-28-244-2265/2913 od 17.11.2010.
godine prikazan je izgled kuće – ostave vl. H.F. i parčadi PVC kesa, male
kašike i polovine štipavice.  
U izvještajima ljekara specijaliste Doma zdravlja „Blok V“ je konstatovano da
se H.I. zbog upotrebe PAS i apstinencijalne krize obraćao za ljekarsku pomoć.  
Iz izvoda iz kaznene evidencije UP PJ Podgorica broj 11-245/10-4413 od
29.11.2010. godine se utvrđuje da je optuženi H.I. osuđivan presudom Višeg
suda u Podgorici broj K-107/06 od 13.12.2006. godine zbog krivičnog djela
neovlašćena proizvodnja, držanje i stavljanje u promet opojnih droga iz člana
300. stav 1. KZ na kaznu zatvora u trajanju od dvije godine.  
Iz izvoda iz kaznene evidencije UP PJ Podgorica broj 11-245/10-4413 od
29.11.2010. godine se utvrđuje da otuženi T.I. ne prolazi kroz kaznenenu
evidenciju.  
Cijeneći provedene dokaze pojedinačno i u uzajamnoj povezanosti, sud je
nesumnjivo utvrdio činjenično stanje kao u izreci presude. Krivično pravno
ocjenjujući tako utvrđeno činjenično stanje sud je našao da su optuženi H.I. i
T.I. izvršili krivično djelo neovlašćena proizvodnja, držanje i stavljanje u
promet opojnih droga iz člana 300. stav 1. Krivičnog Zakonika.  
Sud je na nesumnjiv način utvrdio da je optuženi H.I. u peirodu od 17.10.2010.
do 17.11.2010. godine u Podgorici deset puta prodao optuženom T.I. količine od
0,50 do 2 grama heroina za novčane iznose od 10 do 40 eura, kao i dana
17.11.2010. godine 1 gram heroina za iznos od 25 eura, do koje primopredaje
nije došlo jer je optuženi H.  po uočavanju ovlašćenih policijskih službenika
PVC kesu u kojoj je bila zapakovana označena opojna droga iscijepao i prosuo
ispred sebe od čega se dio zadržao na njegovoj majici. Činjenično stanje u
odnosu na optuženog H.I. sud je prvenstveno utvrdio iz navoda odbrane
optuženog T.I. koji je tokom čitavog postupka jasno naveo H.I. kao osobu od
koje je u periodu od mjesec dana prije kritičnog dana desetak puta kupovao
heroin u količini od jedne do četiri polutke za iznos od 10 do 40 eura, da je
jedna polutka količina od 0,50 grama heroina, i to tako što bi se sa H.I.
prethodno dogovorio kada, gdje, koju količinu heroina i za koji iznos novca da
mu donese. U potpunosti je objasnio kako se i kritičnog dana 17.11.2010 godine
dogovorio telefonom sa optuženim H.I. da kupi kod njega 1 gram heroina za
iznos od 25,00 eura i da heroin preuzme u centru grada kod kafića ,,Lokanda“,
ali da isti nije kupio jer je primijetio neku gužvu u blizini vozila Mercedes
koje koristi H. zbog čega se vratio u vozilo gdje ga je čekao G., da ih je
policija tu lišila slobode i kod njega pretresom pronašla 25 eura, koji
pronađeni novac je novac za koji je trebao da kupi 1 gram heroina kod H. Ni
optuženi H.I. ne spori da je T. u kritičnom periodu prodavao heroin, kao i da
mu je kritičnog dana trebao prodati heroin zbog čega su se dogovorili da se
nađu kod lokala ,,Lokanda“ gdje je po dogovoru došao i u blizinu tog objekta
vidio službenike policije koji su odmah po njegovom dolasku prišli njegovom
vozilu i krenuli da ga izvlače iz vozila.  
Ovakvo činjenično stanje je upotpunjeno materijalnim dokazima: službenom
zabilješkom UP PJ Podgorica broj Ku-1030/10 od 17.11.2010. godine, zapisnikom
o pretresanju lica UP PJ Podgorica broj Ku-1030/10 od 17.11.2010. godine,
potvrdama o privremenom oduzimanju predmeta UP PJ Podgorica broj Ku-1030/10 od
17.11.2010. godine, na ime H.I. i T.I., iz kojih dokaza se izvodi zaključak da
su ovlašćeni službenici policije dana 17.11.2010. godine u ul.N. M. kod lokala
„Lokanda“ u poslepodnevnim časovima primjetili H.I. dok se nalazio u vozilu
marke „Mercedes“ reg.oznaka................, da su  mu prišli u cilju vršenja
kontrole. Kad ih je primijetio H.I. je iscijepao jednu PVC kesicu koju je
držao u ruci ispred sebe i prosuo sadržaj iste od koje se dio praškaste
supstance zadržao na majici plave boje na pruge marke „Yvessaintlorent“ koju
je imao na sebi  u šta se sud uvjerio uvidom u fotodokumentaciju UP PJ
Podgorica broj 17-28-244-2266/2915 od 18.11.2010. godine. Nedaleko od mjesta
gdje je lišen slobode H.I. kontrolisana su lica T.I. i G.V. kojom prilikom je
kod T.I. pronađen i oduzet novac u iznosu od 25 eura.Prilikom pretresa
optuženog H.I. na majici marke „Yvessaintlorent“, plave boje na pruge koju je
imao na sebi nađeni su tragovi supstance svijetlo braon boje, a u vozilu
„Mercedes“ reg.oznaka ...................na sjedištu suvozača pronađen jedan
isječak od providne PVC kesice. Pronadjeni isječak od providne PVC kesice i
majica sa tragovima praškaste materije su privremeno oduzeti o čemu je uredno
izdata potvrda o privremenom oduzimanju predmeta. Prilikom pretresa optuženog
T.I. je pronađeno i oduzeto 25 eura u apoenima 1 x 20 eura i 1 x 5 eura.
Da praškasta materija svijetlo braon boje koja se zadržala na majici H.I.,
koja je od njega privremeno oduzeta, sadrži opojnu drogu diacetilmorfin-
heroin, supstancu koja djeluje na centralni nervni sistem i izaziva stanje
zavisnosti, sud je utvrdio iz izvještaja Forenzičkog centra Danilovgrad broj
4530/10 od 06.12.2010. godine.  
Citirane navode iz odbrane optuženog T.I. sud cijeni kao istinite budući da su
istovjetni tokom cjelokupnog postupka i potvrdjeni od strane H.I. koji je u
cjelosti priznao izvršenje krivičnog djela koje mu se stavlja na teret na
način kako je to u svom iskazu naveo T.I. Medjutim, u navodima svoje odbrane
H. ističe da se ne sjeća da li je kritičnog dana heroin koji mu je T. tražio
da kupi i da mu ga donese kod lokala ,,Lokanda,, uopšte i ponio, a da droga
koja je pronadjena na njegovoj majici predstavlja heroin koji je prethodno
konzumirao kući ušmrkavanjem na nos, pa mu je „ispao“ na majicu koju je imao
na sebi prilikom izvlačenja iz vozila od strane policije. Ovakvu njegovu
odbranu u tom dijelu sud cijeni kao neistinitu i nelogičnu s obzirom da je u
suprotnosti sa navodima njegove odbrane gdje je jasno naveo da se prethodno
dogovorio sa T.I. o kupoprodaji heroina, te da je iz toga razloga pošao na
dogovoreno mjesto kod kafića Lokanda gdje je trebala da se izvrši primopredaja
droge a i opovrgnuta je ostalim sprovedenim dokazima a posebno navodima
službene zabilješke na koji dokaz nije bilo primjedbi. Imajući u vidu navode
njegove odbrane gdje izjavljuje da ga je kritičnog dana zvao optuženi T. i
dogovorili se o kupoprodaji heroina te da se nađu kod lokala ,,Lokanda,, zbog
čega je tu i došao, a da  heroin koji je trebao da mu preda nije pronadjen
prilikom pretresa vozila i optuženog H. od strane policije, već je nađen samo
dio opojne droge heroin koji se prilikom cijepanja kese prosuo po majici koju
je imao na sebi kako je to utvrđeno iz službene zabilješke policije to je za
sud nesporno da dio heroina koji je nađen na njegovoj majici nakon cijepanja
kese prilikom uočavanja službenika policije je heroin koji je ponio sa sobom i
trebao da preda T., a ne heroin koji je prethodno konzumirao kući ušmrkavanjem
na nos, pa mu ,,ispao,, prilikom izvlačenja iz vozila od strane policije. Zato
je za sud nelogično da se predmetni dogadjaj u vozilu desio kako to optuženi
opisuje.Osim toga nedaleko od mjesta gdje je lišen slobode H.I. policija je
zaustavila T.I. i G.V. kojom prilikom je kod T.I. pronađen i oduzet novac u
iznosu od 25 eura, kako to proizilazi iz službene zabilješke i potvrde o
oduzimanju predmeta od optuženog T., a što i optuženi T. potvrđuje kada navodi
da je policija kod njega pronašla 25 eura za koje je trebao da kupi heroin od
H. ali da nije uspio jer je vidio neku gužvu u blizini vozila Mercedes koje
koristi H.  
Radnja izvršenja krivičnog djela neovlašćena proizvodnja, držanje i stavljanje
u promet opojnih droga iz člana 300. stav 1. Krivičnog Zakonika, prodajom
opojne droge ostvarena je postizanjem sporazuma između kupca i prodavca o robi
(opojnoj drogi) i cijeni, tako da za postojanje djela nije neophodno da se
droga i preda kupcu. U konkretnom slučaju sporazum o cijeni i robi – opojnoj
drogi je bio postignut kritičnog dana (17.11.2010.g.) između optuženog H. kao
prodavca i optuženog T. kao kupca kada je optuženi T. telefonom pozvao
optuženog H. i sa njim dogovorio kupoprodaju 1 grama heroina za iznos od 25
eura i da se kupoprodaja izvrši kod lokala ,,Lokanda“, pa je bez uticaja to
što optuženi H.opojnu drogu nije predao optuženom T. kao kupcu, jer je opojnu
drogu koja je bila zapakovana u PVC kesi po uočavanju ovlašćenih policijskih
službenika iscijepao i prosuo od čega se dio zadržao na njegovoj majici.  
Da je optuženi T.I. neovlašćeno posredovao u kupovini opojne droge – heroin –
supstance proglašene za opojnu drogu Rješenjem o utvrđivanju opojnih droga
(„Sl.list SRJ“ broj 44/02) na način što je u peirodu od 17.10.2010. do
17.11.2010. godine u Podgorici deset puta kupovao od okrivljenog H. u ime i za
račun G.V. – konzumenta ove droge količine od 1 – 2 polutke opojne droge
heroina za iznose od 10 – 20 eura, sa novcem prethodno dobijenim od G. sud je
utvrdio iz iskaza svjedoka G.V. Ni optuženi T. ne poriče da je za G. kupovao
heroin kod H. u kritičnom periodu desetak puta.  
Optuženi T.I. u svojoj odbrani, kako u predkrivičnom i prethodnom postupku,
tako i na glavnom pretresu u bitnom je objasnio da su on i G.V. sakupljali
novac za kupovinu heroina tako što bi svako dao onoliko koliko bi imao i za
taj novac bi on zatim kupio heroin od H.. Kupljenu drogu bi dijelili na način
što bi svako uzeo onoliko heroina koliko je novca dao. Vjerodostojnost njegove
odbrane je potvrdjena iskazom svjedoka G.V. koji je izjavio a na glavnom
pretresu i pojasnio da bi njih dvojica skupili novac za kupovinu heroina, tako
što bi svako dao onoliko koliko bi imao, zatim optuženi T.I. kupovao heroin
kod njemu nepoznate osobe, a potom ga dijelili shodno tome koliko je ko dao
novca. Na opisani način je 10-tak puta kupio heroin preko T. za iznos od 10 do
20 eura, a to je količina od jedne ili dvije polutke. Posebno je istakao da su
kritičnog dana došli u centar grada da bi T. za njih dvojicu kupio heroin za
iznos od 25 eura od kojeg je on dao 20 eura a T. 5 eura, da je T. negdje
otišao i brzo se vratio, da heroin nije donio i da ih je policija odmah nakon
toga lišila slobode.  
Posredovanje u kupovini ili prodaji je svaka radnja treće osobe različita od
prodavca ili kupca koja je usmjerena na povezivanje kupca sa prodavcem o
kupoprodaji droge. Radnja posredovanja kao povezivanje kupca sa prodavcem u
sebi uključuje određeno sudjelovanje posrednika u izvršenju kupoprodaje, kao
što je donošenje novca prodavcu, odlazak po drogu, ponekad i kupovinu opojne
droge i za vlastite potrebe. Takođe, takvo ponašanje je inkrimisano i bez
obzira da li je bilo uspješno ili ne.  
Iz navedene činjenične građe sud nalazi da je optuženi T.I. bio taj koji je
sam išao da kupi heroin od optuženog H.I., a za novac prethodno dobijen od
G.V. i novac koji je i sam imao pa se u takvim njegovim radnjama ogleda uloga
posrednika u kupovini opojne droge heroin, a ne u kupoprodaji kako je to
navedeno u optužnici zbog čega sud nije prihvatio da je optuženi T.
neovlašćeno posredovao u kupoprodaji heroina, jer nije doveo u vezu G.V. kao
kupca i optuženog H.I. kao prodavca kako je to utvrđeno provedenim dokazima –
saglasnim iskazima optuženog T. i svjedoka G. Znači, posredovanje između kupca
i prodavca je izvršeno činom optuženog T.Bez njegovog doprinosa i uloge do
kupovine ne bi došlo jer G.V. ne zna ko je prodavac i ne bi mogao obaviti
kupovinu da nije optuženog T. S toga za sud je nesumnjivo utvrđeno da je
optuženi T. posredovao u kupovini opojne droge heroin između H.I. kao prodavca
i lica G.V. kao kupca, na način što je išao po drogu, donosio novac prodavcu
(novac dobijen od G.V.), istovremeno kupujući heroin i za sebe(od novca koji
je lično imao), od kojeg su uzimali svako od njih onoliko koliko bi novca dao,
pa je optuženi takvim svojim radnjama sa direktnim umišljajem ostvario sva
bitna obilježja bića krivičnog djela – neovlašćena proizvodnja, držanje i
stavljanje u promet opojnih droga iz člana 300. stav 1. Krivičnog zakonika, za
što je kao izvršilac krivično pravno odgovoran a radi čega ga je sud oglasio
krivim kao u izreci presude.  
Bez obzira što u cjelosti potvrdjuje činjenične navode optužnice, optuženi
T.I. ne priznaje da je izvršio krivično djelo koje mu se stavlja na teret jer
smatra da nije znao da time što je išao i kupovao heroin za G.V. čini krivično
djelo. Ovakve navode njegove odbrane sud ne može prihvatiti imajući u vidu da
mu je kao stalnom korisniku opojne droge, kako se sam predstavlja, morao biti
poznat značaj opojne droge heroin, njena strogo kontrolisana primjena i
upotreba. Sa ovog razloga nesumnjiv je zaključak suda da je optuženi T. mogao
i bio dužan da zna za štetni uticaj opojnih droga, njihovu zabranu
prometa.Sama priroda izvršenog djela ukazuje da razlozi za pravnu zabludu na
koje se poziva optuženi nijesu opravdani imajući u vidu da je optuženi preko
sredstava javnog informisanja (televizije, radija i novina) koja su mu
dostupna, posebno baveći se novinarskim poslom sigurno bio informisan o
značaju predmetne droge i sa inkriminisanošću prometa iste. Optuženi je
imajući u vidu prirodu izvršenog krivičnog djela mogao i bio dužan da zna da
je njegovo postupanje u konkretnom slučaju zabranjeno i da se za isto odgovara
koja okolnost je po ocjeni suda optuženom sigurno bila poznata iako on navodi
suprotno. Zato sud ovakvu njegovu odbranu cijeni  kao neistinitu i smišljenu u
cilju izbjegavanja krivičnopravne odgovornosti.  
Sud je u konkretnom slučaju posebno cijenio psihički odnos optuženih prema
izvršenom krivičnom djelu, pa je nesumnjivo zaključio da su optuženi predmetno
krivično djelo izvršili sa direktnim umišljajem. Okolnost da su postupali
neovlašćeno, da je djelo protivpravno, predstavlja bitno obilježje ovog
krivičnog djela, a koja okolnost im je po ocjeni ovog suda bila sigurno
poznata, jer su bili svjesni da nemaju potrebna ovlašćenja za proizvodnju i
stavljanje u promet opojnih droga, što znači da je kod optuženih postojala
svijest o svim obilježjima predmetnog krivičnog djela i htjenje njegovog
izvršenja.  
Krivično djelo za koje su optuženi oglašeni krivim je krivično djelo sa
blanketnom dispozicijom, pa je kod ovog krivičnog djela pored navođenja
činjenica i okolnosti koje čine obilježja ovog krivičnog djela a o kojima se
sud izjasnio,bilo nužno navesti i materijalno pravni propis od kojeg zavisi
postojanje ovog djela. Naime, heroin je supstanca koja je proglašena za opojnu
drogu Rješenjem o utvrđivanju opojnih droga („Sl.list SRJ broj 44/02“) pod
hemijskim nazivom diacetilmorfin. Prema tome, optuženi su postupajući na način
bliže opisan u izreci presude, postupali suprotno odredbama zakona o
proizvodnji i prometu opojnih droga („Sl.list SRJ broj 46/96 i 37/02“).  
Sud je cijenio i ostale provedene dokaze ali je našao da su bez uticaja na
drugačiju odluku suda.  
Dakle, sud je nesumnjivo utvrdio da su se u radnjama optuženih ostvarili svi
bitni elementni bića krivičnog djela neovlašćena proizvodnja, držanje i
stavljanje u promet opojnih droga iz člana 300. stav 1. Krivičnog zakonika.  
Odlučujući o kazni koju treba izreći optuženima sud je cijenio sve okolnosti u
smislu člana 42. Krivičnog zakonika koje utiču da kazna bude veća ili manja,
pa je od olakšavajućih okolnosti na strani optuženog H.I. cijenio da se radi o
mlađoj osobi, da je priznao krivično djelo stavljeno mu na teret i iskazao
kajanje zbog učinjenog, dok je od otežavajućih okolnosti cijenio njegovu
raniju osuđivanost i to za isto krivično djelo za koje mu je bila izrečena
kazna zatvora od dvije godine, znači da je djelo za koje je oglašen krivim
učinio u specijalnom povratu i da izrečena kazna po ranijoj osudi nije
popravno djelovala na njega da više ne vrši krivična djela zbog čega ga je
osudio na kaznu zatvora u trajanju od 2 (dvije) godine i 6 (šest) mjeseci,
ocijenivši da je ova kazna zatvora adekvatna krivici i krivično pravnoj
odgovornosti optuženog, te da će se sa istom u potpunosti ostvariti posebna
svrha kažnjavanja iz člana 32. KZ-a u okviru opšte svrhe izricanja krivičnih
sankcija iz člana 4. KZ-a i sa uvjerenjem da će se optuženi ubuduće kloniti
vršenja ovakvih ili sličnih krivičnih djela. Optuženom T.I. kao olakšavajuće
okolnosti sud je cijenio raniju neosudjivanost, loše imovno stanje,
nezaposlenost, da je u izvršenju djela za koje je oglašen krivim preduzeo
radnju posredovanja koja je po ocjeni ovog suda blaža od ostalih radnji
izvršenja koje su alternativno propisane u članu 300 stav 1 KZ, a kako
otežavajućih okolnosti na njegovoj strani nije bilo sud je našao da
olakšavajuće okolnosti u svojoj sveukupnosti predstavljaju osobito
olakšavajuće okolnosti u smislu čl. 45. i 46. KZ pa mu je izrekao kaznu
zatvora ispod zakonskog minimuma osudivši ga na kaznu zatvora u trajanju od
šest mjeseci, sa uvjerenjem suda da će se sa ovom kaznom u okviru opšte svrhe
izricanja krivičnih sankcija po članu 4. Krivičnog zakonika, postići svrha
kažnjavanja iz člana 32. Krivičnog zakonika, odnosno da će se optuženi kloniti
vršenja ovih ili sličnih krivičnih djela.
Izrečene kazne su po ocjeni suda srazmjerne krivično pravnoj odgovornosti
optuženih, ličnosti optuženih kao njihovih izvršilaca i težini izvršenog
krivičnog djela.  
Shodno članu 51. Krivičnog zakonika, optuženima se u izrečene kazne zatvora
uračunava vrijeme koje su proveli u pritvoru i to optuženom H.I. od
17.11.2010. godine do 21.02.2011. godine, a optuženom T.I. od 17.11.2010.
godine do 19. 11.2010. godine.  
Kako su optuženi oglašeni krivim i krivično pravno odgovornim to ih je sud
shodno članu 199. i 202. ZKP-a obavezao da na ime troškova krivičnog postupka
plate ovom sudu i to optuženi H.I. novčani iznos od 1.200,00  eura a otpuežni
T.I. novčani iznos od 600,00 eura koji se odnose na troškove branioca po
službenoj dužnosti, a na ime sudskog paušala novčani iznos od po 50,00 eura
koji paušal je odmjeren shodno složenosti i dužini trajanja postupka i
imovinskim prilikama optuženih, a sve prednje u roku od 15 dana po
pravosnažnosti ove presude pod prijetnjom prinudnog izvršenja.  
Na osnovu izloženog odlučeno je kao u izreci presude.  
                                 VIŠI SUD U PODGORICI  
                                      21.02.2011.godine

ZAPISNIČAR                                        PREDSJEDNIK VIJEĆA-SUDIJA
Vera Popović                                                   Biljana
Uskoković  
PRAVNA POUKA:  
Protiv ove presude može se izjaviti žalba Apelacionom sudu Crne Gore,  u roku
od 15 dana, od dana prijema pismenog otpravka presude, a preko  Višeg suda u
Podgorici.  
                                       Tačnost otpravka tvrdi i ovjerava  
                                        Namještenik suda Vera Popović  
                             __________________________
