OSNOVNI SUD U ROŽAJAMA
K.br.98/13.
U IME CRNE GORE
OSNOVNI SUD U ROŽAJAMA i to Predsjednik suda Camić Zahit, kao sudija
pojedinac, sa zapisničarem Burdžović Adisom, odlučujući po optužnom predlogu
Osnovnog Državnog Tužilaštva iz Rožaja Kt.br. 133/13. od 05. jula 2013.godine,
protiv okrivljenog H. O. iz Rožaja zbog krivičnog djela kradja iz čl. 239.
st.1. Krivičnog Zakonika, nakon održanog glavnog i javnog pretresa u prisustvu
Zamjenika Osnovnog Državnog Tužioca Aldina Kalača iz Rožaja, oštećene L. K. i
orkivljenog dana 30.7. 2013.g. donio je i javno objavio
P R E S U D U
H.O., JMB . od oca Z. i majke H., rodj. B., rodjen .. godine u Rožajama, gdje
i živi, drž. CG, razumije crnogorski jezik, a maternji jezik mu je Bosanski,
pismen, završio SSS, zapošljen u JP Komunalno, oženjen, otac jednog
maloljetnog djeteta, siromašnog imovnog stanja, neosudjivan.
K R I V J E
Što je:
Dana 21.5.2013. godine, na Gradskom trgu u Rožajama u neposrednoj blizini
Centra za kulturu u namjeri da sebi pribavi protivpravnu imovinsku korist u
vrijednosti od 320,00 eura, oduzeo tudju pokretnu stvar-mobilni telefon marke
Alkatel one touch IMEI broja 3557609040818750, vlasništvo L. K.na način što je
neopaženo prišao, iskoristio nepažnju i nesmotrenost oštećene i sa klupe
oduzeo telefon, nakon čega je SIM karticu uništio, potom je telefon dao E.
D.koja je isti prodala T. M. za 40,00 eura, novac od prodaje E. je dala
okrivljenom,
-čime je izvršio krivično djelo kradja iz čl. 239.st.1. Krivičnog Zakonika.
Pa mu sud na osnovu pomenuih zakonskih propisa, primjenom čl.
4.13.15.32.36.52.53.54. Krivičnog Zakonika, čl. 226.229. i 374. Zakonika o
Krivičnom Postupku i z r i č e
USLOVNU OSUDU
Kojom mu utvrdjuje kaznu zatvora u trajanju od 45 (četrdesetpet) dana i
istovremeno odredjuje da se ista neće izvršiti ukoliko osudjeni u roku od 1
(jedne) godine, od dana pravnosnažnosti presude, ne izvrši novo krivično
djelo.
Da plati u korist budžetskih sredstava na ime troškova krivičnog postupka –
paušala iznos od 40 eura u roku od 15 dana po pravnosnažnosti ove presude.
O b r a z l o ž e n j e
ODT iz Rožaja podnio je optužni predlog Kt.br.133/13. od 05. jula 2013.
godine, protiv okrivljenog H. O. iz Rožaja zbog krivičnog djela kradja iz čl.
239.st.1. KZ.
Na glavnom pretresu Zamjenik ODT-a precizirao je činjenični opis iz optužnog
predloga, kao u izreci presude. Istakao je da je izvedenim dokazima utvrdjeno
da je okrivljeni izvršio krivično djelo za koje je optužen. Predložio je da
sud okrivljenog za izvršeno krivično djelo oglasi krivim i izrekne mu uslovnu
osudu kojom će mu utvrditi kaznu zatvora u trajanju od 45 dana i istovremeno
odrediti da se ista neće izvršiti ukoliko isti u roku od jedne godine dana ne
izvrši novo krivično djelo.
Oštećena L. K.nije se pridružila krivičnom gonjenju ODT-a u odnosu na
okrivljenog i nije postavila imovinsko pravni zahtjev.
Okrivljeni H. O. na glavnom pretresu je izjavio da ne priznaje izvršenje
krivičnog djela ni krivicu za krivično djelo za koje je optužen.
U svojoj odbrani istakao je: da radi u JP K. u Rožajama, na radnom mjestu
higijeničar. Dana 21.5. ove godine bio je na gradskom trgu gdje je čistio trg.
U blizini Centra kulture, ispod jedne klupe vidio je mobilni telefon
rastavljen na djelove. Telefon je uzeo. U toj blizini nikog nije primijetio. U
telefonu nije bilo SIM kartice i isti je držao nekoliko dana. E. D. ovaj
telefon je dao, da ga nekom proda, što je ona i učinila za iznos od 25 eura,
koji novac mu je dala. Policiji nije prijavio da je telefon našao. Nije mu
poznato kolika je vrijednost tog telefona, samo zna da je isti upotrebljavan.
Slabog je imovnog stanja, dijete mu je bolesno, tako da ima izdataka oko
njegovog liječenja.
Na glavnom pretresu sud je izveo dokaze: saslušao u svojstvu svjedoka E. D.,
T. M., u svojstvu svjedoka – oštećene L. K., pročitao potvrdu o privremeno
oduzetim predmetima br. 02.od 28.6.2013. godine i pročitao izvod iz kaznene
evidencije na ime okrivljenog.
Svjedok E. D. istakla je:
Da joj je dana 21.5. ove godine okrivljeni ponudio da kupi jedan telefon marke
„Alkatel“ za iznos od 35 eura. Nije imala novac da telefon kupi, a okrivljeni
je kazao da ne može da je čeka za novac. Pitala je T. M. da li će telefon da
kupi, na šta je isti pristao, te mu je telefon dala za iznos od 35 ili 40
eura, ne zna tačno tako da je novac dala okrivljenom. Nije joj poznato kolika
je vrijednost tog telefona, a okrivljeni joj je kazao da je telefon našao i da
mu se niko nije javio da je njegov.
Svjedok T. M. istakao je:
Da mu je dana 21.5. ove godine E. donijela jedan telefon marke „Alkatel“ i
pitala ga da li će isti da kupi. Kazala mu je da je telefon nekog čovjeka i da
ga prodaje. Vidio je da je telefon veće vrijednosti, ali je isti kupio za
iznos od 40 eura. U telefonu nije imalo SIM i memorijske kartice. U telefon je
stavio svoju SIM karticu i isti koristio. Nakon mjesec dana pozvan je u
policiji u vezi telefona gdje mu je rečeno da je telefon ukraden, tako da mu
je isti oduzet. E. mu nije vratila novac, a okrivljeni mu je kazao da će mu
vratiti novac, koji je dao za telefon, ali mu isti još nije dao.
Svjedok – oštećena L. K., istakla je: da je učenica Gimnazije u Rožajama. Dana
21.5. ove godine, zadužila je profesorica S. D. da sa kamerom snimi neke
detalje u gradu u vezi neke reklame. Pošla je sa još četiri učenika u grad da
obavi to snimanje. Imala je mobilni telefon marke „Alkatel“ sa SIM i
memorijskom karticom. Telefon je početkom ove godine dobila na poklom i
njegova vrijednost je bila 320 eura. Kada su bili na gradskom trgu, odakle je
snimala detalje hotela Rožaje, pošto je u rukama držala kameru, telefon je
odložila na klupi koja se nalazi na gradskom trgu u blizini Centra za kulturu.
Njeni drugovi su bili pored nje dok je snimala, tako da se ne sjeća da li je u
toj blizini bio i okrivljeni. Nakon 2-3 minuta, koliko je trajalo snimanje
kamerom, okrenula se da uzme telefon i vidjela je da istog nema na klupi gdje
ga je odložila. Odmah je prijavila to u policiji, a prethodno je pokušala da
pozove svoj broj telefona, ali je bio isključen. Nakon mjesec dana pozvana je
u policiji gdje joj je rečeno da je telefon pronadjen kod T. M.. Telefon joj
je vraćen bez SIM i memorijske kartice, sa manjim vizičkim oštećenjima. M. joj
je kazao da je telefon kupio kod E. D. bez kartica. Kada je pitala E. u vezi
kartica, njena majka se prema njoj arogantno odnijela, dok joj je E. kazala da
u vezi kartica ne zna ništa i da je telefon uzela kod okrivljenog.
Sud je cijeneći iskaz okrivljenog i izvedene dokaze pojedinačno i u vezi sa
ostalim izvedenim dokazima, te je na osnovu takve ocjene utvrdio činjenično
stanje opisano u izreci presude.
Iz iskaza okrivljenog se vidi:
Da je on pomenutog dana bio na gradskom trgu koji je čistio obzirom da radi u
komunalnom preduzeću. Da je pored klupe koja se nalazi na gradskom trgu
primijetio telefon koji je uzeo. Taj telefon je ponudio na prodaju E., koji
ona nije kupila, već je isti prodala drugom čovjeku za šta mu je dala 35 eura.
U ovom dijelu sud je njegov iskaz prihvatio kao tačan i objektivan jer je
saglasan izvedenim dokazima i u tom dijelu je isti uzeo kao dokaz. Medjutim,
njegov iskaz u dijelu koji se odnosi da je telefon našao rasklopljen ispod
klupe, da u istom nije bla SIM kartica, i da nikog nije primijetio u toj
blizini, sud nije mogao prihvatiti, jer je isti u tom dijelu usmjeren ka
izbjegavanju krivično pravne odgovornosti i suprotan je izvedenim dokazima.
Iskaz svjedoka E. sud je prihvatio kao tačan i objektivan. Naime, iz njenog
iskaza se vidi da je ona pomenutog dana predmetni telefon ponudila na prodaju
T. M.pošto joj je prethodno okrivljeni taj telefon ponudio da ona kupi. Pošto
nije imala novac, telefon je ponudila M. koji je isti kupio za iznos od 40
eura, s tim što se ne sjeća tačnog iznosa i taj novac je dala okrivljenom.
Njen iskaz ničim nije doveden u sumnju i saglasan je sa iskazom svjedoka T.
M., čiji je iskaz sud takodje prihvatio kao tačan i objektivan, a iz čijeg
iskaza proizilazi da je on za taj telefon E. dao 40 eura, a da u istom nije
bila SIM i memorijska kartica. Da je telefon vrijedio više od iznosa koji je
za isti dao. Iskazima ovih svjedoka nije prigovorio ni sam okrivljeni, tako da
nije imalo razloga da sud istima ne povjeruje.
Iz iskaza svjedoka – oštećene L., se vidi da je ona pomenutog dana predmetni
telefon odložila na klupi u neposrednoj blizini Centra za kulturu. Da je u tom
momentu kamerom snimala objekat hotela Rožaje i da su pored nje bili njeni
drugovi. Kad se nakod 2-3 minuta okrenula da telefon uzme, vidjela je da istog
nema na tom mjestu, tako da je to prijavila policiji. Pokušala je da pozove
svoj broj sa drugog telefona, ali vezu nije mogla uspostaviti, jer je telefon
bio isključen. Telefon joj je vraćen nakon mjesec dana sa manjim fizičkim
oštećenjima, a da je njegova vrijednost 320 eura. Njen iskaz sud je prihvatio
kao tačan, logičan i ubjedljiv i kao takav saglasan sa ostalim izvedenim
dokazima, a u odlučnim činjenicama i sa iskazom okrivljenog. U pogledu
vrijednosti telefona ni sam okrivljeni nije prigovorio, tako da je sud
nesporno utvrdio da njegova vrijednost iznosi 320 eura.
Pravnom ocjenom utvrdjenog činjeničnog stanja, sud je našao da su u radnjama
okrivljenog sadržani svi bitni elementi krivičnog djela kradje iz čl.
239.st.1. KZ izvršenog na način, vrijeme i mjestu kako je opisano u izreci
presude. Naime, okrivljeni je pomenutog dana oduzeo tudju pokretnu stvar,
telefon marke „Alkatel“ vlasništvo L. K.u vrijednosti od 320 eura, u namjeri
da njegovim prisvajanjem sebi pribavi protivpravnu imovinsku korist.
Cijeneći psihički odnos okrivljenog prema izvršenom krivičnom djelu, sud je
našao da je isti u konkretnom slučaju bio svjestan da se radi o tudjoj
pokretnoj stvari, koju je oduzeo, te je pristao na nastupanje zabranjene
posledice koja je u konkretnom slučaju i nastupila.
Za izvršeno krivično djelo sud je našao da je okrivljeni krivično pravno
odgovoran, te ga je za isto oglasio krivim, pošto je našao da nema elemenata
koji bi isključivali njegovu krivično pravnu odgovornost i izrekao mu uslovnu
osudu utvrdjujući mu pri tom kaznu zatvora u trajanju od 45 dana, i
istovremeno odredjujući da se ista neće izvršiti ukoliko isti u roku od jedne
godine ne učini novo krivično djelo.
Prilikom izricanja uslovne osude, kao mjere upozorenja okrivljenom za izvršeno
krivično djelo sud je imao u vidu ličnost izvršioca predmetnog krivičnog
djela, njegovo dosadašnje vladanje, što potvrdjuje i njegova neosudjivanost,
da je otac jednog maloljetnog djeteta, da je slabog imovnog stanja, njegov
odnos prema izvršenom krivičnom djelu, pa mu je sud u tom smislu vodeći računa
o svrsi uslovne osude, kao mjere upozorenja izrekao uslovnu osudu ubijedjen da
će se upozorenjem uz prijetnju kaznom dovoljno uticati na okrivljenog da više
ne vrši krivična djela shodno čl. 4. u vezi čl. 32. KZ.
U smislu čl. 226. i 229. ZKP, sud je obavezao okrivljenog da plati u korist
budžetskih sredstava na ime troškova krivčnog postupka – paušala iznos od 40
eura, a ovo imajući u vidu trajanje i složenost krivičnog postupka.
OSNOVNI SUD U ROŽAJAMA, dana 30.7.2013. godine.
ZAPISNIČAR PREDSJEDNIK SUDA
Adisa Burdžović s.r. Zahit Camić s.r.
PRAVNA POUKA: Protiv ove presude može se izjaviti žalba
u roku od 8 dana od dana prijema iste i to Višem sudu u
Bijelom Polju, a preko ovog suda.