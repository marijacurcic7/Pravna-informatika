K.br.207/10
U IME NARODA
VIŠI SUD U PODGORICI, u vijeću sastavljenom od sudije Jović Dragoja, kao
predsjednika vijeća, sudije Miljane Pavlićević i sudija porotnika Milović
Boška, Djurović Ljiljane i Šljivančanin Radisava, kao članova vijeća, uz
učešće namještenika suda Anele Mulić, kao zapisničara, u predmetu protiv
optuženih S. A. i G. P., zbog krivičnog djela teško ubistvo iz čl.144 tač.1
Krivičnog zakonika CG, nakon održanog glavnog i javnog pretresa dana
11.03.2011 godine, kome su prisustvovali Sanja Jovićević zamjenik Višeg
državnog tužioca u Podgorici, optuženi S. A. koga brani B. Đ., advokat iz
Podgorice i G. P. koga brane A. M., advokat iz Ulcinja i Novak Laković,
advokat iz Podgorice, donio je i 22.03.2011. godine javno objavio  
P R E S U D U
OPTUŽENI:  
1.S.A., rodjen..... godine u mjestu F. – R. A., sa prebivalištem u SAD B.,
moler, otac jednog djeteta, državljanin Republike Albanije, ranije osudjivan i
to presudom Okružnog suda u Kruji zbog krivičnog djela - oružana pljačka iz
člana 140 i 25 Krivičnog zakonika Republike Albanije na jedinstvenu kaznu
zatvora u trajanju od 15 godina, u pritvoru od 15.09.2006. godine, pa nadalje  
2. G.P., rodjen..... godine, selo P. – D. – R. A., gdje je i stalno
nastanjen, radnik, otac jednog djeteta, vojsku služio, srednjeg imovnog
stanja, osudjivan i to na godinu ipo dana zatvora zbog krivičnog djela -
nasilje u porodici koju kaznu je izdržao u Americi gdje je i osudjivan, u
pritvoru od 15.09.2006. godine, pa nadalje  
K R I V I     S U
Što su:  
Dana 15.09.2006. godine, oko 17,30 časova, na lokalnom putu Ostros - Sjerč, u
mjestu Ćurijan, Opština Bar, po prethodnom dogovoru, na podmukao način lišili
života H. R., tako što su sa skrovitih mjesta tri dana dvogledom osmatrali
kuću oštećenog i pratili njegovo kretanje, čekajući pogodan trenutak da ga
liše života, da bi označenog dana došli iznajmljenim vozilom, sa sobom poneli
dva pištolja marke CZ kalibra 9 mm i CZ 7,65 mm, fabričkog broja 152568, sa
prigušivačem, parkirali se na putu kojim je oštećeni prolazio sa stokom,
sačekali ga da naidje, nakon čega su sa vozilom kojim je upravljao S.A., a u
kojem se kao suvozač nalazio G.P., krenuli prema oštećenom, prišli mu sa
ledja, skoro zaustavili vozilo, u momentu kada nije očekivao, okrivljeni S.A.
je kroz prozor iz pištolja marke "CZ" model 70 kalibra 7,65 mm fabričkog broja
152568 sa prigušivačem, ispalio jedan projektil koji ga je pogodio u glavu i
nanio mu tešku tjelesnu povredu ranu prostrelinu, pa je usled iskrvavljenja iz
raskidanih krivnih sudova glave i vrata, potpomognuto udisanjem krvi duž
kanala rane, kod istog nastupila smrt, nakon čega su pobjegli sa lica mjesta,
zatim stali pored puta da bi obrisali krv sa auta i torbicu sa pištoljima
sakrili, a potom vozilom kojim je sada upravljao okrivljeni G.P. velikom
brzinom se uputili prema Ulcinju,  
- čime su kao saizvršioci izvršili krivično djelo - teško ubistvo iz člana
144 tačka 1 Krivičnog zakonika CG.  
pa ih sud primjenom navedenih odredbi citiranog zakona te čl. 36, 42, 51 KZ i
čl. 364 Zakonika o krivičnom postupku  
O S U D J U J E
S.A. na kaznu zatvora u trajanju od 20 (dvadeset) godina, u koju kaznu mu se
uračunava vrijeme provedeno u pritvoru počev od 15.09.2006. godine, pa
nadalje,  
G.P. na kaznu zatvora u trajanju od 15 (petnaest) godina, u koju kaznu mu se
uračunava vrijeme provedeno u pritvoru počev od 15.09.2006. godine, pa
nadalje.  
Oštećena porodica pok. H. R. upućuje se da imovinski pravni zahtjev za naknadu
štete u cjelini ostvaruje u parničnom postupku.  
Optuženi se svaki ponaosob obavezuje na plaćanje troškova krivičnog postupka u
iznosu od po 4.435,00 eura, kao i paušal u iznosu od po 300,00 eura, u roku od
15 dana po pravosnažnosti presude.  
O b r a z l o ž e n j e
Optužnicom Višeg državnog tužilaštva u Podgorici Kt.br. 252/06 od 01.02.2007.
godine, okrivljenim S.A. i G.P. stavljeno je na teret da su kao saizvršioci
izvršili krivično djelo teško ubistvo iz čl. 144 tač. 1 Krivičnog zakonika CG,
koje je činjenično opisano kao u izreci presude, sa jednom preciziranom
činjenicom o kojoj će biti kasnije riječi u daljem obrazloženju ove presude.  
Sud je na zapisnicima o glavnom pretresu naveo da je u dokaznom postupku u
skladu sa zakonom saslušao svjedoke: O. O., H. H., vještake medicinske struke
dr D. Č., balističke struke M. M., predstavnika komisije Instituta za sudsku
medicinu u Beogradu dr O. S., hemijske struke I. A., vještaka za
telekomunikacije B. P., pročitao izjavu punomoćnika oštećene porodice, iskaze
svjedoka F. R., H. A., B. Ć. H. A.2., A. N., H. N., M. Ć., D. E., nalaz i
mišljenje vještaka biohemijske struke R. F. broj 3482/06 i 191/09, zapisnik o
rekonstrukciji dogadjaja K br. 207/10 od 17.12.2010. godine i izvršen uvid u
skicu lica mjesta i sačinjenu fotodokumentaciju povodom obavljene
rekonstrukcije, zapisnik o uvidjaju Kri br. 634/06 od 15.09.2006. godine,
službenu zabilješku u vezi izvršenog uvidjaja od 15.09.2006. godine, Izvještaj
o alkoholisanosti na ime H. R. br. 1404 od 18.09.2006. godine, Izvještaj o
izuzimanju tragova MUP-a Centra za krim. tehniku 08 - br. 2445-31926/1 od
26.09.2006. godine (dva) i izvršio uvid u fotodokumentaciju, pročitao službenu
zabilješku OP - Ostros (četiri) od 15.09.2006. godine, dvije službene
zabilješke CB Bar od 16.09.2006. godine, četiri službene zabilješke OB Ulcinj
od 15.09.2006. godine, službenu zabilješku MUP-a RCG Stanice granične policije
Bar br. 051/06-65 od 15.09.2006. godine, službenu zabilješku MUP-a RCG CB Bar
od 16.09.2006. godine, na okolnosti zasutavljanja vozila p.m.v. marke Polo,
službenu zabilješku OP Ostros na okolnosti pronalaska krpe sa tragovima krvi
sačinjena dana 16.09.2006. godine, službenu zabilješku CB Bar Ku 527/06 od
17.09.2006 godine, ugovor o najmu Renta car od 13.09.2006. godine, Izvještaj o
prelasku lica na graničnom prelazu Sukobin u periodu od 07.09. do 16.09.2006.
godine, potvrde (pet) o oduzimanju predmeta od S. A. OB Ulcinj dana
15.09.2006. godine, potvrde (tri) o oduzimanju predmeta od D. P. OB Ulcinj
dana 15.09.2006. godine, zapisnike o pretresanju stana na ime optuženog G.P.
sačinjeni od strane OB Ulcinj dana 15.09.2006. godine i o pretresanju stana na
ime S.A.a sačinjeni od strane OB Ulcinj dana 15.09.2006. godine, potvrdu o
privrmeno oduzimanju predmeta MUP-a RCG OP - Ostros od 15.09.2006. godine na
ime H. A., nalaz i mišljenje Komisije vještaka neuropsihijatara R. K. i dr B.
K. od 27.10.2008. godine o duševnom zdravlju S.A., izvršio uvid u zdravstveni
karton na ime S.A., u listing dolazno - odlaznih poziva za tel. br.
069/577-483 koji koristi S.A. i 069/478-256 koji je koristio G.P. za period od
11.- 16.09.2006. godine, u spise predmeta Kri br. 616/08 ovog suda tačnije u
zahtjev Ministarstva pravosudja Republike Albanije koji je dostavljen
Ministarstvu pravde Crne Gore sa zahtjevom za izručenje albanskog državljanina
S.A. radi izdržavanja kazne zatvora, jer je presudom Okružnog suda u Krui
osudjen na jedinstvenu kaznu zatvora u trajanju od 15 godina zbog krivičnog
djela "opljačkanje oružjem" iz čl. 140 i 25 Krivičnog zakonika Republike
Albanije, te je pročitana i odluka za izvršenje krivičnih odredaba br. 39,
2003. godine Tužilačkog sudskog okruga Krue Republike Albanije od 14.05.2004.
godine, kojom se za izvršenje odredjuje policijska jedinica u Krui i odredjuje
da će se izvršenje navedene kazne obaviti u Zatvoru velike sigurnosti,  u
fotoelaborat OB Bar br. 282/06 od 15.09.2006. godine i u fotografije, pa će ti
izvedeni dokazi biti ocjenjeni i obrazloženi u smislu čl. 18, 360 i 369 ZKP-a.  
Optuženi S.A. je u svojoj odbrani u pretkrivičnom postupku pred ovlašćenim
službenikom policije negirao izvršenje krivičnog djela i naveo da se ne može
sjetiti kog dana je stigao u Podgoricu iz Njujorka ali da se to može utvrditi
uvidom u njegovu putnu ispravu. Tog dana je uzeo taksi sa kojim je otišao do
Ulcinja. U Ulcinj je došao sa ciljem da tu ostane 15 dana na godišnji odmor a
da nakon toga ode za Albaniju u svoj rodni kraj. Iz radoznalosti je došao u
Ulcinj obzirom da nikada ranije nije boravio u Ulcinju i u Crnoj Gori.
Prilikom dolaska u Ulcinj kod sebe je imao 3.200,00 USA dolara, a smjestio se
u hotelu "Belavista" u centru grada, koji je medjutim napustio nakon šest dana
zbog visoke cijene boravka. Dok je boravio u ovom hotelu izlazio je u jedan
lokal u njegovoj blizini gdje je saznao da jedan stariji čovjek izdaje sobe, i
u čijoj kući se kasnije smjestio. Dva dana po dolasku u Ulcinj od rent-a car
agencije iznajmio je vozilo marke "Citroen" žute boje koji je koristio tri
dana za iznos od po 48 € po danu. Nakon tri dana vratio je ovo vozilo a
iznajmio vozilo marke "Wolksvagen" sive boje ulcinjskih tablica a koje je
koristio do momenta dok ga policija nije zaustavila i isto mu oduzela.
Prilikom iznajmljivanja ova dva vozila rent-a car agenciji je prilagao putni
dokument sa brojem........ kao i vozačku dozvolu ID:......... Za vrijeme
boravka u Ulcinju upozano se sa G.P. a u razgovoru sa njim je saznao da žive u
istoj kući. Prilikom prvog razgovora razmijenili su i brojeve telefona tako da
je P. broj memorisao u telefonu bez imena samo pod brojem. Sa P. se družio
svakodnevno, odlazili su na Veliku i Malu plažu, te na neku malu kamenu plažu.
Takodje su se družili i po lokalima u Ulcinju čijih se imena nije mogao
sjetiti. Dalje je naveo da je zajedno sa P. odlazio na pomenutu kamenu plažu
koja se nalazi u pravcu Podgorice u dva navrata i to sa vozilom "Wolksvagen"
sive boje koje je iznajmio u pomenutoj rent-a car agenciji. Dana 15.09.2006.
godine probudio se oko 10 časova i sa P. pošao u lokal koji se nalazi u
blizini kuće u kojoj su bili smješteni, nakon čega su pošli do Male plaže a
potom se vratili u svoje sobe. U popodnevnim časovima sa vozilom "Wolksvagen"
otišli su do Velike plaže kao i do benzinske pumpe gdje je sipao gorivo iz
razloga što je u popodnevnim časovima trebao da vrati iznajmljeno vozilo u
rent-a car agenciju. Ovom prilikom išli su van Ulcinja, a često su se
mijenjali kao vozači. Nije se mogao sjetiti kuda su sve išli, ali prilikom
vraćanja prema Ulcinju zaustavila ih je patrola policije u blizini Ulcinja, u
trenutku kada je P. upravljao vozilom. Takodje se nije mogao izjasniti odakle
krv na vozilu koje su tom prilikom koristili, s tim što je naveo da prethodno
nije imao saobraćajnu nezgodu. Naveo je da mu nijesu poznata imena R. O. i
porodice R. iz Ostrosa.  
U svojoj odbrani u prethodnom postupku je naveo da je policija nakon
zaustavljanja razdvojila njega i P., da su ga tukli, stavljali mu nešto na
glavu potom i pištolj, tukli ga gumenom bejzbol palicom. Nakon torture rečeno
mu je da je počinio zločin koji je negirao. Dalje je istako da je u Ulcinj
došao isključivo kao turista sa namjerom da nakon toga ode u Albaniju gdje bi
posjetio svoje rođake nakon čega bi se vratio u Ameriku gdje sa svojom
porodicom živi od 1994. godine. Što se tiče poznanstva sa okrivljenim P. rekao
je da je istog upoznao u Ulcinju i to nakon što je iznajmio vozilo marke
"Wolksvagen" UL registracija sive boje u kojem su se nalazili u trenutku kada
ih je zaustavila policija. Tvrdi da nije posjedovao nikakvo oružje, a da je
kolima bila samo P. torbica. Takođe tih dana u svojim rukama nije imao nikakvo
oružje. Odgovarajući na pitanje kako objašnjava to što je na njegovim rukama
pronađeno prisustvo barutnih čestica, rekao je da su mu u policiji stavljali
pištolj u ruke. Takođe nije mogao da objasni odakle u iznajmljenom vozilu krv
identična onoj nađenoj na mjestu ubistva oštećenog. Uz tvrdnje da on nije
počinio zločin rekao je da je to možda uradio P. ali da on to nije vidio, jer
dok je bio sa njim to nije uradio, stim što je ostavio mogućnost da mu je krv
na kolima policija namjestila zajedno sa P.. Negirao je posjedovanje dvogleda
i fotoaparata u kolima i tvrdio da su ove stvari P., te da je P. sa tim
fotoaparatom napravio 2-3 fotografije dok je dvogledom gledao plažu i okolinu.
Negirao je da je u Ulcinju kupio fotoaparat i dvogled, kao i da je sakrivao
pištolj. Još je istakao da je tek 6 sati nakon što ih je zaustavila policija
saznao da ga terete za ubistvo, te da mu policija nije pokazala trag krvi na
kolima.  
U svojoj odbrani na glavnom pretresu je istakao da je azilant Albanije, te da
živi u Americi-Njujorku, da ne može ulaziti u Albaniju sa pasošem, zbog čega
je iz Amerike došao preko Beča u Podgoricu, gdje je želio da provede nekoliko
dana a potom da na ilegalan način uđe u Albaniju kako bi posjetio svoje rođake
i prijatelje. U Ulcinju je upoznao Đ. P. koji mu se predstavio kao lice koje
ima veze sa ljudima iz carina, te da će mu obezbjediti prelazak preko granice,
a da mu se isto ne konstatuje u pasošu. Sa P. se šetao na teritoriji Bara i
Ulcinja tako što je iznajmio rent-a car vozilo i to u početku "Citroen", a
kasnije vozilo "Wolksvagen-Polo". Jednog dana mu jeP. predložio da idu na
ručak u blizini graničnog prelaza. Kada su završili ručakP. je kazao da treba
nešto da završi, odnosno da vidi jednog čovjeka i da će se brzo vratiti.
Zadržao se sat ipo vremena za koje vrijeme ga je on čekao u kafani. Kada se P.
vratio rekao mu je da je kod tog čovjeka išao kako bi mu završio prelazak
preko granice. Sljedećeg dana su pošli u istu kafanu što je sve bilo na
predlog i insistiranje P., koji je ponovo napustio ovu kafanu govoreći mu da
ide da se vidi sa čovjekom koji bi mu sredio prelazak u Albaniju. Tom prilikom
se zadržao dva ipo sata, i to po njegovom pozivu jer su ga u međuvremenu zvali
iz rent-a cara i tražili mu da vrati vozilo do 16,00 časova. U povratku je P.
vozio i to dosta brzo. Poslije 20 minuta ih je zaustavila policija. Dalje je
naveo da je još prvog dana prilikom odlaska u ovu kafanu P. od njega tražio
mobilni telefon sa kojeg je pozvao neko lice prije odlaska iz kafane. Po
nailasku na policijsku patrolu P. nije htio da zaustavi vozilo, pa je na
njegovo pitanje zašto to čini rekao da ne posjeduje vozačku dozvolu i pasoš.
Na njegovo insistiranjeP. je zaustavio vozilo. Iz vozila je prvo izašaoP. a
zatim i on dajući policajcu svoja dokumenta. Vidio je da muP. nešto
gestikulira a istovremeno i neku mrlju- četri tačkice na kolima za koje mu
jeP. objasnio da potiču od soka , pa je to rukom očistio, a zatim se oslonio
na prednji dio vozila - haubu. I u ovoj fazi postupka ponovio je svoje
kazivanje iz prethodnog postupka o postupanju policijskih službenika prema
njumu nakon što je lišen slobode. Dok se nalazio i Centru bezbjednosti kod
njega je dolazio advokat M. A. koji mu je kazao da ga je poslao brat G.P..
Advokat je tražio od njega da prizna izvršenje djela uz obećanje da će ga
poslije šest mjeseci pustiti iz zatvora. Na to nije pristao. Pojašnjavajući
razlike u odnosu na svoje ranije navode da se nije razdvajao od G.P. rekao je
da je bio uplašen pa zbog toga nije mogao da se sjeti svih detalja. Kritičnog
dana su otišli u navedenu kafanu oko 15,00 časova gdje su se zadržali do 15,30
časova. Nakon togaP. je pošao kolima, dok je on izašao iz kafane i šetao 3-4
km. Ubrzo nakon toga dobio je poziv od rent-a-car agencije da vrati vozilo.
MeđutimP. se vratio tek oko 18,00 časova. Dalje je istako da je kritičnog
danaP. koristio njegov mobilni telefon više nego on. U periodu kada jeP. bio
odsutan telefon je bio kod njega i isti nije nikome davao. Za vrijeme
odsustvaP.ovog pozvao je svog druga u Ameriku međutim okrenuo je pogrešan
broj, odnosno broj koji je koristio G.P.. Nije znao čiji je to broj.P. je
koristio i prethodnog dana njegov telefon iz razloga jer nije imao para,
odnosno inpulsa na telefonu. Ovaj telefon je htio da pokloniP.u jer isti nije
mogao koristiti ni u Americi ni u Albaniji. U predmetnu kafanu su odlazili tri
puta i to prvi put dva da na prije lišenja slobode, drugi put dan prije
lišenja slobode i treći na dan lišenja slobode. Onog dana kada su lišeni
slobode ušao je u vozilo, pri čemu nije ništa dirao već se samo držao za
sjedište jer jeP. brzo vozio, a kada ih je zaustavila policija izvadio je iz
kasete dokumenta. Nije mogao da se sjeti kada je bila rezervisana povratna
karta za Ameriku. Za vrijeme druženja saP.om nije ga pitao čime se bavi, već
ga je jedino interesovalo da pređe preko granice. Inače je primijeto da jeP.
nosio crnu torbicu u koju je smatrao da nosi lična dokumenta. Tu torbicu je
uvijek nosio sa sobom i nije je ostavljao u kolima. Kafana u kojoj su
odsjedali nalazi se sa desne strane puta gladano u pravcu Ulcinja  i to kako
mu jeP. rekao 5-10 minuta u blizini granice. U ovom dijelu postupka je naveo
da je od kako je otišao za Ameriku samo jednom bio u Albaniji, pri čemu je
objasnio da se pred istražnim sudijom nije dobro izjasnio, te da mu možda nije
bilo dobro prevedeno postavljeno pitanje. Poznato mu je daP. posjeduje vozilo
"Mercedes" za koje mu je rekao da nije u voznom stanju i da nema uredna
dokumenta, što je bio razlog zbog kojeg nijesu koristiliP.ovo vozilo već su
iznajmili rent-a car. Jednom prilikom je ulazio u ovo vozilo da bi poslušao
neki CD. Tvrdio je da je njegovo poznanstvo sa P.om slučajno, da ga je sreo
ispred jedne kafane gdje je stajao, pitao ga da li je albanac i gdje može da
promijeni neki novac, nakon čega ga je pozvao na kafu gdje mu je ispričao
svoju potrebu da pređe preko granice. Tada je od njega tražio pomoć u cilju
ostvarivanja te namjere. U ovoj fazi postupka je rekao da je prvo upoznaoP. a
da se nakon toga  preselio u kuću sa jeftinijim smještajem, pa je
pojašnjavajući razlike u odnosu na svoje ranije kazivanje gdje je naveo da se
u kuću preselio prije nego je upoznaoP.a rekao je da tako nešto nije ranije
isticao a ovo iz razloga jer je njegov prelazak u apartman bio zato što je
jeftinije i što mu je P. obećao prelazak preko granice. Takođe je istako da
nije pred istražnim sudijom i službenicima policije rekao da je za jeftiniji
smještaj saznao od nekih lica u hotelu Belavista, i ostao pri svojim trvdnjama
da ga je na jeftiniji smještaj uputio G.P..
Okrivljeni G.P. je u svojoj odbrani u predkrivičnom postupkom pred ovlašćenim
službenikom policije istakao da je dana 11.09.2006.godine iz Republike
Albanije ušao u Crnu Goru preko grnaičnog prelaza Sukobin, odakle je pošao u
Ulcinj sa namjerom da nađe neki posao. Smjestio se u privatnoj kući koja se
nalazi u blizini Male plaže gdje se sakupljaju fizički radnici da traže posao.
Dan prije dolaska u Crnu Goru njegov prijatelj D. Z. mu je obećao da će mu
naći posao u Ulcinju za dnevnicu od 15-20 €. Kada je stigao u Ulcinj pošao je
sa Zamirom u neku kafanu gdje je Z. telefonom pozvao neku osobu da im se
priključi. Nedugo zatim u navedeni objekat je ušla muška osoba koju je tada
upoznao i saznao da se zove A.. U objektu su vodili neobavezan razgovor oko
posla, stim što mu je Z. rekao da je A. u nekoj kući blizu Male plaže te da mu
je u istom istekla kirija koju je plaćao, zbog čega će A. biti smješten u
istoj kući u sobi pored njegove. Nakon što su popili piće sva trojića su
otišli u ovu kuću i toga dana više nijesu komunicirali. Sjutradan u razgovoru
A. mu je rekao da će unajmiti automobil jer ima želju da mu pokaže okolinu,
stim što u tom trenutku nije shvatio njegovu pravu namjeru. Dana 13.09.2006.
godine A. je iznajmio automobil marke "Wolksvagen Polo" sive boje i sa njim
došao ispred kuće u kojoj su bili smješteni. Pozvao ga je da se provozaju i
tom prililom mu rekao da će narednih dana možda biti potrebe da vozi navedeno
vozilo te da će mu za te usluge dati novac, tačnije "Lek". Pristao je pa su on
i A. naizmjenično vozili auto i obilazili okolinu Ulcinja. U poslije podnevnim
časovima su vozilom pošli u Ostros. Na putu su se zaustavili na nekoj
uzbrdici, izašli su iz vozila i sa dvogledom su posmatrali okolne predjele i
Skadarsko jezero. Na tom mjestu se nijesu dugo zadržali, već su se vratili za
Ulcinj a ovo mjesto su ponovo posjetili sjutradan u prije podnevnim časovima.
Tom prilikom dok je on posmatrao okolne predjele A. je posmatrao u pravcu
jednog čovjeka koji je vodio kravu a koji je od njih bilo udaljen oko 500 m.
A. mu je tada rekao da sa tim čovjekom ima neka posla, pokazao mu njegovu
kuću, pa ga je pitao o kakvom je poslu riječ. Tog čovjeka su posmatrali oko 2
sata a zatim se ponovo vratili u Ulcinj. 15.09.2006.godine probudili su se oko
5 ili 6 časova, popili kafu, da bi oko 7 časova krenuli za Ostros i došli
ponovo na pomenutu uzbrdnicu. Napomenuo je da put koji vodi do te uzbrdnice
prolazi pored kuće onog čovjeka za kojeg mu  je A. rekao da sa njim ima nekog
posla. Po dolasku na uzbrdicu ponovo su oko 2 sata posmatrali kuću tog
čovjeka, međutim kako njega nijesu uočili ponovo su se vratili za Ulcinj, stim
što je prije polaska A. iz gepeka vozila izvadio neki predmet crne boje koji
je sakrio u kamen koji se nalazi sa desne strane puta gledano iz pravca kuda
su dolazili. Prilikom prolaska pored kuće onog čovjeka primijetili su kako
isti izlazi zbog čega ga je A. pitao da li želi da se još jednom vrate na
uzbrdicu što je on odbio. Istog dana oko 15,00 časova pozvao ga je A. da
uhvate još jedan krug prije nego vrati vozilo koje je iznajmio. Sjeli su u
vozilo i krenuli prema Ostrosu. Na putu je A.u zazvonio mobilni telefon kada
mu je rečeno da vozilo mora vratiti u rent-a car do 16,00 časova. Međutim, bez
obzira na poziv onu su nastavili dalje prema Ostrosu pa kadu su stigli na
pomenutu uzbrdicu A. mu je rekao da uzme vozilo i da ga odveze u rent-a car, a
da se na navedeno mjesto vrati svojim vozilom marke "Mercedes" albanskih
reg.oznaka svijetlo zelene boje. Uzeo je vozilo Wolksvagen Polo i krenuo prema
Ulcinju. Kada je stigao do uzvišenja tačnije do mjesta gdje se nalazi jedna
velika antena, na mobilni telefon ga je pozvao A. sa broja kojeg se nije mogao
sjetiti i rekao mu da se odmah vrati na mjesto gdje ga je i ostavio. Inače je
rekao da je njegov broj telefona 069/478-256. Vratio se i vozilo parkirao
pored puta, u pravcu Ulcinja kako je to obično radio A.. Dakle sa desne strane
puta. Izašao je iz vozila i uputio se ka mjestu gdje je ostavio A. a koje je
bilo udaljeno oko tridesetak metara od vozila, prema uzbrdici. Međutim tamo
nije zatekao A.a pa je krenuo dalje i u jednom trenutku je primijetio kako je
A. došao do vozila koje je on prethodno parkirao, dok je ispred njega bio
čovjek sa kojim je A. imao posla. Taj čovjek se kretao u pravcu svoje kuće dok
je ispred njega išla krava, držao je kosijer u ruci stim što se nije mogao
sjetiti u kojoj. Dalje je istakao da mu je A. tada mahnuo  rukom pokazavši mu
da dođe do vozila. Pošao je do vozila sjeo na mjesto suvozača a A. na mjesto
vozača. Upalio je vozilo i krenuo kao ovom čovjeku koji se kretao u početku sa
desne strane puta a zatim je prešao na lijevu stranu. A. je upravljao vozilom
malom brzinom, pa kada je prišao blizu ovog čovjeka iz crne tašne koja se
nalazila sa lijeve strane njegovih nogu, desnom rukom izvadio pištolj crne
boje, pa kada je bio pored ovog čovjeka skroz je usporio vozilo (stim što ga
nije zaustavljao) ispružio je desnu ruku kroz otvoreni prozor do ručnog zgloba
dok je sa lijevom rukom držao upravljač, a zatim je ispalio jedan hitac koji
je ovog čovjeka pogodio negdje u predjelu tijela u trenutku kada je bio jako
blizu pištolja. Potom je ovaj čovjek desnom stranom svog tijela pao na lijevu
stranu vozila, tačnije u predjelu lijeve strane haube, a zatim se skotrljao
pored vozila sa lijeve strane. A. je pomenuti pištolj vratio nazad u tašnu
dodao gas i uputio se ka Ulcinju. U Ostrosu ih je zautavljala policija ali A.
nije zaustavljao vozilo već je prošao pored njih rekavši da ih čeka neki
čovjek. Nakon 1-2 km A. je zaustavio vozilo sa lijeve strane puta. Napomenuo
je da je u tašni iz koje je A. izvadio pištolj vidio još jedan pištolj pa ga
je pitao "šta je ovo" na što mu je A. rekao da je iste našao. Kada je
zaustavio vozilo A. mu je dao tašnu u kojoj su se nalazila ova dva pištolja i
kesu roze boje, kako bi tašnu stavio u nju. Potom je A. uzeo kesu, izašao iz
vozila i sa lijeve strane vozila niz jednu padinu stavio je ovu kesu pored
jednog kamena, a na nju samu nekoliko kamena. Potom se vratio do vozila i sa
zadnjeg sjedišta uzeo njegov (P.) plavi džemper i sa istim obrisao haubu
vozila jer je bila krvava a zatim džemper bacio sa lijeve strane puta u pravcu
gdje je sakrio pištolje. Nakon ovog sjeo je na mjesto vozača a A. na mjesto
suvozača pa su nastavili put prema Ulcinju. Kilometar prije Ulcinja zaustavila
ih je policija koja mu je dala znak da stane što je i uradio nakon čega su ih
priveli u stanicu policije. Napomenuo je da nije znao koju je namjeru imao A..
Za ovaj posao nije dobio novčanu naknadu stim što mu je A. rekao ukoliko bude
sa njim tih dana da će mu na kraju dati onoliko novca koliko bi zaradio kao
običan radnik. Nije mu poznato na koji način je A. nabavio pištolje. Takođe je
tvrdio da nije poznavao čovjeka na kojeg je A. pucao, te da nikada nije vidio
njegovu fotografiju.  
U prethodnom postupku je dodao da sa A. ni kafu ne bi popio da je znao zašto
je od došao iz Amerike tj. da je znao za njegov plan. Za vrijeme vožnje držali
su spuštena stakla na prednjim vratima pored vozača i suvozača, inače je
vozilo imao četvoro vrata. Prozore su držali otvorene jer je bilo toplo
vrijeme. Na pištolju iz koga je A. pucao je vidio jednu cijev bijele boje dok
drugi pištolj takvu dodatnu cijev nije imao. Dodirnuo je i pištolj koji se
nalazio u torbi a u trenutku kada je vratio pištolj iz kojeg je A. pucao u
ovog čovjeka. Pitao ga je "šta je ovo". Nije mogao da se izjasni šta bi se
desilo da čovjek u koga je A. pucao nije prešao sa desne na lijevu stranu
puta. Tvrdio je da u tom slučaju on ništa ne bi uradio što nije mogao reći za
A., a ovo obzirom da je zbog toga došao iz Amerike. Zaključak o A.ovom dolasku
iz Amerike izveo je nakon ovog događaja. Inače mu je bilo čudno zašto su svaki
dan išli u Ostros zbog čega je A. pitao zašto to čine a ovaj mu odgovorio da
mu se sviđa pogled na jezero. Tvrdio je da ne posjeduje fotoaparat kao ni
dvogled, već da su ovi predmeti A. vlasništvo, a da je vidio kada je A. u
Ulcinju kupio taj fotoaparat i dvogled, međutim kako mu se taj dvogled nije
svidio na drugom mjestu je kupio još jedan. Rekao je da je i sam koristio ovaj
dvogled kada su bili u Ostrosu te da je tom prilikom posmatrao Skadarsko
jezero i Skadar koji se sa tih mjesta dobro vide, dok je A. posmatrao svuda
okolo pa i po selu gdje je gladao neke ljude kako rade.  
U svojoj odbrani na glavnom pretresu je naveo da su prilikom posjete Ostrosu
svraćali u jednu kafanu 2-3 puta gdje su popili kafu. Poznato mu je da je A.
uzeo rent-a car vozilo i da je kritičnog dana sipao gorivo u Ulcinju. Od
momenta kada se kretao da vrati vozilo kako mu je A. rekao pa do momenta gdje
ga je ostavio prošlo je oko 20 minuta. Inače je u Ulcinj iz Albanije došao sa
D. Z. koji je iz Skadra. Istog dana je upoznao Š. A. u jednoj kafani gdje se
okupljaju fizički radnici, sa njim popio kafu nakon čega se ponovo vratio u
Skadar. Dok je bio u Albaniji zvali su ga D. Z. i A. koji su mu rekli da bi
trebalo da dođe u Ulcinj, obzirom da je A.u istekao rok na koji je iznajmio
rent-a-car vozilo, te da bi on trebao da ga vozi, što je i bio razlog njegovog
ponovnog dolaska iz Albanije u Ulcinj, tj.da bi kao taksista vozio A. za
novac. Prilikom tog poziva sa A. se dogovorio da mu ovaj za taksi usluge plaća
35-40 €. Po tom dogovoru trebao je biti na raspolaganju A. cijeli dan za
navedeni novčani iznos. Dok se kretao prema Ulcinju pozvao ga je A. i pitao ga
da li dolazi, pa mu je nakon njegovog potvrdnog odgovora rekao da u Ulcinj
svrati u agenciju gdje se iznajmljuju rent-a car vozila što je i učinio. Kod
ove agencije se i našao sa A.. Tog dana kada je došao iz Albanije zajedno sa
A. je koristio vozilo marke "Mercedes" koje je njegovo vlasništvo. Sledećeg
dana je A. uzeo u zakup rent-a car i od tog dana više nijesu koristili njegovo
auto. Vozilo su iznajmili iz razloga što on nije dao da neko upravlja njegovim
vozilom a A. je želio da i on vozi. Dogovor je bio da se druže nedelju dana
nakon čega bi se vratili u Albaniju. Za vrijeme tog druženja iz jedne kafane
čijeg su vlasnika poznavali pozvali su njegovog komšiju Đ. P. koji stanuje u
selu Pestal u Albaniji, da im se pridruži u Ulcinju. Nakon kritičnog događaja
koje je predstavio u prethodnim fazama postupka, sa A. se zamijenio za mjesta
u vozilu, tako da je on preuzeo upravljanje vozilom jer A. nije bio u stanju
da nastavi da vozi. Ovdje je precizirao način nabavljanja fotoaparata i
dvogleda pa je rekao da je zajedno sa A. navedene predmete kupio u jednoj
kineskoj radnji stim što je za iste novac dao A.. Sve troškove njegovog
boravka u Ulcinju plaćao je A., a za vrijeme boravka u Ulcinju nije koristio
ničiji telefon pa ni A.. Za cijelo to vrijeme njih dvojica se nijesu
razdvajali, tako da je bio prisutan kada bi A. pozivali na mobilni telefon i
kada bi on nekoga zvao stim što bi se A. u trenutku obavljanja razgovora
udaljavao od njega tako da on iste nije mogao čuti. Ukoliko bi ti pozivi
pristizali u vrijeme vožnje, zaustavljali bi auto, nakon čega bi A. iz istog
izašao i udaljavao se kako bi obavio razgovor. Nakon kritičnog događaja je
vidio gdje je A. sakrio crnu torbicu, pa je to mjesto kasnije pokazao
policiji. U ovoj fazi postupka je rekao da ga je dva dana prije kritičnog
događaja A. obavijestio da sa oštećenim ima neka posla, pa je pojašnjavajući
razlike u odnosu na ranije kazivanje da se to desilo na dan kritičnog događaja
objasnio da je vjerovatno tačno ono što je rekao pred istražnim sudijom
obzirom da je prošlo puno vremena od predmetnog događaja u vrijeme davanje
odbrane na glavnom pretresu, pa je svakako njegovo sjećanje bilo svježije u
vrijeme davanja odbrane pred istražnim sudijom. Tih dana su posjećivali mnoga
mjesta pa je moguće da su posjetili i mjesto Vladimir i ako mu isto po tom
nazivu nije poznato, a takođe je u večernjim i jutarnjim časovima za to
vrijeme koristio džemper koji je držao u kolima. Nakon što je A. kritičnom
prilikom ispalio metak u pravcu oštećenog, dao mu je pištolj u ruke i rekao mu
da ga stavi u auto što je i uradio, stim što je dodao da su tačni ovi navodi a
ne kako je rekao pred istražnim sudijom da je A. spustio pištolj.
Pojašnjavajući kazivanje u predkrivičnom postupku da je A. sam stavio pištolj
u torbu rekao je da je tom prilikom vjerovatno bio zbunjen, te da je tačno ono
što je naveo na glavnom pretresu pri čemu je pokazao vijeću način kako je uzeo
pištolj od prvookrivljenog i po njegovom nalogu ga stavio u torbu. Nakon što
je provookrivljeni ubio oštećenog više nijesu pričali, već mu je A. rekao
"začepi usta". Nakon događaja njihova namjera je bila da odu do Ulcinja, dok
je on sam htio da u Ulcinju uzme vozilo i ode za Albaniju. Takođe je rekao da
njegovo vozilo nije bilo u kvaru. Upoznat sa odbranom  prvookrivljenog rekao
je da nije tačno da je koristio A. telefon već isključivo svoj, te da živi
preko Bojane na graničnom prelazu, pa da je bilo potrebno da prebaci A. u
Albaniju to bi učinio na mjestu koje mu je bilo poznato a svakako na njemu
nepoznatom mjestu.  
Svjedoh H. A. je u svom iskazu u prethodnom postupku naveo da se dana
15.09.2006.godine oko 18,00 časova kretao svojim vozilom iz sela Sjerč prema
Ostrosu, pa kada je došao blizu kuće O. T. koja je iznad puta sa lijeve strane
gledano u pravcu u kojem se kretao, na putu je primijetio krv. U tom trenutku
nije vidio ništa drugo, ali je odmah zatim uz lijevu ivicu puta ugledao
ljudsko tijelo čiji je gornji dio bio prekriven nekom krpom. Nije mnogo
zagledao, jer bi se od pogleda na krv onesvijestio, tako da se nije ni
zaustavljao. Prošao je pored tijela i malo naprijed vidio jednu ženu u crvenoj
odjeći kako trčećim korakom izlazi iz dvorišta na ulicu. Produžio je naprijed
i sreo H. Dž. i A. S.. Ispričao im je šta je vidio. Nastavio je put prema
Ostrosu i svratio u stanicu policije gdje je takođe saopštio što je vidio.
Kada je naišao na mjesto gdje se nalazilo ljudsko tijelo, nije vidio nikavo
vozilo u blizini ni bilo kakvu životinju. H. D. i A. S. nijesu pominjali
nikakvo vozilo nito bilo čije kretanje, već su se jednostavno zbunili kad im
je ispričao svoje viđenje.  
Svjedok R. F. je u svom iskazu navela da je živjela u zajednici sa pokojnim R.
mjesec ipo dana prije njegove pogibije. Za vrijeme njihovog zajedničkog života
R. joj je pričao o događaju koji se desio nekoliko godina ranije a u kojem je
ubio svog komšiju. Takođe je ispričao da su braća tog komšije njemu oprostili
to ubistvo, ali da mu nijesu oprostili otac i majka ubijenog. Za vrijeme
trajanje te zajednice nije primijetila ništa neobično, ljude ili vozila koja
bi se kretala po selu, niti joj je bilo šta bilo sumnjivo. U petak
15.09.2006.godine u popodnevnim časovima R. je otišao da dovede kravu sa paše.
Kako se nakon izvjesnog vremena nije vratio odlučila je da izađe i da ga
potraži. Prije nego je izašla na ulicu ispred njihove avlije vidjela je kako
je prošlo jedno vozilo sive boje. Izašla je na ulicu i uputila se u pravcu iz
kojeg je Rifat trabao da naiđe. Naišla je na R. koji je ležao pored puta pa mu
je nekom krpom vezala vilicu i vratila se kući da obavijesti rodbinu šta se
desilo. R.  je zatekla u položaju sa glavom okrenutom prema putu i na lijevoj
strani puta gledano prema njihovoj kući. Okrenula ga je na leđa i vezala mu
vilicu, a zatim mu lice pokrila svojom maramom. Nakon čega se vratila u kuću
uzela neki čaršav kojim je pokrila čitavo R. tijelo. Tog dana na sebi je imala
haljinu lila boje sa šarama u vidu cvjetova bijele boje. Na sebi nije imala
ništa crvene boje. Kapija od njihove avlije je pored samog seoskog puta, a od
kapije do kuće imao oko 50-ak metara. Nakon prolaska sivog vozila, nekoliko
minuta kasnije vidjela je još jedno vozilo koje se kretalo u pravcu Ostrosa,
dakle u istom pravcu. U tom drugom vozilu je prepoznala svjedoka H. A.. Oba
vozila su su prošla prije nego je saznala da je R. poginuo. Nije vidjela
koliko je ljudi bilo u prvom vozilu, dok je u drugom bio samo jedan čovjek.  
Svjedok O. O. je u svom iskazu naveo da se dana 15.09.2006.godine oko 18,00
časova kretao od kuće ka svom imanju, tako da je išao kroz selo seoskim putem
koji je asfaltiran, pa je u tom putu sreo jedno vozilo čije mu je kretanje
bilo zanimljivo, obzirom da je brzina tog vozila bila je uveća za te uslove
puta. To vozilo je prošlo pored njega tako da je primijetio da je isto imalo
UL registarske oznake. Radilo se o  novom vozilu, sive boje. Kako se ne
razumije u vozila o ovom nije mogao ništa više reći. Nastavio je put i na svom
imanju se zadržao pola sata nakon čega se uputio ka svojoj kući koja se nalazi
na početku sela Ćurjani gledano od Ostrosa ka jezeru, dok je kuća pokojnog R.
na kraju sela gledano u istom smjeru. Kada je stigao kući čuo je kako sa kraja
sela dopire lelek i vika. Odlučio je da ode i vidi o čemu se radi, tako da je
na mjestu događaja stigao istovremeno sa policijom. Na putu je vidio ljudsko
tijelo pokriveno krpom. Čuo je kako policajac govori da je zaustavljao neko
vozilo u Ostrosu ali da to nije vozilo stalo, zbog čega je pozvao policiju u
Vladimiru da ga tamo zaustave obzirom da mu je ovo vozilo bilo sumnjivo. Nakon
što mu je policajac opisao to vozilo, istom je ispričao kako je ovo vozilo
vidio kako se velikom brzinom kreće seoskim putem. Nije se mogao sjetiti da li
je za vrijeme kretanja asfaltnim putem sreo još neko vozilo, kao ni da li je
sreo nekog pještaka. Od mjesta gdje je napustio asfaltni put u pravcu svog
imanja do mjesta ubistva po njegovoj procjeni ima oko 500 metara. Nije obratio
pažnju koliko je osoba bilo u vozilu koje se brzo kretalo odnosno kako je
naveo na glavnom pretresu zbog sunca, tj. zraka koji su se odbijali od stakla
vozila nije vidio broj ljudi u vozilu, te da na istom nije primijetio ništa
posebno tj. nikakvu prljavštinu niti kakvu mrlju.  
Svjedok H. A. je u svom iskazu naveo da je dana 15.09.2006. godine bio na
terasi kafane "Gril" u Ostrosu, odakle je sa udaljenosti oko 20 metara vidio
da iz pravca njegovog sela velikom brzinom nailazi jedno vozilo, sive boje
marke Wolksvagen, koje se uputilo prema Vladimiru. Na vozilu nije primijetio
ništa osobito. Nedugo nakon toga telefonom ga je pozvala majka da se vrati
kući jer se nešto desilo. Kada je stigao kući nakon pet minuta pozvao ga je
otac i tražio od njega da pozove policiju kako bi je obavijestio da se desilo
ubistvo. To je i učinio. Takodje je istakao da je na terasi kafane "Gril" bilo
puno ljudi. Nije vidio koliko je osoba bilo u vozilu jer ga to u tom trenutku
nije zanimalo, te da nije vidio da li je policija zaustavljala ovo vozilo, ali
mu je poznato da je patrola policije tog dana u Ostrosu kontrolisala vozila.
Išao je na mjesto gdje je R. poginuo i tom prilikom ga vidio kako leži pored
puta pokriven nekom krpom.  
Svjedok H. H. je u svom iskazu u prethodnom postupku naveo da radi u firmi
"Real Estete Company" koja se bavi iznajmljivanjem vozila. Dana 12.09.2006.
godine u njihovu agenciju je došao S.A. koji je izrazio želju da iznajmi jedno
vozilo. Izgledao mu je sasvim uobičajeno. Tražio mu je ličnu ispravu na što mu
je dao pasoš i vozačku dozvolu. Zaključili su ugovor o najmu vozila Wolksvagen
Polo reg.br. UL 121-56 sive metalik boje. Ugovor su napravili na dva dana,
stim što je S. na dan isteka ugovora došao i tražio da se isti produži za još
jedan dan što su i učinili. Vozilo je trebao da vrati 15.09.2006.godine oko
16,00 časova, međutim kako to nije učinio, pozvao ga je tog dana oko 16,10
časova jer je htio da se informiše zašto S. ne vraća vozilo. Odgovorio mu je
da se nalazi u Podgorici i da će vozilo vratiti za jedan ipo sat. Međutim kako
ga nije vratio ni u to vrijeme više ga nije zvao jer mu je isteklo radno
vrijeme, ali je to učinio njegov kolega Ć. u 19,00 časova, međutim S.A. se
tada nije javljao. Kasnije je saznao da se vozilo nalazi u policiji, a vozilo
nije vidio nakon što ga je iznajmio A.. Iako je na glavnom pretresu rekao da
mu je A. kada se sa njim čuo oko 16,10 časova 15.09.2006.godine rekao da će
vozilo vratiti za sat do dva, nakon što je upozoren na razlike u kazivanju,
svjedok se izjasnio da je sigurno bilo onako kako se izjasnio pred istražnim
sudijom. Na glavnom pretresu je takođe dodao  da je S.A. kog njih i ranije
iznajmljivao vozilo i to marke "Citroen" u period u od 07.09.2006.godine do
10.09.2006.godine kada je isto uredno vratio. S.A. nije navodio razloge zašto
ponovo uzima vozilo, niti je na to bio obavezan, a drugi put su mu izdali
vozilo marke "Polo" jer je to vozilo bilo slobodno. Nije se mogao sjetiti da
li se S.A. žalio na auto marke "Citroen".  
Svjedok B. Ć. je u svom iskazu u prethodnom postupku naveo da radi u agenciji
"Real Estate" u Ulcinju čiji je vlasnik njegov otac, a koja agencija se bavi,
između ostalog iznajmljivanjem vozila. Sjeća se S.A. koji je dana
07.09.2006.godine iznajmio vozilo marke "Citroen Saxo" na tri dana i vratio u
ugovorenom roku, izmirujući svoje utvrdjene obaveze. Dana 12.09.2006.godine
S.A. je ponovo došao u agenciju kojom prilikom je iznajmio vozilo marke
"Wolksvagen Polo" sive metalik boje, na dva dana. Nakon što su istekla ta dva
dana S. je došao da produži najam za još jedan dan tako da je vozilo trebao
vratiti 15.09.2006.godine u 16,00 časova. Medjutim kako vozilo nije vratio u
ugovoreno vrijeme pozvali su ga na telefon, pa im je tom prilikom rekao da se
nalazi u Podgorici i da će se vratiti za sat ipo vremena. Govorio je i da želi
da produži najam za još jedan dan. Prvi poziv S.A. uputio je njegov kolega H.
H.. Kako S.A. vozilo nije vratio ni do 19,30 časova pozvao ga je ali mu se
ovaj nije javljao, u periodu od 19,30 do 20,00 časova zvao ga je 4-5 puta.
Ubrzo poslije toga došla je policija da traži podatke o iznajmljivanju ovog
vozila. Takođe je naveo da je nakon ovog događaja išao u policiju radi nekih
papira u vezi iznajmljivanja pa je na parkingu policije vidio vozilo Polo UL
121-56 koje su bili izdali S.A.. Na vozilu nije bilo oštećenja kao ni
prljavštine, dok su postojale strelice koje su pokazivale na kapi krvi. Oko
vozila je bilo mnogo ljudi koji su uzimali otiske.  
U svom iskazu na glavnom pretresu je istakao da ih S.A. nije obavještavao zbog
čega iznajmljuje vozilo, te da im je kada su ga prvi put pozvali dana
15.09.2006. godine oko 16,10 časova rekao da se nalazi na Aerodromu Podgorica,
pa je objašnjavajući zašto Aerodrom nije pominjao pred istražnim sudijom rekao
da je to rekao te da ne zna zašto to nije konstatovano na zapisniku.  
Svjedok A. N. je u svom iskazu naveo da je dana 15.09.2006. godine zajedno sa
svojim kolegom D. E. obavljao poslove kontrole saobraćaja na području Područne
jedinice Bar tačnije policije Ostrosa. Nešto prije 18 časova nalazili su se u
blizini pošte u Ostrosu, gdje su stajali pored svog vozila i zaustavljali
vozila koja su prolazila radi kontrole. U jednom momentu su vidjeli vozilo
koje se  kretalo velikom brzinom iz pravca sela Ćurijani odnosno iz pravca
Ostrosa prema Vladimiru. Radilo se o vozilo marke „Wolksvagen Polo“ sive boje.
Pokazao je znak stop kako bi se vozilo zaustavilo.  Medjutim vozilo se nije
zaustavilo već je velikom brzinom prošlo pored njih. Kako im je to bilo
sumnjivo obavijestili su svog predpostavljenog komandira Ž.. Primjetio je da
su se u ovom vozilu nalazila dva lica i to jedan na mjestu vozača, a drugi na
mjestu suvozača. U tom momentu nijesu bili obaviješteni da se na području
Ostrosa desilo ubistvo. Nijesu krenuli za ovim vozilom jer su tom prilikom
bili sa službenim vozilom marke „Lada“ koje je starije vozilo, pa su bili
svjesni da ono vozilo ne mogu pratiti, zbog čega su i obavijestili njihovog
komandira  kako bi ipak izvršili provjeru vozila koje oni nijesu uspjeli da
zaustave. Prilikom davanja iskaza je rekao da ne bi mogao da prepozna optužene
kao lica koja su konkretnom prilikom bila u ovom vozilu, a ovo iz razloga što
zbog brzine kojom su se kretali nije mogao da vidi njihov lik. Medjutim
izrazio je sigurnost da se nije radilo o mještanima Ostrosa. Nakon izvjesnog
vremena su ih obavijestili da se dogodilo ubistvo,  nakon čega su pošli na
mjesto gdje se isto dogodilo. Od mjesta gdje su vršili kontrolu vozila pa do
mjesta ubistva odnosno do mjesta gdje se nalazilo tijelo pokojnog ima oko 1300
metara. Sa svojim kolegom je obezbjedjivao lice mjesta.  
Svjedok D. E.  je u svom iskazu  istakao da je dana 15.09.2006. godine bio sa
svojim kolegom A. N. pored pošte u mjestu Ostros gdje su obavljali poslove
kontrole vozila. Nije se sjećao tačnog vremena, stim što je to bilo u
poslijepodnevnim časovima začuo je jak zvuk motora koji je dolazio iz centra,
što mu je bilo neobično znajući da je Ostros naseljeno mjesto i da se tim
putem vozila ne kreću tako brzo. Rekao je kolegi A. da obrati pažnju na ovo
vozilo i da ga zaustavi, pa je ovaj preduzeo radnju zustavljanja pokazujući
znak "Stop" nailazećem vozaču, medjutim vozilo je velikom brzinom prošlo pored
njih i nije se zaustavilo. Radilo se o vozilu marke „Wolksvagen Polo“ u kojem
su se nalazila dva muška lica na mjestu vozača i suvozača, a koje se dakle
kretalo od pravca Ostrosa prema Vladimiru. To mu je bilo sumnjivo pa je pozvao
komandira i obavijestio ga o prednjem. U momentu nijesu znali da se desilo
ubistvo u selu. Inače je mjesto gdje se desilo ubistvo udaljeno od mjesta gdje
su oni vršili kontrolu oko 1 kilometar. Na kraju je naveo da su on i njegov
kolega pokušali da sustignu vozilo koje je prošlo pored njih, ali su odmah
odustali od toga jer su tog dana vršili kontrolu sa starim vozilom marke
„Lada“.  
Svjedok H. N. je u svom iskazu naveo da je zaposlen u MUP-u RCG Ispostava
Ulcinj, te da je obavljalo poslove policajca na teritoriji Vladimira. Dana
15.09.2006.godine bio je pripravni policajac. Oko 17,15 časova pozvao ga je
njegov pretpostavljeni Đ. koji mu je kazao da patroli policije u Ostrosu nije
stalo vozilo marke „Polo“ reg.oznaka 121-26 pa mu je naredio da izađe na
poziciju i zaustavi to vozilo. Pošto se u tom trenutku nalazio u svojoj kući
obukao je uniformu i sa svojim vozilom pošao na poziciju, tačnije na ulicu u
selu Zenelović koje je udaljeno od Vladimira oko 1 kilometar. Dakle prvo je
selo Vladimir potom Zenelović, a potom se nastavlja ka Ulcinju.  U momentu
kada je pored puta pokušao da parkira svoje vozilo iz pravca Vladimira je
velikom brzinom naišlo vozilo marke „Polo“ sive boje reg.oznaka 121-56, a ne
reg.oznaka 121-26 kako je to njemu rekao Đ.. Odmah je pošao za ovim vozilom i
isto je pratio do raskrsnice u Vladimirske krute, koja je udaljena od mjesta
gdje je htio da parkira svoje vozilo radi kontrole, oko 2 kilometra,  kada se
ovo vozilo na raskrsnici uputilo prema Ulcinju. O tome je obavijestio Đ. jer
je odustao od daljeg praćenja, obzirom da je shvatio da nije u mogućnosti da
ih dalje prati jer su se oni kretali velikom brzinom.  
Svjedok Ć. M. se kao radnik MUP-a RCG dana 15.09.2006. godine nalazio u
prostorijama Granične policije koja se nalazi u mjesto Zoganje, kojom prilikom
ga je predpostavljeni P. E. obavijestio da se vozilo marke „Polo“ reg. oznaka
UL 121-26 nije zasutavilo patroli, te da se isto kreće velikom brzinom iz
pravca Ostrosa prema Vladimiru. Tada je svom pretpostavljenom rekao da ima
kolega u Vladimiru i da oni zaustave to vozilo i na tome su završili razgovor.
Medjutim ponovo je dobio poziv od P. E. da izadje na raskrsnicu Ulcinj-
Zoganje-Vladimir i da sačeka vozilo „Polo„ sive boje. Zajedno sa kolegom A. Z.
stigao je na navedenu raskrsnicu oko 18 časova. U medjuvremeno E. ga je
obavijestio da se vozilo Polo  kreće veoma jakom brzinom, da pretiče druga
vozila, te da je registracija vozila Polo UL 121-56. Kada su stigli na
raskrsnicu, a zbog dobijenih informacija blokirao je put na način što je
službeno vozilo marke “Defender“parkirao sa jedne strane puta i to jednim
malim dijelom, dok je drugo vozilo marke „Golf II“ parkirao sa druge strane. U
trenutku kada je razgovarao sa vozačem vozila „Golf II“, primijetio je da
velikom brzinom nailazi vozilo marke „Polo“ srebrene boje nakon čega je
preduzeo radnju zaustavljanja pokazivanjem znaka „Stop“. Kada je zaustavio ovo
vozilo, prišao je istom i primijetio da se u istom nalaze dva muškarca, a
takodje i kapljice krvi i to iznad blatobrana sa lijeve strane vozila kao i
ogrebotinu. Nije obraćao pažnju na haubu, a o ovome je odmah obavijestio svoje
kolege. Obratio je pažnju na unutrašnjost vozila, tako da je na zadnjem
sjedištu vozila vidio dvogled i jednu duksericu. Svjedok je dalje istakao da
je kritičnom prilikom vozilom upravljao G.P. dok se na mjestu suvozača nalazio
S.A., a koje je kao takve prepoznao u sudnici prilikom davanja iskaza. Vozač
tj. G.P. mu je tom prilikom pokazao Ugovor rent-a-car, saobraćajnu dozvolu,
dok mu je suvozač predo grin kartu. Tražio im je i pasoše. Nakon  što su mu
predali dokumentaciju, tražio je od njih da izađu iz vozila, tačnije pokazao
im je rukom da izađu iz vozila, jer ne poznaje albanski jezik,  i da stanu sa
desne strane vozila. Ova lica nijesu prilazila lijevom blatobranu vozila niti
im je on  davao do znanja da su se tu nalazili tragovi krvi. Tvrdio je da S.A.
nije očistio lijevu stranu od predmetnog vozila od momenta kada ih je on
zaustavio pa do momenta dok je vozilo parkirano u OB Budva. Kada je vidio
kapljice krvi na vozilu pozvao je svog kolegu E. da pogleda da nije neko lice
pored puta, kojom prilikom ga je E. obavijestio da se desilo ubistvo  u
Ostrosu.  
Dakle, kada se pojedinačno analiziraju iskazi ovih svjedoka i dovedu u
medjusobnu vezu onda se lako može izvesti zaključak da oni nemaju nikakva
lična saznanja o tome ko je i na koji način lišio života pok. H. R., ali kada
se dovedu u vezu sa dijelom odbrane optuženog G.P.  i sadržinom zapisnika o
uvidjaju onda će se izvesti inače nesporan zaključak o vremenu i mjestu
izvršenja ovog krivičnog djela. Inače ostale činjenice iz iskaza svjedoka kada
se dovedu u vezu sa dijelom odbrane optuženog G.P. potvrdjuju ponašanje
učinilaca jednog teškog krivičnog djela, koji nakon njegovog izvršenja čine
sve da ostanu neotkriveni.  
Iz sadržine zapisnika o uvidjaju Višeg suda u Podgorici Kri.br.634/06 od
15.09.2006.godine proizilazi da je istražni sudija dana 15.09.2006.godine u
19,15 časova od dežurne službe Bar obaviješten da je u selu Ćurjan kod Ostrosa
na lokalnom putu nadjen mrtav H. R.. Po izlasku na lice mjesta u 23,30 časova,
konstatovano je sledeće: lice mjesta se nalazi u zaseoku Ćurjani-selo Martići
na lokalnom putu Ostros-Sjerč u neposrednoj blizini kuće H. Đ.. Lokalni put je
sa asfaltnim zastorom širine oko 3,5 metara. Sa lijeve strane puta gledano od
Ostrosa nalazi se kameni zid promjenjive visine od  1,3 do 1,5 metara, a ispod
tog zida nalaze se bašte i livade. S desne strane puta nalazi se betonski
potporni zid koji od puta odvoja dvorište kuće H. Đ., a naprijed od tog zida
desno od puta diže se padina sa krupnim kamenjem i gustim niskim rastinjem. U
vrijeme vršenja uvidjaja vrijeme je bilo vedro, dok su uslovi bili noćni bez
ulične rasvjete, tako da se koristila svjetlost priručnih lampi koje koristi
policija. Kao fiksna tačka uzet je metalni stub koji je sastavni dio ograde
ispred kuće H. Đ. koja ograda se proteže duž pomenutog zida i koji je najbliži
asfaltnom putu. Na licu mjesta su zatečeni sledeći tragovi: trag jedan-tijelo
pokojnog R. H. je zatečeno na zemljanoj podlozi neposredno uz ivicu puta u
ležećem položaju na leđima, a ruku opruženih pored tijela. Preko tijela je
zatečen čaršav roze boje a ispod brade (donje vilice) podvez od bijele marame,
dok je preko lica bila prebačena ženska potkošulja. Tijelo je bilo obučeno u
bijelu košulju sa prugama koja je bila raskopčana tako da se vidjelo više
tragova nalik na krv pretežno u gornjem dijelu, potom u sive pantalone i teget
plave čarape. Na tijelu nije bilo obuće, dok su se pored stopala nalazili
kožni opanci jedan pored drugog. Udaljenost od fiksne tačke do glave pokojnog
je iznosila 5,80 metara a od lijeve ivice puta 4,00 metara, pri čemu je lijeva
noga bila u zoni kolovoza i udaljena od lijeve ivice puta 3,10 metara.
Istražni sudija je konstatovao očiglednim da je tijelo pomjerano obzirom da je
bilo vidljivo da je krvarenje bilo iz glave, a glava se nije nalazila na
mjestu gdje je zatečena mrlja nalik na krv. Trag tečnosti najverovatnije krvi
(trag br.2) u obliku lokve nalazio se neposredno do tijela i lijevo od njega
na asfaltnoj podlozi u liniji glave gledano u smislu poprečnog profila puta
pri čemu se vidjela tendencija slivanja krvi prema središnjem dijelu puta.
Ovaj trag je bio 5,60 metara od fiksne tačke i 2,90 metara od lijeve ivice
kolovoza. Kao trag treći zatečen je metalni kosijer sa drvenom drškom i to u
blizini nogu pokojnika i to na 7,80 metara udaljenosti od fiksne tačke i na
4,50 metara od lijeve ivice kolovoza i nalazio se u omanjem žbunju s desne
strane puta. Na sječivu i na drvenoj dršci uočeni su tragovi nalik na krv.
Trag četiri je opušak cigarete „Murati“ koji se nalazio desno od pokojnika a
ispod potpornog zida, a koji je bio daleko od fiksne tačke 4,10 metara, a od
potpornog zida 85 cm. Nadalje je zatečen trag krvi nastao najvjerovatnije
prolaskom točka automobila preko traga broj dva na udaljenosti 4,50 metara od
fiksne tačke i na 2,60 metara  od lijeve ivice kolovoza. Trag broj 6 su dvije
slamčice za sok od kojih jedna u papirnom omotu a druga do pola otvorena, na
omotu stoji „Primorka Bar“ koji su zatečeni u blizini tijela  pokojnika  sa
desne strane i na udaljenosti od fiksne tačke 6,20 metara, a od lijeve ivice
kolovoza 4,80 metara. Trag broj 7 predstavlja trag nalik na krv nastao
prskanjem koji se nalazio u neposrednoj blizini tijela pokojnika sa desne
strane i na 6,10 metara od fiksne tačke odnosno na 5,10 metara od lijeve ivice
kolovoza. Položaj svih tragova je definisan gledajući od Ostrosa prema Sjerču.
Iz zapisnika dalje proizilazi da su tragovi 2,3,4 i 6 izuzeti sa lica mjesta
radi vještačenja. Naložena je obdukcija tijela pok. R. O. i, kao i širi
pregled lica mjesta u dnevnim uslovima radi uočavanja eventualno drugih
tragova, te da se izvrši pregled vozila  VW Polo UL registracije 121-56.  
Iz službene zabilješke od 15.09.2006.godine proizilazi da je ista sačinjena u
prostorijama CB Bar, u vezi izvršenog krivičnog djela ubistvo na štetu O. R.,
od oca H. i majke S. rodjene P., rodjen......godine. Naime, dežurna služba je
dana 15.09.2006.godine oko 18, časova obaviještena od strane H. A. da je u
zaseoku Ćurjane, na seoskom putu, primijetio beživotno tijelo starijeg
muškarca, pa je po prijemu obavještenja na lice mjesta upućena patrola
policije. Neposredno prije prijave ubistva, saobraćajna patrola Ostros, koja
je bila locirana u centru naselja, u blizini raskrsnice na kojoj se spaja put
kojim se dolazi sa lica mjesta i lokalni put Ostros-Vladimir, je pokušala
zaustaviti PMV marke VW „Polo“ sive boje, u kojem su se nalazila dva lica, a
koje se nakon što se nije zaustavilo na znak policajca uputilo u pravcu
Vladimira, gdje je takođe primijećeno od strane službenika MUP-a da bi dalje
nastavilo kretanje u pravcu Zoganja i prema Ulcinju, gdje je patrola granične
policije zaustavila pomenuto vozilo. Nakon zaustavljanja vozila utvrdjeno je
da se radi o vozilu marke VW tip „Polo“ reg.oznaka UL 121-56 vlasništvo
Montenegro banke, na korišćenju kao rent-a-car vozilo u privatnoj agenciji
„Real Estate“, te da su se u njemu nalazili S.A. i G.P.. Službenici granične
policije primijetili su tragove krvi na prednjem dijelu vozila, a lica i
vozilo dovezli su i predali u službene prostorije OB Ulcinj. U ostalom dijelu
ova službena zabilješka koja je sačinjena povodom izvršenog uvidjaja ima istu
sadržinu kao i zapisnik o uvidjaju Istražnog sudije Višeg suda u Podgorici
Kri.br.634/06 od 15.09.2006.godine, stim što iz sadržine ove zabilješke
proizilazi da su pripadnici policije sjutra dan nakon pronalaska tijela
oštećenog  izvršili širi pregled lica mjesta, a kako se to vidi iz zapisnika o
uvidjaju, po nalogu istražnog sudije, kojom prilikom su pronašli dvije
platnene krpe sa tragovima nalik na krv, a koje su pronadjene na dijelu puta
koji vodi sa lica mjesta u pravcu Ostrosa, i to u kanalu za odvod amosferskih
padavina sa lijeve strane, gledano u pravcu Ostrosa, oko 200 metara prije
raskrsnice spajanja puteva Sjerč-Ostros. Tagodje proizilazi da je i ovaj trag
izuzet sa lica mjesta radi vještačenja. Od strane policije uvidjaj je prekinut
dana 16.09.2006.godine u 01,00 časova, a nastavljen narednog dana 17.09.2006.
godine u 10,00 časova, na zatvorenom (natkrivenom) parkingu ispred OB Ulcinj,
kojom prilikom je pregledano PMV marke VW tip „Polo“ reg.oznaka UL121-56, sive
boje, vlasništvo „Montenegro banke“ na korišćenju na rent-a car u privatnoj
firmi „Real Estate“. Tom prilikom su uočeni sledeći tragovi: brisotine na
prednjem lijevom dijelu haube, neposredno iznad fara, sa tragovima nalik na
krv, razmazanu usled pokušaja brisanja haube; trag 2- tragovi nalik na krv na
obodu prednjeg lijevog fara i limu na sastavu sa blatobranom, kao i u dijelu
veznog lima (blizu prednjeg lijevog točka); trag 3-trag nalik na krv nastao
prskanjem koji su zatečeni na „Rotkapni“ i prednjem lijevom točku; trag 4,5 i
6- predmeti pronadjeni na zadnejm sjedištu vozila (garderoba i dvogled); trag
7-parafinski testovi izuzeti sa sjedišta vozača; trag 8- parafinski testovi
izuzeti sa sjedišta  suvozača; trag 9-parafinski testovi izuzeti sa gornjeg
dijela volana i trag 10-parafinski testovi izuzeti sa instrument table, ispred
sjedišta suvozača. Svi tragovi su izuzeti sa lica mjesta radi vještačenja.  
Iz izvješataj o vještačenju br.3490/06 sa nalazom i mišljenjem vještaka
hemijske  struke I. A. proizilazi da su predmet vještačenja bile „parafinske
rukavice“ skinute sa šaka S.A. i G.P., odnosno da je na samolepljivim folijama
skinutih sa šaka navedenih lica izvršen difenilaminski test, kojim se
utvrdjuje prisustvo nitrata koji nastaju sagorijevanjem baruta kod opaljenja
metka iz vatrenog oružja i ovim se testom barut posredno dokazuje. Medjutim
kako nitrati ulaze u sastav mnogih jedinjenja to „dokazivanje“ nitrata ne
znači a priori „dokazivanje“ baruta. Nitrati se u velikoj mjeri do u
potpunosti rastvaraju u vodi, te se detaljnim pranjem ruku isti mogu ukloniti.
Na samolepljivim folijama skinutih sa šaka S.A. i G.P.  ustanovljeno je
prisustvo djelimično sagorjelih čestica baruta i to kod S.A. dva traga na
dlanu lijeve šake i to u gornjoj zoni domalog prsta i na samom dlanu izviše
srednjeg prsta, potom jedan trag na nadlanoj strani lijeve šake na palcu,
zatim dva traga na dlanu desne šake u središnjoj zoni dlana jedan za drugim
malo dijagonalno, dok na nadlanoj strani desne šake  nijesu konstatovani
tragovi čestica baruta. Kod P. G. su konstatovani po jedan trag na dlanenoj
strani i nadlanici lijeve šake i to na dlanenoj strani na sredini dlana vise
desno a na nadlanici u gornjoj zoni izviše malog prsta,  i dva traga na
dlanenoj strani desne šake i to jedan na vrhu domalog prsta, a drugi nešto
izviše kažiprsta. Prisustvo barutnih čestica na šakama  S.A. i G.P. ukazuje,
po mišljenju vještaka, da su pomenuti pozdano povezani sa procesom opaljenja
metka iz vatrenog oružja.  
Iz izvještaja o vještačenju broj 3491/06 sa nalazom i mišljenjem vještaka
hemijske struke I. A. proizilazi  da su predmet vještačenja bile samolepljive
folije skinuta broj 1- sa prednje ivice vozačevog sjedišta; br.2- sa prednje
ivice suvozačevog sjedišta; broj 3-sa fioke ispred suvozačevog sjedišta i broj
4-sa volana vozila marke VW tip „Polo“ reg. Oznaka UL 121-56. Hemijska analiza
je pokazala prisustvo barutnih čestica na samolepljivim folijama skinutih sa
prednje ivice sjedišta suvozača i iznad fioke ispred suvozača, dok  hemijska
analiza na samolepljivim folijama skinutim sa prednje ivice sjedišta vozača i
sa volana nije pokazala prisustvo barutnih čestica.  
Prilikom izjašnjenja pred sudom, vještak je u cjelosti ostao kod pismeno datih
nalaza i mišljenja, pa je pojašnjavajući izvještaj br.3490/06 naveo da je na
rukavicama skunutih sa šaka S. A. i G.P. dokazano prisustvo barutnih čestica
koje ukazuju da su pomenuti pouzdano bili povezani sa procesom opaljenja metka
iz vatrenog oružja. To znači da je lice na čijim su parafinskim rukavicama
nadjene čestice baruta pucalo iz vatrenog oružja, bilo u neposrednoj blizini
lica koje je vršilo opaljenje ili imalo kontakt svojim šakama sa vatrenim
oružjem iz kojeg je ranije vršeno opaljenje.Kod opaljenja metka iz vatrenog
oružja barutne čestice koje nastaju tom prilikom najviše i uglavnom se
deponuju-ostaju na nadlanici šake i najviše uglavnom na palcu i kažiprstu i
kožnom naboru  izmedju palca i kažiprsta. Kada bi se parafinske rukavice
izuzele odmah nakon ispaljenja tih čestica bi bio na predstavljeni način.
Medjutim kako barutne čestice imaju malu specifičnu težinu i usled toga malu
kinetičku energiju tako da ne prijanjaju jakim silama za šake lica koje vrši
opaljenje. Nekim rutinskim pokretima  (npr. šaka o šaku, šaka o odjeću i sl.)
barutne čestice mogu da se pomjere sa jednog mjesta šake na drugo, pa tako
barutne čestice sa ruke mogu da se prenesu-pomjere na stvari prilikom njihovog
dodira. Takodje je moguće da barutne čestice budu prenijete na šaku nekog lica
ukoliko su se one nalazile na stvarima  sa kojima je to lice bilo u kontaktu.
Vještak je dalje istakao da bi precizno izjašnjenje da li se na osnovu broja i
rasporeda barutnih čestica može apsolutno utvrditi da li je neko lice pucalo
ili ne, bilo proizvoljno. Predstavljajući vještaku konkretnu situaciju na
način kako je ona prikazana optužnicom, vještak se izjasnio da postoji
mogućnost, ukoliko je ispaljenje izvršeno na rastojanju do oko 30 cm, da uz
otpor vazduha, da se dio barutnih čestica nadje u vozilu, stim što osim toga
lice koje vrši opaljenje može svojim kontaktom na pojedinim djelovima vozila
da na njima ostavi barutne čestice. Ukoliko je rastojanje bilo veće od 30 cm,
postoji mala vjerovatnoća da su barutne čestice, uslovno rečeno, ušle u
vozilo, stim što u ovom slučaju treba uzeti u obzir da li je vozilo bilo u
pokretu, da li je bilo vjetra jer barutne čestice imaju malu specifičnu težinu
i usled pomenutog mogle su da kroz otvor udju u auto. Izjašnjavajući se na
nalaz sadržan u izvještaju br.3491/06 vještak je rekao  da je moguće prenijeti
barutne čestice sa nekog predmeta na svoje šake usled jednostavnog dodira,
konkretno sa sjedišta na ruke. Ta mogućnost je daleko veća sa ravnih površina
kao što su staklo, plastika, lakirano drvo, koje nemaju propusta ni rupa da bi
se barutne čestice u njima mogle zadržati. Na ovakvim površinama barutne
čestice jednostavno stoje  nemaju zašta da se zakače, te postoji velika
mogučnost da dodirom dlana o takvu površinu barutne čestice predju na dlan.
Dalje je istakao da se ne može sa pouzdanošću utvrditi odakle potiču barutne
čestice u kolima,  stim što je rekao da mogu poticati iz sledećih situacija:
ukoliko je lice koje je prethodno pucalo imalo kontakt svojim šakama sa
unutrašnjosti vozila, zatim ukoliko je vatreno oružje iz kojeg je prethodno
pucano stavljeno u unutrašnjosti vozila i na kraju ukoliko je pucano iz
blizine auta do 30 cm. Ukoliko je dakle ispaljenje izvršeno od strane vozača
da bi se barutne čestice našle na pozicijama iz vozila kako je to utvrdjeno
pismenim nalazom rastojanje od usta cijevi vatrenog oružja do volana i
sjedišta treba da bude do oko 30 cm. Ako bi bilo veće barutne čestice se neće
naći ili će se naći u maloj količini. Volan putničkog vozila predstavlja
glatku površinute koliko je moguće da se na njemu zadrže barutne čestice
tolika je mogućnost da se iste uklone  nakon izlaska iz vozila manipulišući
volanom. U slučaju kada se opaljenje vrši na većem rastojanju od 30 cm, a
vozilo je u kretanju velika je vjerovatnoća da se barutne čestice neće naći u
unutrašnjosti vozila, pri čemu se isto odnosi na barutne čestice koje nastaju
pri procesu opaljenja, ali se unutrašnjost vozila mogla kontaminirati barutnim
česticama od lica koje vrši to opaljenje.  
Cijeneći nalaz i mišljenja vještaka hemijske struke I. A. kako ono dato u
izvještaju br.3490/06, tako i ono datu u izvještaju br.3491/06, te njegovo
izjašenjenje pred sudom koje je na glavnom pretresu koji je počeo iznova, po
saglasnom predlogu stranaka pročitano,  sud je našao da su isti jasni, stručni
i objektivni i dati u skladu sa pravilima struke, pa ih je kao takve u
cjelosti prihvatio.  
Iz izvještaja broj 3482/06 sa nalazom vještaka biohemije R. F. proizilazi da
su predmet vještačenja bili trag izuzet sa lica mjesta i to bris izuzet na
tuferu od sanitetske vate na koje sa vidnom natopinom nepravilnog oblika i
veličine mrko crvene boje, nalik na krv, i trag izuzet sa vozila marke „VW
Polo“ reg. oznaka UL 121-56- a koji čini sastrugani materijal zrnaste
strukture mrko crvene boje nalik na krv. Hemijska analiza je dala pozitivan
rezultat na prisustvo krvi na vještačenim tragovima, kao i pozitivan rezultat
na ljudske bjelančevine, te da poslije apsorpcije kod ekstrata tragova koji su
gore navedeni nije došlo do pada titra seruma anti „A“ i titra seruma anti
„B“. Na kraju je dala mišljenje da opisani tragovi potiču od krvi ljudskog
porijekla koji najvjerovatnije pripadaju „O“ krvnoj grupi.  
Prilikom ranijeg izjašenjenja na glavnom pretresu ostala je kod svog pismenog
nalaza i mišljenja i još je istakla da su oba traga pokazala prisustvo krvi
ljudskog porijekla iste krve grupe tj. "O" krvne grupe. Imajući u vidu da je
jedan od tragova izuzet ispod glave pokojnika znači da je trag krvi na oba
uzorka pripadao istoj osobi, odnosno pokojnom H. R..  
Cijeneći nalaz i mišljenje ovog vještaka sud je našao da je isti jasan
objektivan i stručan, pa ga je kao takvog prihvatio jer ni stranke nijesu
imale nikakvih primjedbi na njegovu tačnost.  
Iz izvještaja br.3484/06 sa nalazom i mišljenjem vještaka balističara M. M.
proizilazi da su predmet vještačenja bili dva pištolja i to jedan marke „CZ“
Mod.70, kal.7,65 mm, fabričkog broja C-152568 sa šest metaka i pištolj marke
„CZ“ Mod.88, kal.9 mm PARA, fabričkog broja 10441, sa sedam metaka, kao i
prigušivač zvuka sa utisnutim brojem 38902. Vještačenjem je trebalo utvriti da
li je navedeno oružje ispravno, da li je iz njega pucano, dok je što se tiče
prigušivača bilo potrebno dati njegove karakteristike. Vizuelnim pregledom i
praktičnom provjerom pištolja „CZ“ Mod.88 vještak je našao da je isti
funkcionalan, te da kočioni mehanizam funkcioniše.  Hemijska analiza brisa
cijevi ovog pištolja je pokazala naslage braonkaste boje u kojima postoje
nitrati, što znači da ovaj pištolj nije čišćen nakon zadnje upotrebe.
Vizuelnim pregledom pištolja „CZ“ Mod.70, kal.7,65 mm, vještak je primijetio
na vrhu cijevi narezan navoj, koja dorada utiče na funkcionalnost ovog
pištolja. Isti u ovakovom stanju ne može da funkcioniše jer se navlaka
zaglavljuje na mjesto narezanog navoja, što mu je pokazala i praktična
primjena. Narezivanje navoja na cijev vatrenog pištolja ima prevashodno
značenje da je ista namijenjena za postavljanje prigušivača. Ovaj navoj je
podešen za prigušivač koji je takodje bio predmet vještačenja.Kada se
prigušivač postavi na cijev pištolj funkcioniše normalno. Hemijska analiza
brisa cijevi ovog pištolja je pokazala da u naslagama tamno sive boje postoje
nitrati, što znači da je iz ovog pištolja pucano  nakon čega cijev nije
čišćena.  
Prilikom odbrane nalaza je naveo da se u odredjenim situacijama može utvrditi
iz kojeg oružja se kasnije ili ranije pucalo, pod uslovom da postoji više
komada oružja koje je skadišteno ili čuvano pod istim uslovima. U konkretnom
slučaju postoje dva pištolja koja su bila skladištena u istim uslovima tako da
boja brisa koji je izvadjen iz pištolja pokazuje  koji od ova dva pištolja je
korišten kasnije. Bris pištolja marke „CZ“ model 70 kalibra 7,65 mm je imao
naslage tamno sive boje, dok je iz pištolja marke „CZ“  model 88 kalibra 9 mm
iz cijevi izvadjena naslaga koja je bila braonkaste boje. Pištolj koji je imao
tamno sivu naslagu brisa korišćen je  poslije pištolja koji je imao braonkastu
boju brisa, što dalje znači da je u odnosu na ova dva pištolja zadnji korišćen
pištolj marke „CZ“  model 70 kalibra 7,65 mm. Kod ovih pištolja u standardnoj
izradi ne mogu da se stave prigušivači, tako da je kod pištolja marke „CZ“
kalibra 7,65 mm cijev namjenskim uradjena sa produžetkom koji ima navoj na
koji može da se postavi prigušivač. Na drugom pištolju marke „CZ“ kalibra 9 mm
prigušivač ne može da se postavi. Vještak je dalje naveo da se ne može
izjasniti o proteku vremena od  kada je pucano iz pištolja koji su bili
predmet vještačenja, ali je ukazao i na to da je boja brisa neposredno nakon
pucanja tamno sive boje, a da vremenom ide prema braon i prema žutoj boji.
Dalje je istakao da se boja briseva mijenja tokom vremena a na osnovu
oksidacije tj. vlažnosti iz vazduha koja utiče da se ta boja mijenja od tamno
sive prema žutoj boji. Vremenski period koji je potreban da počne ta promjena
boje ne može se precizno utvrditi, a siva boja može trajati i nekoliko dana
zavisno od jačine vlažnosti vazduha. Pri ovom posebno treba imati u vidu da su
pištolji koji su bili predmet vještačenja  skladišteni u kesi  čime je
spriječen protok vazduha, što je usporilo oksidaciju na osnovu koje bi se ta
boja mijenjala prema žutoj. Vještak se i pored upoznavanja sa obdukcionim
zapisnikom nije mogao izjasniti kojim kalibrom je usmrćen pok. R. H., kao što
nije mogao isključiti mogućnost da je to bilo kalibar 7,65 mm odnosno kalibar
9 mm.  
Cijeneći nalaz i mišljenje ovog vještaka sud je našao da je isti objektivan i
dat u skladu sa pravilima struke, u okviru domena svoje nauke, a bez upuštanja
u nešto van domena njegovog stručnog znanja, zbog čega ga je u cjelosti
prihvatio i u dovodeći ga u vezu sa drugim dokazima na njemu zasnivao svoju
odluku.  
Iz obdukcionog zapisnika S.br.181/2006 sa nalazom i mišljenjem vještaka
medicinske struke dr. D. Č. proizilazi da je obdukcija tijela oštećenog
radjena dana 16.09.2006.godine u 06,00 časova. Spoljašni pregled leša je
pokazao u desnom bočnom vratnom predjelu, na 161 cm od ravni tabana, na 7 cm
udesno od zadnje srednje uzdužne linije, na 2 cm iza i na 2 cm ispod korijena
desne ušne školjke, nepravilnu približno kružnu ranu, promjera 7x8 mm,
neravnih, nagnječenih i krvlju podlivenih ivica i strana,  koja se nastavlja
na gore i ulijevo. Koža u neposrednoj okolini ivica rane je, u prečniku do 2
mm-lišena nadkožice, a ogoljela kožica je bila vlažna i krvlju podlivena. Na
donjem kapku lijevog oka, u srednjoj trećini, na 164 cm iznad ravni tabana, na
5 cm ulijevo od prednje, srednje uzdužne linije, na 1,5 cm ispod ivice kapka,
nalazila se nepravilna, cjepasta rana, promjera 1 cm x7 mm, neravnih, krvlju
podlivenih i put upolje posuvraćenih ivica i strana. Spoljašni pregled je još
pokazao na koži u desnom čeonom predjelu neposredno iznad spoljašnje polovine
obrva, na više mjesta, nepravilo, tačkasto i crtasto, na ukupnoj površini
promjera 3x2 cm: U desnom jagodičnom predjelu, uz spoljašnji ugao oka, na
ukupnoj površini veličine badema- nalazile su se mnogobrojne površinaste
tačkaste i crtaste rane, dužine do 2 mm, koje su bile neravnih, nagnječenih i
krvlju podlivenih ivica i strana, a izmedju njih koža je bila lišena
natkožice, dok je ogoljena kožica bila suva, čvrsta i mrkocrvenkasta. Takodje
je koža u lijevom čeonom predjelu, na 2 cm  iznad sredine obrve, tačkasto,
veličine badema, površinasto; na grebenu nosa skoro cijelom površinom; u
desnom jagodičnom predjelu, tačkasto, veličine badema;  u desnoj trećini
gornje usne, tačkasto; na desnoj strani bratka, tačkastvo veličine dinara-
lišena natkožice, dok je ogoljela kožica bila suva, čvrsta i mrkocrvenkasta.
Takodje je koža oba kapka desnog oka i donjeg kapka lijevog oka bila
modroljučičasta, krvlju podlivena i otečena. Unutrašnji pregled tijela
pokojnog je pokazao u predjelu desne piramide nepotpuni prelom gdje je
piramida bila dignuta od osnovice, a spoljašnjim krajem lako utisnuta put
lobanjske duplje, a od kojeg preloma se pruža nepotpuni pukotinasti prelom put
zadnje desne lobanjske jame, udužini od 4 cm, a što je sve dio kanala rane u
desnom bočnom vratnom predjelu. Ovaj kanal se dalje nastavlja kao rupasti
defekt u srednjoj trećini koštanog dijela lijeve očne duplje, nepravilan,
promjera 8x9 mm, a sitni koštani odlomci bili su utisnuti put donjeg kapka,
meko tkivo nosnog dijela ždrijela ucjelo je bilo razoreno, kao i zadnji dio
kostiju i mekog tkiva lica, u vidu kanala. Duž kanala ove rane nalazi se
mnoštvo razorenih manjih i većih krvnih sudova. Dakle na osnovu ovakvog nalaza
vještak je dala  mišljenje da je smrt kod pokojnog H. R. nasilna i da je
nastupila usled iskrvavljenja iz raskidanih krvnih sudova glave i vrata,
podpomognuta udisanjem krvi, a sve duž kanala strijelne rane, prostreline,
nanesene projektilom ispaljenim iz ručnog vatrenog oružja, iz daljine. Rana u
desnom bočnom vratnom predjelu je ulazna rana prostreline, koja se kanalom
rane nastavlja kroz meko tkivo vrata, kosti meko tkivo zadnjeg dijela lica,
zahvatajući krvne sudove i nosni dio ždrijela, prolazi kroz donji dio lijeve
očne duplje i završava izlaznom ranom u predjelu donjeg kapka lijevog oka.
Smjer kanala rane je od nazad prema naprijed, zdesna u lijevo, odozdo na gore
u anatomskom položaju glave.  
Prilikom izjašenjenja pred sudom još je dodala da se po sudsko medicinskoj
dokumentaciji pod „daljinom“ podrazumijeva rastojanje usta predmetnog vatrenog
pištolja od tijela veće od 80 cm, za oružje kratke cijevi, odnosno veće od 1,5
metara za oružje duge cijevi.  
Cijeneći nalaz i mišljenje ovog vještaka sud je našao da je isti jasan,
stručan i objektivan, u skladu sa pravilima struke, pa ga je kao takvog u
cjelosti prihvatio.  
Iz ugovora o najmu rent-a-car od 13.09.2006.godine, proizilazi da  je isti
zaključen izmedju "Real Estate" Ulcinj i S.A.a, a da se odnosi na najam vozila
marke Polo reg. oznaka UL 121-56 za period od 13.09.2006.godine do
15.09.2006.godine do 16,00 časova.  
Iz izvještaja o prelasku graničnog prelaza Sukobin u periodu od
07.09.2006.godine do  16.09.2006.godine utvrdjeno je da su G.P., D. Z. i B. K.
dana 09.09.2006.godine, ušli na ovaj granični prelaz u Crnu Goru sa vozilom
marke Mercedes 124 D SH 4149D.  Takodje je utvrdjeno da su dana
07.09.2006.godine na ovaj granični prelaz ušli D. Z. i G.P. i to vozilom marke
Mercedes 124 D  SH 4149D, dakle radilo se o istom vozilu sa kojim je u Crnu
Goru u dva navedena navrata došao G.P., dok je dana 11.09.2006.godine u
10:23:37 h na ovaj granični prelaz navedenim vozilom ušao samo G.P..  
Iz sadržine potvrda o privremnom oduzimanju predmeta (5) od optuženog S.A.a a
koje su sačinjene od strane Odjeljenja bezbjednosti Ulcinj dana
15.09.2006.godine, proizilazi da su od istog oduzete sledeće stvari: dvogled
marke sehfeld 8maut 980000M, fotoaparat Moma M-900 f 35, putna isprava
br.A028125465 na njegovo ime, mobilni telefon „Samsung“ imei 356307/00/060957,
punjač za mobilni telefon, garancija za kupovinu mobilnog telefona
„Europolitan“, sertifikat Republike Albanije br.084 003786, omot pri pejd
paketa sa upisana dva broja 069/....... i br.069/........... , avionske karte
Podgorica-Frankfurt-Njujork, izvještaj o letu aviona, tamo sive farmarice DKMY
JEMAS 33x30, mobini telefon marke „Simens A75“ ser. Br.356474007206102 sa
karticom br.069/577-483, tri ključao od vozila Mercedes SH, potkošulja crvene
boje veličine L, sivo bijela majca sa brojem 5 i natpisom „racepal“ kratkih
rukava, crni kožni kaiš, 380 dolara u apoenima 3x100 dolara i 4x20 dolara, 85
eura u apoenima 3x20 eura 1x10 eura i 3x5 eura, visa kartica platinium
br.48623.........., list adresara sa brojevima telefona, isječak karte o
dolasku od 05.09.2006.godine, jedan par platnenih patika, crne boje sa
aplikacijom- znakom Nike sa strane br.42,50, saobraćajnu dozvolu, serijskog
broja CG ............, izdata za PMV marke „Volksvagen „ tip „Polo 1,9 SDI“,
boje srebrene metalik reg. oznaka UL 121-56, ugovor o zakupu sačinjen izmedju
Kompanije „Real Estate“ i S.A.a evidencionog broja 193 za zakup PMV marke
„Wolksvagen“ tip „Polo 1,9 SDI“, bije srebrne metalik reg. oznaka UL 121-56,
ključevi od navedenog vozila i vozačka dozvola države Njujork ser. broja ID
37305540426.  
Iz sadržine tri potvrde o privremenom oduzimanju predmeta od optuženog G.P. a
koje su sačinjene od strane Odjeljenja bezbjednosti Ulcinj dana
15.09.2006.godine proizilazi da su od ovog optuženog privremeno oduzete
sledeće stvari: mobilni telefon marke „Motorola V360“ imei 356491004040953 sa
umetnutom karticom, donji veš bijele boje sa plavo crvenim šarama, teksas
bermude plave boje firme Rajder br.34, par bijelih čarapa, kačket crno-crvene
boje sa natpisom „Sports“, dres plavo crne boje, dvije najlon kese žute boje,
pronadjene u zadnjem desnom džepu farmerica imenovanog i jedan par kožnih
patika bijele boje sa crvenim aplikacijama sa lijeve, desne i zadnje strane
marke „Anta“ broj 41.  
Iz zapisnika o pretresanju stana- soba koje su koristili optuženi  u Ul. Đ.
Đakonovića br.17 u Ulcinju, a koje su sačinili službenici Odjeljenja
bezbjednosti Ulcinj dana 15.09.2006.godine proizilazi da u sobama optuženih
nijesu pronadjene stvari koje bi bile interesante sa stanovišta ove krivično
pravne stvari, niti druge stvari koje bi se shodno odredbama ZKP-a morale
oduzeti.  
Iz sadržine službenih zabilješki OP Ostros sačinjenih dana 15.09.2006.godine
proizilazi, da je dana 15.09.2006.godine oko 18,00 časova pripadnik OP Ostros
obaviješten je o predmetnom događaju o čemu je u 18,15 časova obavijestio
patrolu u kojoj su bili D. E. i A. N. kao i komandrira OP Ostros Ž. A..U
sledeće dvije službene zabilješke OP Ostros od 15.09.2006.godine dati  su
podaci sa lica mjesta i u vezi sa preduzetim radnjama, dok je četvrta
sačinjena na okolnosti postupanja po dojavi patrole o nepostupanju po
naredjenju OPS od učesnika u saobraćaju, tačnije od vozača vozila marke WV
Polo reg. Oznaka Ul 121-26, odnosno kako se kasnije ustanovilo reg. oznaka UL
121-56.  
Iz sadržine dvije službene zabilješke CB Bar od 16.09.2006.godine proizilazi
da su iste sačinjene na okolnosti zaustavljanja PMV i privodjenje lica G.P. i
S.A. i na okolnosti obavljenog razgovora sa R. F.-suprugom pokojnog.  
Iz četiri službene zabilješke OB Ulcinj od 15.09.2006.godine proizilazi da su
dvije od pomenutih službenih zabilješki sačinjene povodom vršenih saobraćajnih
kontrola i o postupanju službenika H. N. i Đ. K. u cilju zaustavljanja vozila
koje su odnosnom prilikom koristili optuženi, dok je treća sastavljena na
okolnosti uzimanja izjava od optuženih i o prikupljanju informacija o datumu
njihovog dolaska u Crnu Goru i na okolnosti iznajmljivanja vozila od strane S.
A., dok je četvrta sastavljena na okolnosti pronalaska vozila „Mercedes“
svijetlo plave boje reg. oznaka SH 4149 D koje je bilo parkirano preko puta
džamije tj. u blizini porodične kuće N. F.  u kojoj su bili smješteni optuženi
a koja se nalazi u Ul. Đure Đakonovića.  
Iz službene zabilješke Stanice granične policije Bar br.051/06-65 od
15.09.2006.godine proizilazi da je ista sačinjena u vezi sa zaustavljanjem PMV
marke Polo reg. oznaka UL 121-56 i privodjenja lica koja su u istom nadjena, a
radilo se  o licima G.P. koji kod sebe nije imao dokumenta za identifikaciju i
S.A.  kao vozaču.  
Iz službene zabilješke CB Bar od 16.09.2006.godine proizilazi da je ista
sačinjena na okolnosti pronalaska krvave krpe, a koja je pronadjena na
udaljenosti od raskrsnice oko 150 metara sa desne strane puta gledano iz
pravca Ostrosa na niže prema selu Ćurjani i to u potoku pored puta, koja je
izuzeta sa mjesta pronalaska radi dalje obrade.  
Iz službene zabilješke Ku.br.527/06 od 17.09.2006.godine koja je sačinjena od
strane Centra bezbjednosti Bar proizilazi da je ista sačinjena navednog dana
povodom izvršene pretrage terena na dijelu puta Ostros-Vladimir tačnije na
udaljenosti od 88 metara od kamena  br.38 kojim se označava kilometraža puta-
kilometar, gledano od pravca Ostrosa u pravcu Vladimira. Pored lijeve ivice
kolovoza je pronadjen trag točkova vozila u dužini od 1 metar. Od lijeve ivice
kolovoza (od navedenog traga) na udaljenosti od 6 metara, gdje je blaga
padina, ispod kamena koji je obrastao mahovinom, pronadjena je pvc kesa roze
boje, u kojoj se nalazila crna platnena tašna sa dva pištolja, a koja je bila
prikrivena naslagom od 5 kamena manjih dimenzija. Na udaljenosti od 10 metara
od kolovoza na krošnji drveta pronadjena je plava pamučna majica dugih rukava
sa kragnom i pantentom do pola. Na prednjoj strani majice je bijelim slovima
ispisan natpis ITALIA, sa ablemom italijanske zastave. Na majici su bile
vidljive tamne mrlje koje liče na krv.  
Naprijed navedene službene zabilješke iz čije se sadržine to jasno prepoznaje
predstavljaju aktivnosti policije koja je dužna da preduzme sve potrebne mjere
koje su bliže navedene u čl. 230 Zakonika o krivičnom postupku.  
Iz izvještaja o izuzimanju tragova MUP-a RCG Centra za kriminalističku tehniku
proizilazi da su ovom Centru od strane CB Bar dostavljeni sledeći tragovi koji
su izuzeti prilikom vršenja uvidjaja na licu mjesta: (2B) krv pored glave
pokojnog x 2 traga, na kojem je izvršeno raspakivanje i utvrdjeno da je jedan
trag bio izuzet u staklenu epruvetu, a koji je predstavljao sastruganu krv, a
drugi je predstavljao tufer natopljen krvlju, postavljen u plastičnu kutiju,
te da je u Centru za kriminalističku tehniku izvršeno prepakivanje zbog
nepravilnog pakovanja i moguće destrukcije materija za DNK analizu; (3)
kosijer sa kojeg je izvršeno skidanje briseva sa oboda i vrha drvene držalice,
kao i sastrugana krv sa metalnog sječiva; (4) opušak od cigarete; (6) pvc
slamčice od soka; (7) tragovi na zemljanoj površini nalik na krv, dostavljeni
u original pakovanju; (8) dvije krpe sa vidljivim crvenim mrljama nalik na
krv. Od strane OB Ulcinj dostavljeni su sledeći brisovi i tragovi: (1) bris sa
srednje lijeve strane motorhaube; (2A) bris sa prednjeg dijela motorhaube;
(2B) bris sa prednjeg dijela prednjeg lijevog blatobrana, (2C) sastrugane
ljuspice sa unutrašnjeg prednjeg dijela motorhaube i (3) bris sa felne
prednjeg lijevog točka. Od CB Bar su ovom Centru takodje dostavljeni i
pištolji i prigušivač pronadjeni prilikom pretrage terena Lekperić, sa kojih
su skinuti brisevi, i to sa pištolja br.10441 brisevi: (1/1) sa natezača-
udarača; (1/2) sa desne strane za repetiranje; (1/3) sa lijeve strane za
repetiranje; (1/4) sa obarača-okidača; (1/5) sa lijeve strane rukohvata i
(1/6) sa desne strane rukohvata. Sa pištolja br.152568 CZ kalibra 7,65 mm
skinuti su brisevi sa sledećih mjesta:(2/1) sa natezača-udarača; (2/2) sa
desne strane za repetiranje; (2/3) sa lijeve strane za repetiranje; (2/4) sa
obarača-okidača; (2/5) sa lijeve strane rukohvata; ( 2/6) sa desne strane
rukohvata. Sa prigušivača su oduzeti sledeći brisevi: (3/1) sa oboda vrha
prigušivača; (3/2) sa oboda ka kočenju na ustima cijevi. Takodje su
dostavljeni i bris sa metka (6/1) bris sa crne platnene torbice-dijela za
otvaranje i zatvranje (5/1); bris sa futrole -zeleno crne-dijela za otvaranje
i zatvaranje (4/1) i brisevi sa noža : (4/1 A) sa zadnjeg dijela oboda i
odozdo; (4/2) sa prednjeg dijela rukohvata-odozdo; (4/3) sa dugmeta za
otvaranje i okoline; (4/4) sa oboda sijalice. Od strane vještaka biohemičara
su ovom Centru predati tragovi-uzorci i to: (1/10) isječena x 2 parčeta mrlje
crvene boje sa majice dostavljene od G.P.a; (2/10) isječena x 3 parčeta mrlje
crvene boje sa farmerica izuzetih od S.A.a i (3/10) isječena parčad za DNK
analizu sa majice "ITALIA" koja je pronadjena u mjestu Lekperići. Uz zahtjeve
Centara bezbjednosti dostavljeni su brisevi za DNK analizu i eliminaciju od
G.P. i S.A..  
Iz potvrde o privremeno oduzetim predmetima OP Ostros od 15.09.2006. godine
proizilazi da je od H. A. privremeno oduzet pištolj P Bereta kalibra 9 mm sa
brojem na navlaci 576838 i sa brojem na ramu 884912, potom okvir sa sedam
metaka kalibra 9 mm i futrola.  
Iz nalaza i mišljenja Komisije vještaka neuropsihijatara prof.dr. R. K. i dr.
B. K. od 27.10.2008. godine proizilazi  da se optuženi S.A. razvijao i
odrastao u homogenoj, patrijahalnoj porodici, te da je stekao skromno
obrazovanje, ali bogato životno iskustvo. Nakon preseljanja u Ameriku
nastavlja sa ustaljenim modelom života, po njegovom kazivanju povremeno dolazi
u Albaniju i Crnu Goru.Sprovedena ispitivanja su pokazala da je S.A.  osoba
prosječnih intelektualnih sposobnosti, skromne edukativne nadgradnje i
razvijenih socijalnih komunikacija  sa jednostavnom strukturom ličnosti. Kod
njega nije utvrdjeno postojanje duševnih bolesti, duševne zaostalosti niti
privremenog duševnog poremećaja. Kognitivne funkcije su umjereno diferencirane
i ujednačene. Na planu ličnosti karakterišu ga  relativno slaba integracija sa
narcističkim crtama i pasivno-agresivnim stilom adaptacije. Kod njega je
evidentna emocionalna labilnost koja ide sve do ranjivosti i praćena je niskim
pragom na stresove. Iz ovako opisane strukture ličnosti proizilazi njegovo
ponašanje koje je pretežno usmjereno na zadovoljavanje sopstvenih potreba i
prohtjeva. Pokazao je sklonost da se distancira od okoline i situacija koje
imaju ugrožavajući karakter, zbog čega je spreman da povremeno ispoljava
hostilnost, nepovjerenje i naglašenu distanciranost, ali kod njega ipak nijesu
pronadjeni elementi koji bi ukazivali  na psihiotično regovanje. Dakle, iz
svega naprijed iznijetog članovi komisije su mišljenja da je S.A. osoba
prosječnih intelektualnih sposobnosti sa jednostavnom strukturom ličnosti, te
da kod njega nijesu utvrdili postojanje duševne bolesti, duševne zaostalosti
ili privremenog duševnog poremećaja. Ispitanik je po njihovom mišljenju
sposoban da pristupi pred sud, iznese svoju odbranu i odgovara na pitanja.
Konačno optuženom-ispitaniku kao duševno zdravoj osobi nije potrebno
psihijatrijsko liječenje.  
Cijeneći nalaz i mišljenje Komisije vještaka neuropsihijatara prof. dr. R. K.
i dr. B. K., sud je našao da je isti jasan, stručan i objektivan, pa ga je kao
takvog u cjelosti prihvatio.
Iz listinga poziva telefonskog broja 069/478-256 koji je koristio G.P.
proizilazi da je sa ovog broja ostvaren kontakt sa brojem 069/…… koji je
koristio optuženi S.A. u periodu od 11.09.2006.godine do 16.09.2006.godine u
vidu odlaznih poziva dana 11.09.2006.godine u 9 časova 56 minuta i 36 sekundi,
potom dana 12.09.2006. godine u četiri navrata u prijepodnevnim časovima stim
što je prvi razgovor obavljen u 7 časova 9 minuta i 17 sekindi, a poslednji-
četvrti  u 9 časova 40 minuta i 52 sekunde.  Dana 13.09.2006.godine sa broja
069/………… koji je koristio G.P.  pozivan je broj 069/……….. koji je koristio
S.A. u dva navrata i to prvi poziv u u jutarnjim časovima i to prvi u 6 časova
43 minute i 1 sekundi, a drugi u 8 časova 21 minuti i 29 sekundi. Nadalje dana
15.09.2006. godine izmedju ovih brojeva su ostvarena dva kontakta  takodje u
jutarnjim časocvima i to prvi u 7 časova 36 minuta i 17 sekundi a drugi u 8
časova 10 minuta i 18 sekundi i to takodje na način što je korisnik broja
069/…….. pozivao korisnika broja 069/………. Što se tiče dolazinih poziva prema
broju 069/………. od broja 069/………. njih je u navedenom periodu od 11.06.2009.
godine do 17.06.2009.godine bilo jedan poziv dana 11.09.2006.godine u 10
časova 57 minuta i 16 sekundi, sedam 12.09.2006. godine u jutarnjim časovima
stim što je prvi poziv bio u 8 časova 39 minuta i 7 sekundi a poslednji toga
dana u 9 časova 39 minuta i 44 sekunde. Dana 13.09.2006. godine korisnik broja
069/………. je pozivao broj 069……..  pet puta takodje u jutarnjim časovima tako
da je prvi poziv tog dana bio u 6 časova 55 minuta i 9 sekundi a poslednji u 8
časova 16 minuta i 50 sekundi. Dana 15.09.2006.godine korisnik broja 069/………
je pozivao broj 069/………… dva puta i to u 17 časova 3 minuta i 47 sekundi i u
17 časova 10 minuta i 19 sekundi. Listing odlaznih i dolaznih poziva broja
069/………… se u potpunosti poklapa sa listingom odlaznih i dolaznih poziva za
broj  069/…………. kada je u pitanju komunikacija izmedju korisnika ova dva
broja.  
Iz nalaza i mišljenja vještaka za telekomunikacije P. B. proizilazi da se
korisnik broja 069/………. u trenutku ostvarivanja kontakta sa brojem 069/………….
dana 11.09.2006.godine nalazio na području Starog grada Ulcinja, dok je
prilikom ostvarivanja svih kontakata sa istim brojem dana 12.09.2006.godin i
dana 13.09.2006.godine bio na području Ostrosa B. Kada su u pitanju  dolazni
pozivi ka ovom broju od broja 069/……… dana 15.09.2006.godine i to u 07:36:17 i
u 08:10:18, korisnik broja 069/……… se nalazio na području Bobije, odnosno
Golubovaca, a kada su u pitanju odlazni pozivi prema broju 069/478-256 u
17:03:47 i 17:10:19 na području Ostros B. Dalje proizilazi da je korisnik
broja 069/478-256 dana 11.09.2006. godine prilikom obavljanja razgovora sa
korisnikom broja 069/577-483  u 09:56:36 h  bio u reonu  Mozura D, a prilikom
dolaznog razgovora od broja 069/577-483 u reonu Mozura 1800_A. Dana
12.09.2006.godine korisnik broja 069/478-256 se prilikom obavljanja razgovora
sa korisnikom broja 069/577-483 nalazio u reonu Ostros B osim razgovora koji
se obavio tog dana u 09:02:39 h  kada se nalazio u reonu Ostros C. Takodje su
svi razgovori dana 13.09.2006.godine izmedju brojeva 069/…….. i 069/……….
obavljani dok se korisnik broja 069/………nalazio u reonu Ostros B. Što se tiče
razgovora dana 15.09.2006.godine korisnik broja 069/……… se u vrijeme
obavljanja razgovora sa brojem 069/………. u prijepodnevnim časovima nalazio u
reonu Ostros B, dok se prilikom obavljanja razgovora u  17:03:47 nalazio u
reonu Krajina A, a u  17:10:19 u reonu Ostros C.  
Prilikom izjašnjenja pred sudom vještak za telekomunikacije je naveo da mjesto
Ćurjani pripada baznoj stanici Ostros B. Opisujući kretanje korisnika broja
069/……….. vještak je istako da se isti dana 15.09.2006.godien poslije pola
noći nalazio na području grada Ulcinj. Od 5,44 h do 08,10 časova kretao se od
Ulcinja prema Ostrosu. Od 08,17 h do 09,01 h nije registrovana promjena
lokacije korisnika, a prema listingu nalazio se u sektoru Ostros B kojem
pripadaju i Ćurjani. Od 09,40 h konstatovano je kretanje, a u 10,25 h
registrovano prisustvo u reonu Ulcinja. U 16,20h do 17,10 h opet je
registrovano prisustvo u sektoru B bazne stanice Ostros koji pokriva i mjesto
Ćurjane, bez kretanja  U 17,52 h korisnik se još uvijek nalazio u sektoru sa
kretanjem od Ostrosa prema krivini prevoju Rumije. U 17,55 h je već prešao sa
druge strane Rumije. Dana 11.09.2006.godine registrovano je kretanje korisnika
ovog broja u okviru grada Ulcinja, sa postupanjem u 19,38 h prema rijeci
Bojani i albanskoj granici. Dana 12.09.2006.godine od 07,09 h do 09,40 h
korisnik se nalazio u reonu bazne stanice Ostros B odnosno reonu Ćurjana bez
registrovanog kretanja.U 10,08 h registrovano je kretanje prema prevoju na
Rumiji, dok je registrovano i prisustvo prema Ulcinju u 11,53 h, gdje ostaje
do 18,15 h. U 18,30 h do 19,33 h ponovo je zabilježeno kretanje prema Ostrosu,
stim što ne postoji evidentirano prisustvo u Ostrosu već u blizini bazne
stanice Krajna C, koja pokriva reon sa strane Rumije prema Ulcinju. Nakon
20,16 h registrovano je prisustvo u reonu grada Ulcinja. Dana
13.09.2006.godine od 06,43 h do 08,20 h registrovano je prisustvo u reonu
bazne stanice Ostros B odnosno u reonu Ćurjani. U 08,53 h registrovano je
kretanje prema Ulcinju gdje je registrovano prisustvo u 09,54 h. Ostali dio
dana provodi u kretanju u Opštini Ulcinj. Dana 14.09.2006.godine prije podne i
u ranim poslijepodnevnim časovima registrovano je prisustvo korisnika ovog
broja u Ulcinju. U reonu koji gravitira padini Rumije u zaleđu Ulcinja
registrovan je u periodu od 17,20 h do 17,55 h, dok je ostali dio dana proveo
u Ulcinju. Na pitanje kako je moguće za kratko vrijeme promijeniti tri bazne
stanice i to od 17,52 h pa nadalje za 5 minuta, vještak je odgovorio da u
trenutku kada je korisnika broja 069/…………. u 17,52 h  uhvatila bazna stanica
Krajina A, koja pokriva sektor pod azimutom od 30-40 stepeni od pravca sjevera
u pravcu kazaljke na satu a locirana je na samom prevoju na putu Ostros-Ulcinj
korisnik se nalazio u tom trenutku sa strane Rumije koja gravitira jezeru,
zbog konfiguracije terena u toj tački ga pokriva  bazna stanica Božur D i taj
dio puta do prevoja Krajina obroncima Rumije pokriva više baznih stanica zbog
konfiguracije terena tako da je sasvim izvjesno i logično da ga u 17,55 h
pokrije bazna stanica Fraškanja. Put od prevoja na Rumiji do Ulcinja nije
pokriven jednom baznom stanicom  već su iskorišćene karakteristike mreže  i
njega pokrivaju par baznih stanica koje se nalaze sa strane Rumije koja
gravitira Ulcinju. Dalje je istakao da bazna stanica Ostros B u svim svojim
segmentima ne može pokrivati i ne pokriva ni jedan prostor koji se nalazi sa
druge strane Rumije. Dalje je istakao da je prisustvo korisnika 069/…………
registrovano u reonu samog grada Ulcinj, kao i u širem reonu sjeverno-istočno
i sjeverno od Ulcinja. Dana 12.09.2006.godine od 07,09 h do 09,40 h
registrovano je prisustvo korisnika ovog broja u reonu Ostrosa i to dominantno
prisustvo u reonu Ostros B. Nakon 10,40 h registrovano je njegovo prisustvo u
reonu Ulcinja i Velike Plaže. Dana 13.09.2006. godine od 06,43 h do 08,21 h
registovano je njegov prisustvo u reonu bazne stanice Ostros B.  U 09,05 h
registorvano je njegovo prisustvo na putnom pravcu od Ostrosa prema Ulcinju na
padinama Rumije koje gravitiraju prema moru. Ostatak dana provodi u reonu
Ulcinja i Velike Plaže. Dana 14.09.2006.godine  dan provodi u reonu Ulcinja
stim što u 19,02 h je registrovano njegovo prisustvo  u reonu bazne stanice
Krajna C, a što kod činjenice da je njegovo prisustvo u 19,21 h registrovano
na reonu bazne stanice Možura D, govori da je moguće da se korisnik kretao
putnim pravcem od Ostrosa prema Ulcinju. Dana 15.09.2006. godine u 05,04 h
korisnik se nalazio u reonu Ulcinja. Od 07,36 h do 08,10 h korisnik se nalazio
u reonu bazne stanice Ostros B . U 09,58 h evidentiran je u baznoj stanici
Krajna C  što znači da je u tom vremenu korisnik napustio reon Ostrosa i da se
kretao prema Ulcinju. U 17,01 h, 17,03 h i 17,10 h registrovano je njegovo
kretanje od Ostrosa do prevoja stim što korisnik nije prešao prevoj, moguće je
da je u 17,01 h korisnik krenuo iz reona Ostros C primakao se prevoju u 17,30
h kada ga registruje Krajna A, a nakon čega se ponovo vratio u reon  Ostros C.
U 18,27 h on je već u reonu Opštine Ulcinj. Vještak je dalje naveo da u 17,10
časova korisnici brojeva 069/………… i 069/……………..  nijesu bili zajedno. U to
vrijeme korisnik beroja 069/577-483 se već nekih 50 minuta nalazio u reonu
baze stanice Ostros B, kojoj pripada i mjesto Ćurjani, dok se korisnik broja
069/…………..  od 17,01h do 17,10 h kretao. Dana 12.09.2006.godine je
registrovano prisustvo i jednog i drugog broja u reonu bazne stanice Ostros B
i to u vremenskom intervalu od 07,09 h do 09,40 h, ali usled činjenice da
korisnik broja 069/…………. u navedenom periodu komunicira sa brojem  069/………..
zaključio je da oni u navedenom periodu nijesu bili skupa ali da su se oba
korisnika nalazila u reonu bazne stanice Ostros B. Ostatak dana oba korisnika
provode u reonu grada Ulcinja i medju njima nije bilo komunikacije. Dana
13.09.2006.godine korisnici ovih brojeva borave u reonu  Ostrosa B od 06,43 h
do 08,21 h, nakon čega su registrovani u reonu Ulcinja, stim što je korisnik
broja 069/………… u 17,06 h registrovan u reonu Utjehe. Izmedju  korisnika ovih
brojeva ostatak dana nije bilo komunikacije. Dana 14.09.2006.godine nije
zabilježena komunikacija izmedju korisnika ova dva broja, stim što se oba
kreću u reonu grada Ulcinja moguće i skupa. Nakon obavljene rekonstrukcije on
je dodao da su potvrdjena njegova ranija izjašnjenja sa naglaskom da mu je ova
radnja pomogla da dodatno razjasni na terenu lokacije o komunikaciji koja je
ostvarena nakon 17:55 časova.  
Cijeneći nalaz i mišljenje vještaka za telekomunikacije sud je našao da je
isti jasan, stručan i objektivan, pa ga je kao takvog u cjelosti prihvatio.  
Iz izvještaja br.191/09 sa nalazom i mišljenjem vještaka biohemije R. F.
proizilazi da je predmet vjštačenja bila majica koja je pronadjena na licu
mjesta uz zadatak  da se utvrdi da li na majci ima tragova krvi ljudskog
porijekla, pa ukoliko ima da se istoj odredi krvna grupa.  Inače radi se o
majici tamno plave boje sa bijelo ispisanim natpisom “ITALIA” sa amblemom
italijanske zastave, kao i izokrenutim natpisom “Playlife”, na kojoj su sa
prednje starne pronadjene dvije mrlje nepravilnog oblika i veličine, tamne
boje nalik na krv. Mrlje su isječene dana 20.09.2006.godine u prisustvu
vještaka trasologa i iste su bile deponovane na referatu za DNK vještačenja,
odakle je preuzet od stane ovog vještaka dana 28.01.2008. godine. Biohemijska
analiza je pokazala da tragovi na majici ne potiču od krvi, tj. tragovi krvi
na istoj nijesu pronadjeni. Prilikom izjašnjanja pred sudom u cjelosti je
ostala pri pisnemo datom nalazu i mišljenju.  
Iz izvještaja br.191/09 sa nalazom i mišljenjem vještaka trasologa D. K.
proizilazi da je predmet vještačenja bila garderoba- braon dukserica marke
“Playlife”  veličine “L-XL”(radi se o istoj majci kao iz predhodnog
izvještaja, što se nesumnjivo utvrdjuje iz fotoelaborata koji su sastavni dio
oba izvještaja). Sa prednje i zadnje strane dukserice nijesu uočena mehanička
oštećenja, izuzev isjcanja radi izuzimanja tragova krvi radi DNK analiza.  
Ocjenom nalaza i mišljenja vještaka biohemičara i trasologa sud je našao da su
isti jasni, ubjedljivi i dati u skladu sa pravilima struke, pa kako stranke na
iste nijesu imale primjedbi, iste je u cjelosti prihvatio.  
Iz nalaza i mišljenja Instituta za sudsku medicinu Medicinskog fakulteta u
Beogradu proizilazi da je biološki materijal pokojnog H. R. pronađen na brisu
sa prednjeg dijela motorhaube, prednjeg lijevog blatobrana, felne prednjeg
lijevog točka PMV "VW Polo" reg.oznaka UL 121-56 potom u sadržaju mrke boje
koji je shodno izvještaju MUP-a RCG br.244-32926/1 od 26.09.2006.godine
predstavlja sasturgane ljuspice sa unutrašnjeg prednjeg dijela haube, u
sastruganoj crvenoj mrlji sa metalnog sječiva kosijera, te na dostavljenom
kamenu. Biološki materijal optuženog S.A. pronađen je na tragu krvi izuzetom
sa farmerica S.A., biološki trag G.P. pronađen je na tragu krvi izuzetom sa
izječka majice G.P., dok je biološki materijal ženske osobe pronađen u tragu
krvi izuzetom sa pamučne krpe.  
Prilikom ponovnog izjašnjenja pred sudom predstavnik komisije Instituta za
sudsku medicinu Medicinskog fakulteta u Beogradu doc.dr. O. S.  je naveo da
DNK profil predstavlja rezultat DNK analize u odnosu na 15 hiper varijabilnih
genskih markera i 16 gena za amelo gene na osnovu koga se utvrđuje pol osobe
koja je konkretan biološki trag ostavila. Kompletni DNK profil  se sastoji od
rezultata svih 16 gena, dok se djelimički DNK profil sastoji od rezultata
manje od 16 gena  pri čemu ukoliko je rezultat dobijen za 10 i više gena, za
takve biološke tragove, prema pravilima njegove nauke i stuke se sprovodi
statistička analiza i daje inpretacija u smislu vjerovatnoće da li je određena
osoba ostavila konkretni biološki trag. Ukoliko se djelimički DNK profil
sastoji od manje od 10 gena takav DNK profil ne inpretiraju na gore objašnjeni
način, već konstatuju da takav biološki trag nije podoban za davanje mišljenja
o njegovom  porijeklu. Na osnovu DNK analize u mogućnosti su da potvrde da li
konkretan biološki trag potiče od biološkog materijala samo jedne ili više
osoba. Ukoliko biološki trag potiče od više osoba tada je riječ o miješanom
DNK profilu odnosno o miješanom biološkom tragu. Kontaktni ili latentni
biološki tragovi su po definiciji oni tragovi u kojima je količina biološkog
materijala mnogo manja nego što je količina biološkog materijala, pa samim tim
i genetičkog materijala koji je predmet analaze u sasušenim tragovima
bioloških tečnosti. Načelno, u kontaktnim tragovima količina genetičkog
materijala odnosno molekula DNK je do oko 500 pikograma, dok je količina
biološkog materijala odnosno molekula DNK u sasušenim tragovima bioloških
tečnosti, kao što su krv ili pljuvačka, nekoliko stotina do nekoliko hiljada
puta veća i kreće se u nanogramskim količinama ili čak mikrogramskim.
Osjetljivost analitičkih metoda je takva da se regularno i uspješno mogu
analizirati oni tragovi u kojima je količina molekula DNK iznad 100 pikograma,
međutim što je količina molekula DNK veća to je i uspješnost DNK analize veća.
To praktično znači da je u onim biološkim tragovima iz kojih nijesu dobijeni
kompletni DNK profili, već su ti DNK profili bili djelimični, ili ih uopšte
nije bilo, količina molekula DNK bila ispod 100 pikograma. Na količinu
predmetnih bioloških tragova prilikom kontakta neke osobe sa nekim predmetnom,
pa čak i sa nekom drugom osobom utiču brojni i različiti faktori. Jedna grupa
faktora odnosi se na svojstva osobe koja te biološke tragove ostavlja. Pored
toga eksperimentalno je dokazano da pranje ruku ili korišćenje losiona i krema
za njegu ruku smanjuje vjerovatnoću deponovanja biološkog materijala fizičkim
kontaktom. Druga grupa faktora koji utiču na prenošenje biološkog materijala
sa neke osobe na neki predmet u fizičkom kontaktu, odnosi se i na svojstva tog
predmeta. Tako je utvrđeno da hrapavi predmeti, predmeti oštrih lica, kao i
predmeti lepljivih površina imaju veću sklonost da na sebe prime biološki
materijal od neke osobe koja je sa tim predmetom došla u kontakt, nego što tu
sklonost imaju predmeti glatkih površina i oblih ivica i strana. Treći faktor
koji utiče na ostavljanje kontaktnih ili latentnih tragova je vrijeme, tako da
pri produženom kontaktu, dužem od nekoliko sekundi, a posebno pri snažnijem
kontaktu u toku kojeg se primijeni veća sila imaju veću šansu za prenošenje
biološkog materijala sa osobe na taj predmet. Biološki tragovi koji se prenesu
na neki predmet na njemu mogu da ostanu izvjesno vrijeme, ali mogu i da sa tog
predmeta spradnu i to trešenjem ili brisanjem. Dalje je istakao da je trljanje
pištolja sa platnenom ambalažom odnosno torbom u kojoj se oružje nalazilo,
može da dovede do skidanja bioloških tragova sa određenih djelova tog oružja,
prije svega sa glatkih i kontaktno izloženih djelova oružja. Mehaničkim
trljanjem platnene torbice i predmetnog oružja, i prilikom stavljanja oružja u
torbicu i prilikom držanja oružja u torbici i prilikom vađenja oružja iz
platnene torbice, eventualno prisutni biološki tragovi na predmetnom oružju su
mogli da se stresu sa oružja. Na osnovu izostanka uspješne analize sa briseva
koji su skinuti sa predmetnog oružja nije mogao isključiti mogućnost da su
ovdje okrivljena lica bila ili nijesu bilia u kontaktu sa predmetnim oružjem.
Do izostanka uspješne analize na brisu skinutom sa konkretnog oružja može doći
iz više razloga i to da osobe koje su sa oružjem došle u kontankt  na njemu
nijesu ostavile svoj biološki materijal, potom moguće je da je nakon
deponovanja biološkog materijala došlo do njegovog skidanja na primjer u
kontaktu sa tkaninom torbe, takođe nije mogao isključiti mogućnost da je
prilikom kriminalističko tehničke obrade konkretno analiziranog pištolja
brisom obrađivan dio oružja na kome se ne nalaze biološki tragovi, a da je
propušteno da se brisevi skinu sa djelova oružja na kojima je tih bioloških
tragova bilo. Pored navedenog moguće je da zbog izuzetno male količine koja
karakteriše kontaktne tragove ovi tragovi jednostavno propadnu od momenta
skidanja sa predmetnog oružja na bris pa do momenta analize dostavljenih
briseva DNK labaratoriji. Nadalje je istakao da brisevi skinuti sa predmenog
oružja nijesu bili buđavi jer bi to bilo konstatovano i opisano u zapisniku sa
vještačenja. Nijesu bili ni kontaminirani na primjer biološkim materijalnom
kriminalističkog tehničara jer da jesu dobili bi neki DNK profil koji bi mogli
interpretirati u kom slučaju bi mogli kazati da je na dostavljenom brisu
pronađen biološki trag koji ne pripada ovdje okrivljenom. Nije mogao da se
izjasni da li je eventualno prisutan biološki materijal na oružju propao od
momenta njegovog skidanja do momenta njegovog dostavljanja u labaratoriju i
njegove DNK analize. Referentni uzorci po definiciji su oni uzoirci koji su od
nekog lica uzeti specifično za konkretnu DNK analizu nakon što je sprovedena
nedvosmislena i nesporna identifikacija tog lica. Zbog toga su se kao
referntni uzorci ranije uzimali i uzorci venske krvi smještene u epruveti i
kapilarne krvi smještene na posebne filter papire, dok se u novije vrijeme kao
referentni uzorak uzima uzorak brisa sluzokože usne duplje. Sa druge strane
biološki tragovi, koji mogu biti različitog tipa, pa i tragovi krvi na nekom
odjevnom predmetu su oni tragovi o čijem identitetu ostavioca se vještak može
i mora izjašnjavati nakon sprovedenih DNK analiza i upoređivanja sa
referentnim DNK uzorcima. Kada su u pitanju sasušeni tragovi biološke
tečnosti, isti mogu jako dugo pa čak i godinama, naravno u optimalnim
uslovima, ostati podobni za vještačenje na osnovu DNK analize. Za razliku od
njih latentni odnosno kontaktni tragovi imaju kraće vrijeme podobnosti za
vještačenje odnosno za DNK analaze jer ih u momentu deponovanja ima jako malo.
U svakom slučaju o podobnosti bilo kog traga za DNK analize može se govoriti
tek nakon obavljanja analize.  
Prilikom ocjene nalaza i mišljenja ovog vještaka sud je našao da je isti
stučan i objektivan, dat u skladu sa pravilima struke pa ga je kao takvog u
cjelosti prihvatio. Pored toga sud je imao u vidu da je u pisanom nalazu i
mišljenju Komisije vještaka Instituta za sudsku medicinu Medicinskog fakulteta
u Beogradu konstatovano da trag 7 predstavlja komadić sivkastog kamena, dok u
izvještaju MUP-a RCG 08 br.244-31926/1 od 26.09.2006.godine stoji da trag 7
predstavlja trag na zemljanoj površini nalik na krv, pa je našao da se radi o
istom predmetu.  
Dakle, kada se pojedinačno analizira prvobitno iznijeta odbrana optuženog S.
A. onda proizilazi, da je iz SAD došao u Crnu Goru radi korišćenja godišnjeg
odmora i radoznalosti, dok je u svojim kasnijim odbranama tim razlozima dodao
i želju da posjeti rodni kraj u Republici Albaniji, zbog čega je i učvrstio
kontakt sa G.P., koga je slučajno upoznao, u Ulcinju i dobio obećanje da će mu
preko nekih ljudi omogućiti ilegalni ulazak u susjednu zemlju iz koje je sa
dijelom svoje porodice 1994. godine otišao iz političkih razloga.
U skladu sa tako iznijetim tvrdnjama,on nije ni priznao da je lišio života H.
R., niti zna o kome se čovjeku radi, osporavajući da je za vrijeme boravka u
Ulcinju odlazio u mjesto gdje u kojem je živio, te je iznio pretpostavku da je
to uradio G.P., koji je u saradnji sa policijskim strukturama iz Albanije i
Crne Gore, želio sve to da prebaci na njega.
Uz tako iznijete tvrdnje osporio je upotrebu vatrenog oružja za koje mu je
saopšteno da je korišćeno kao sredstvo za lišenje života pok. H., dok je
pristusvo pronadjenih barutnih čestica na svojim rukama pravdao policijskim
zloupotrebama prilikom saslušanja jer mu je navodno upotrijebljeno oružje
stavljano u ruke.  
S druge strane, kada se pojedinačno analizira odbrana optuženog G.P.
proizilazi da je dana 15.09.2006. godine poslije 17,00 časova u mjestu
Ćurjani, optuženi S. A. lišio života jednog čovjeka iz tog mjesta pucajući iz
vozila u pokretu sa pištoljem na kojem se nalazio prigušivač, te da je to
uradio na način koji je bliže intrepretiran u njegovoj odbrani, i da on nije
znao za takvu njegovu namjeru, iako nije osporavao, da je zajedno sa njim
dolazio u to mjesto i osmatrao pokojnog za kojeg mu je S. rekao da sa njim ima
neka posla.
Imajući u vidu izričito negiranje optuženog S.A. i navodjenje bilo kakvih
direktnih okolnosti u njegovoj odbrani koje bi ga mogle dovesti u vezu sa tim
ubistvom, sud će se najprije baviti osnovanošću dijela odbrane optuženog G.P.
i njegovim tvrdnjama da je upravo S. izvršilac krivičnog djela koje je i njemu
stavljeno na teret.  
U tom smislu, iz njegove odbrane proizilazi, da je optuženi S., na njegovo
iznenadjenje, dok je upravljao vozilom i usporeno se prlibližavao čovjeku koji
je pored puta gonio jedno grlo stoke, izvadio pištolj sa prigušivačem iz torbe
koju je prethodno stavio pored sjedišta suvozača, te ispruživši desnu ruku do
ručnog zgloba, kroz otvoreni prozor ispalio jedan hitac u njega, nakon čega su
se vozilom brzo udaljili sa tog mjesta i krenuli putem koji vodi ka Ulcinju.  
Kada se naprijed navedeni dio njegove odbrane dovede u vezu sa dijelom
zapisnika o uvidjaju Višeg suda u Podgorici Kri br. 634/06 nesumnjivo se
izvodi zaključak da je optuženi S. lišio života pok. H. u mjestu Ćurjani, jer
je u tom zapisniku, u pogledu mjesta, vremena i ličnosti pokojnog navedeno, da
je u selu Ćurjani, kod Ostrosa dana 15.09.2006. godine u popodnevnim satima
nadjen mrtav R. H. na terenu koji je bliže opisan u toj ispravi sa tragovima i
povredama na njegovom tijelu, zbog čega je i naložena obdukcija po završetku
te radnje.  
Nadalje, kada se njegova tvrdnja o sredstvu sa kojim je lišen života dovede u
vezu sa nalazom i mišljenjem vještaka balističke struke koji je iznio u
Izvještaju br. 3484/06 i neposredno branio na glavnom pretresu, onda se
nesumnjivo izvodi zaključak da je tom prilikom pucao iz pištolja marke CZ
model 70 kalibra 7,65 mm, fabričkog broja 152568 sa prigušivačem koji je bio
montiran na cijevi.
Naime, ako se najprije podsjetimo na kojem je mjestu je optuženi S.A. nakon
izvršenog ubistva, po navodima iz odbrane optuženog G.P., sakrio torbu sa dva
pištolja i dovedemo u vezu sa sadržinom službene zabilješke Ku. br. 527,
zavedene 17.06.2009. godine, o okolnostima pod kojima su pronadjena i poslata
radi vještačenja, onda je sasvim izvjesno da se radi o naprijed navedenom
pištolju u pogledu kojeg je vještak M. naveo, da je praktičnom provjerom
utvrdjeno da je funckonalan kada se prigušivač zvuka sa utisnutim brojem 38902
postavi na cijev i da su hemijske analize pokazale naslage tamno sive boje sa
nitratima, što je upućivalo na zaključak da nije čišćen nakon zadnje upotrebe.
Predmet vještačenja je bio i drugi pronadjeni pištolj marke CZ mod 88 kal. 9
mm PARA fabričkog broja C-152568 koji je takodje funkcionalan i čije su
hemijske analize pokazale naslage braonkaste boje koje upućuju na isti
zaključak kao i u prethodnom slučaju, ali je vještak, uz objašnjanja koja su
bliže vidljiva u dosadašnjem obrazloženju presude koji se odnosio na
interpretaciju njegovog iskaza, naveo da je pištolj sa tamno sivim naslagama
sa prigušivačem korišćen poslije pištolja u čijoj su cijevi nadjene naslage
braonkaste boje.
Naprijed navedeni zaključak vještaka o vremenskoj distanci njihove upotrebe je
u saglasnosti sa tvrdnjom optuženog G.P., da je optuženi S. pucao iz pištolja
na čijem je vrhu cijevi bilo nešto dugačko 10 cm, dok objašnjenje vještaka
koje je dao u vezi funkcije prigušivača otkriva, zbog čega je on taj pucanj
"jedva čuo".  
Naprijed navedene tvrdnje optuženog G.P. i zaključci o pomenutim činjenicama
nesumnjivo otkrivaju zašto su na samoljepljivim folijama skinutih sa šaka
optuženog Shere pronadjene djelimično sagorjele čestice baruta, na onim
dijelovima ruku koji su bliže opisani u Izvještaju o vještačenju br. 3490/06,
u kojem je sadržana bliža interpretacija tog dokaza i nadalje odbrana njegovog
nalaza i mišljenja sa iscrpnim objašnjenjima o tome na koji se sve način
barutne čestice mogu prenijeti na tijelo čovjeka, njegovu odjeću i okolinu
mjesta na kojem je iz vatrenog oružja pucano.  
Zato je logično, u kontekstu njegove odbrane, zašto su i na njegovim rukama
pronadjene barutne čestice, jer je vještak u odbranama svog nalaza i mišljenja
glavnom pretresu, naveo da se one mogu naći ne samo na rukama onog koji je
pucao iz vatrenog oružja, nego i onih koji su u tom momentu bili u njegovoj
blizini ili imali kontakt svojim šakama sa tim vatrenim oružjem nakon
opaljenja.  
S druge strane, već iznijeto objašnjenje optuženog S. o razlozima zbog kojih
su na njegovim rukama pronadjene barutne čestice djeluje kao neodrživa
konstrukcija, koja je pripisana neobjašnjivim interesima policije iz dvije
države čiji je navodni cilj bio da zaštite G.P. sa kojim su bili u poznastvu.
U kojoj mjeri su i nelogične tako iznijete tvrdnje upravo pokazuje aktivnost
organa gonjenja u svim fazama postupka, jer je i G.P. stavljeno na teret da je
saizvršilac ovog krivičnog djela.  
U potpunosti je neosnovana i njegova tvrdnja, da se za vrijeme boravka u
Ulcinju uopšte nije nalazio u zaseoku Ćurijane i ona je i u tom dijelu u
potpunosti suprostavljena odbrani optuženog G.P., pa je sud rekonstrukcijom
dogadjaja izvršenog 17.12.2010. godine, uz angažovanje vještaka za
telekomunikacije provjerio njihovo kretanje i nadalje domašaj baznih stanica
na dan obavljanja te radnje kao i u odnosu na ranije dane koji su u listingu
dolazno-odlaznih poziva u užoj i široj oblasti mjesta u kojem je izvršeno
krivično djelo registrovale njihove telefonske razgovore.  
S tim u vezi, najprije je naloženo optuženom S. da pokaže, kako je u svojim
odbranama naveo, ugostiteljski objekt u kojem su tri dana uzastopno ručali,
mjesto na kojem se nalazio kada je iz Rente kar agencije dobio poziv da vrati
vozilo i odakle je potom pozvao G.P. da ga o tome obavijesti, kao i ono na
kojem je ušao u vozilo, kada je G.P. došao oko 18 časova.  
U vezi pomenutog ugostiteljskog objekta pokazao je na kafanu "Dauti" koja se
nalazi u centru Vladimira, dok se ostala mjesta nalaze u prečniku od 1 km i
bliže su označena u zapisniku o rekonstrukciji i osijenčena u nalazu i
mišljenju vještaka za telekomunikacije od 17.01.2011. godine, a za mjesto sa
kojeg je posmatrao plažu i brda naveo je da se nalazi u blizini Male plaže u
Ulcinju.  
Sva ta mjesta su fotografisana od strane krim tehničara, osim onog u blizini
Male plaže, te mu je pored toga naloženo da dodatno sačini skicu na kojoj će
biti predstavljen put kojim su se kretala službena vozila toga dana, označiti
mjesta kroz koja se prolazilo u skladu sa onim što budu pokazivali optuženi,
kao i njihovu udaljenost od sela Ćurijani u kojem se dogodilo ubistvo.  
Vještaku za telekomunikacije je naloženo da sa tih mjesta na koje je optuženi
Shera ukazao ostvari telefonske pozive sa broja 069........, kako bi se
utvrdile šeme baznih stanica u čijem se dometu nalazio kada je obavljao
pomenute telefonske razgovore od 15 do 18 časova, te tako dobijeni rezultati
uporedili sa onim baznim stanicama koje su navedene u listingu ostvarenih
poziva u popodnevnim satima na dan 15.09.2006.godine.  
Utvrdjeno je, de se mjesta koja je pokazao prilikom rekonstrukcije nalaze u
zoni bazne stanice Fraskanjel C i njen domašaj, kao i prostor koji pokriva
osjenčeni su na slikama 8 A i 8 B koje se nalaze na stranama 23 i 24, dok se
pomenuti ugostiteljski objekt u centru Vladimira nalazi u domašaju bazne
stanice Krajina C - slika 7 C na strani 21, ali ta bazna stanica pokriva i
neka druga mjesta i ona se uočavaju na stranama 19 i 20 istog nalaza. Ta druga
mjesta nemaju nikakvog značaja za optuženog S. A. jer ih on u svojim odbranama
uopšte nije spominjao, niti prilikom rekonstrukcije pokazivao da se u njima
nalazio.  
Medjutim, kad se rezultati rekonstrukcije uporede sa sadržinom listinga
dolazno - odlaznih telefonskih poziva koje je ostvario na dan 15.09.2006.
godine, onda se može izvjesno zaključiti da se optuženi S. nije nalazio u
mjestu koje je pokazao prilikom obavljanja te radnje, zato što je njegovo
prisustvo u 16:20, 17:03 i 17:10 registrovano u domašaju sasvim druge bazne
stanice Ostros B koja pokriva zaseok Ćurijane u kome se dogodilo ubistvo i
time se u još jednom njegovom dijelu potvrdjuje odbrana optuženog D.P..  
Pored toga, iz analize listinga koji se odnosio na jutarnje sate na dan
15.09.2006. godine takodje je konstatovano njegovo prisustvo u zoni iste bazne
stanice OSTROS B, koja je registrovala dolazni poziv u 8:17 min, dok se u
domašaju te stanice nalazio i 12.09.2006.godine, kada je od 7:09 do 9:40
ostvario 10 telefonskih razgovora sa optuženim Đ.P., kao i 13.09.2006.godine
još 7- 8 sa telefonskim brojem 069 478 256 koji je P. koristio. To istovremeno
znači da je potvrdjena odbrana optuženog P. u kojoj je objašnjavao svoje
kretanje i mjesta gdje se nalazio jer su rezultati rekonstrukcije u
saglasnosti sa sadržinom listinga dolazno odlaznih poziva koje su za njegov
broj registrovale bazne stanice u te dane.  
Naime, pokazujući prilikom rekonstrukcije mjesta sa kojih je tih dana
osmatrana kuća i parcela na koju je pok. vodio stoku na ispašu nesumnjivo je
utvrdjeno da ona pripadaju zoni bazne stanice OSTROS B, koja je kao što je
navedeno prema stanju iz listinga u dane 12 i 13.09.2006. godine registrovala
njegove dolazno - odlazne pozive, u onoliko slučajeva koliko je to već
navedeno, kada je to pitanje razmatrano u pogledu osnovanosti odbrane
optuženog Šere Adrijana, dok se i na sam dan ubistva u jutarnjim satima u
07:36 i 08:10 kada je sa njim razgovarao nalazio u zoni iste bazne stanice
Ostros B.  
Iako u to vrijeme optuženi S. nije bio u domašaju te bazne stanice, on se u
7:36 nalazio u njenoj blizini, jer bazna stanica Bobija B, iz čijeg je
domašaja pozvao Đ.P., kao što se uočava na strani 4 nalaza od 19.01.2011.
godine, pokriva sjeverne padine planine Rumije i prostor koji se nalazi u
blizini zaseoka Ćurijani, dok bazna stanica Golubovci D u svom domašaju
zahvata i prostor na kome je izvršeno ubistvo u popodnevnim satima, što je
vidljivo na slici 2A i strani 5 pomenutog nalaza.  
Nadalje, pokazala se vjerodostojnom i njegova tvrdnja u pogledu mjesta na
kojem su se nalazili, kada je optuženi Š. u popodnevnim satima primio poziv iz
Rente kar agencije, jer je prilikom rekonstrukcije pokazano ono mjesto koje je
od strane vještaka utvrdjeno da pripada zoni bazne stanice OSTROS B, što se u
potpunosti poklapa sa listingom poziva za taj dan  u kojem je registrovano da
je primljen u 16:20 , kada se korisnik telefonskog broja 069 577- 483 nalazio
u zoni bazne stanice OSTROS B.  
Takodje, pokazujući mjesto na kojem se nalazio kada je od S. primio poziv da
se vrati sa vozilom, optuženi Đ.P. se prilikom rekonstrukcije zaustavio u
prevoju jedne krivine, u mjestu Stegvaš koje je udaljeno 7,7 km od mjesta
zločina i vjštak je utvrdio da se to uzvišenje sa više antena mobilne
telefonije nalazi u domašaju baznih stanica Krajina C (vidljivo na slici 7 A
str.19), Krajina B (slika 6 na str.17), dok je prostor koji je označio kao 10
m i 500 m ispred prevoja u dometu bazne stanice Krajina A.  
Dakle, nesumnjivo je utvrdjeno da se on nalazio u zoni ove poslednje označene
bazne stanice, jer je prema listingu dolazno - odlaznih poziva taj razgovor sa
Š. registrovan u 17:03, dok je njegov kasniji kontakt u 17:10 registrovan u
zoni bazne stanice OSTROS C, što znači da se on zaista nalazio u povratku ka
mjestu na kojem ga je ostavio, obzirom da se na slikama 11 A i 11 B , na
strani 33 i 34 nalaza uočava, da pokrivenost te bazne stanice doseže i do one
u kojoj se desilo ubistvo i gdje je ostao da ga čeka Š. A..  
I analiza listinga telefonskog broja koji je koristio optuženi Š. A. na dan
15.09.2006. godine, potvrdjuje navode iz odbrane optuženog Đ.P. u kojima je
isticao, da je on ubrzo nakon ubistva preuzeo upravljanje vozilom Polo, zato
što je uočljivo da je prve telefonske kontakte nakon 17:10, optuženi Š.
ostvario u 17:52 , 17:55, 17:57, 18:04 i 18:07, i to svakako ne bi mogao pri
tako brzoj vožnji da se on nalazio za upravljačem , dok bazne stanice koje su
registrovale te kontakte - Krajina A, Možura D, Fraskanjel C, Krajina C i
Možura C otkrivaju, da su u to vrijeme uveliko napuštali mjesto zločina i da
se nijesu zaustavljali na policijske znake patrole u Ostrosu o čemu su
govorili i pomenuti svjedoci policajci A. N. i D. E..  
Takodje, bez obzira na veću procjenu vještaka medicinske struke o udaljenosti
usta cijevi predmetnog oružja od tijela pokojnog (veća od 80 cm), opisani
smjer kanala rane, kao i uzlazni karakter prostorne putanje projektila o kojem
je govorio vještak balističke struke potvrdjuju one trenutke pripreme,
položaja ruke i tijela optuženog Š. i vatrenog oružja koje je držao u momentu
ispaljenja hica u odnosu na položaj i kretanje pok. H. R..
U prilogu osnovanosti iznijetog dijela odbrane optuženog D.P. govori i trag
izuzet sa vozila "Polo" u vidu sasušenog struganog materijala zrnaste
strukture, mrko crne boje nalik na krv, kao i bris na tuferu od sanitetske
vate izuzet ispod glave pokojnog za koje je hemijskom analizom i preko
vještaka biohemijske struke utvrdjeno da se radi o krvi ljudskog porijekla
koja najvjerovatnije pripada "O" krvnoj grupi. Prednje sa razloga što je
očigledno i pokojni imao tu krvnu grupu, jer je iz nalaza i mišljenja Komisije
Instituta za sudsku medicinu - Medicinskog fakulteta u Beogradu nesumnjivo
utvrdjeno da je bris sa prednjeg dijela moto haube prednjeg lijevog
blagobrana, felme prednjeg lijevog točka vozila Polo reg oznake UL 121-56, te
u sastuganim ljuspicama sa unutrašnjeg prednjeg dijela haube predmetnog vozila
predstavljao biološko materijal pok. H. R., pa kada se uzme u obzir
objašnjenje optuženog G.P. o tome šta se dešavalo sa tijelom pokojnog nakon
što je pogodjen hicem ( pao je na haubu i skliznuo pored vozila) onda se jasno
zaključuje kako se njegova krvna grupa našla na mjestu sa kojeg je od strane
ovlašćenog lica nakon ubistva izuzeta radi vještačenja.  
S druge strane, razumljivo je zašto se optuženom G.P. u toj jednoj tako
uzbudljivoj i napetoj situaciji učinilo da je S. A. pucao u trenutku kada je
oštećeni bio "jako blizu pištolja", jer je ugao iz kojeg je to posmatrao mogao
izazvati takav utisak, ali i zbog toga što takava zapažanja zavise i od ličnih
svojstava čovjeka i nekih drugih okolnosti koje se na različite načine mogu
odraziti na njihove čulne funkcije. To što je on u saopštavanju te činjenice
iz razumljivih razloga bio neprecizan, ne znači da se njegova odbrana u tom
dijelu može dovesti u pitanje, kada se imaju u vidu sve ostale njegove tvrdnje
koje su u skladu sa drugim izvedenim dokazima. Naime, te utvrdjene činjenice
potvrdjuju takve pojedinosti dogadjaja koje su mogle biti poznate samo nekom
ko se nalazio u vozilu i vidio što se sve dešavalo u tenutku, kada je optuženi
S. ispalio jedan hitac u pokojnog H. kojim mu je nanio tešku tjelesnu povredu
- ranu postrjelinu, pa je usled iskrvavljenja iz raskidanih krvnih sudova
glave i vrata, podpomognuto udisanje krvi duž kanala rane, nastupila njegova
smrt. Dakle, ovaj zaključak o smrti pok. H. R. koji je iznijet u obdukcionom
zapisniku vještaka medicinske struke očigledno ukazuje da je ona nastupila kao
posledica ispaljenog projektila u glavu i u direktnoj je uzročnoj vezi sa
naprijed navedenom povredom.  
Kada se pak radi o dodatnoj analizi odbrane optuženog G.P. i ostalih izvedenih
dokaza koji ukazuju na njegovu krivicu, sud najprije cijeni, da je on prilikom
prvog saslušanja smatrao da S. neće sporiti, ko je od njih dvojice ispalio
projektil u pokojnog H. R., pa je na osnovu jednog takvog stava razmišljao da
svoju ulogu u vezi tog dogadjaja može potpuno minimizirati i isključiti od
bilo kakve odgovornosti.  
U skladu sa takvim shvatanjem, on je u svim svojim odbranama posebno težio da
naglasi slučajnost njihovog prvog susreta u Ulcinju, dok je nastavak druženja
označio kao svoj poslovni interes i S. potrebu da odlazi u to mjesto zbog
poznatih razloga koji su već izneseni u njegovoj odbrani.
U pogledu tih okolnosti S. je tvrdio da su se slučajno sreli ispred jedne
kafane i započeli razgovor koji su nastavili uz kafu, kao i da je tada tražio
od njega pomoć u prebacivanju preko državne granice i ilegalnom ulasku u tu
zemlju radi posjete svojih rodjaka. On to nije rekao prilikom prvog saslušanja
pred policijom, nego samo da su prilikom tog susreta razmijenili telefonske
brojeve, ali je u svojim kasnijim odbranama tvrdio da se u kuću preselio prije
poznastva saP., odnosno ostao je pri tvrdnji, da se to desilo kada ga je
uputio na jeftiniji smještaj i obećao mu prelazak preko granice. Zato je on
njihovo dalje druženje vezao za ispunjenje tog obećanja i zbog toga su tri
dana ručali u jednom ugostiteljskom objektu koji je pokazao na rekonstrukciji,
kako biP. kontaktirao nekog iz carinske službe koji bi mu to omiogućio.
Sasvim je različito o tom prvom susretu govorio optuženi G.P. naglašavajući da
se to desilo, onog dana kada je iz Albanije došao sa D. Z., zbog sasvim drugog
razloga, te je on pozvao S. da dodje u ugostiteljski objekt na Maloj plaži i
da im je istog dana našao zajednički smještaj, sobu do sobe, uz obrazloženje
da je S. na drugom mjestu "istekla kirija". Pored toga, on tvrdi da mu je S.
prilikom prvog susreta rekao, da ima želju da mu pokaže okolinu, kao i da je
jednom prilikom Sheru pitao zašto ne ode u rodni kraj i da mu je odgovorio da
želi boraviti samo u Ulcinju, pa bi to značilo da su navodi iz njegove odbrane
o razlozima njihovog daljeg druženja potpuno neosnovani.
Dakle, iz njihovih odbrana u subjektivnom smislu se i ne može očekivati
priznanje postojanja tog dogovora, ali niz neoprezno saopštenih pojedinosti,
nelogičnosti, brojnih i kvalitativno značajnih protivurječnosti i objektivno
utvrdjene činjenice iz drugih izvedenih dokaza su razotkrile to njihovo
skrivanje i ukazale na njegovo nesumnjivo postojanje.  
Naime, pored tih očiglednih i ne slučajnih razlika u njihovim odbranama
optuženi P. je prećutao da je u Crnu Goru, za svega četiri dana, ulazio tri
puta i sud je te činjenice utvrdio na osnovu Izvještaja o prelasku lica na
glaničnom prelazu Sukobim, u periodu od 07.09 do 16.09.2006. godine iz čije
sadržine proizilazi, da je njegovim vozilom "Mercedes" zajedno sa D. Z. prešao
granicu 07.09.2006. godine, potom 09.09.2006. godine zajedno sa njim i još
jednim licem, kao i zadnji put 11.09.2006. godine kada je sam došao u Ulcinj.
On je tek na glavnom pretresu, kada je shvatio da se raspolaže tim dokazom,
naveo da se ponovo vratio u Crnu Goru na poziv Shere, čime je indirektno
priznao da su se sreli i prije 11.09.2006. godine, zato što je očigledno da se
poslije ovog datuma nije legalno vraćao u Albaniju, zbog kasnijeg dogadjaja
koji je doveo do njihovog hapšenja.
Ono što je posebno uočljivo u vezi tih njegovih učestalih prelazaka jeste, da
su tek nakon njegovog trećeg ulaska u Crnu Goru, već sjutradan, krenuli u
obilazak Ostrosa u jedno potpuno neuobičajeno vrijeme, u najranijim jutarnjim
satima i to isto ponovili dana 13.09.2006. godine, dok u poslijepodnevnim
satima u te dane, kao ni cijelog dana 14.09.2006. bazna stanica Ostros B nije
registrovala njihove telefonske kontakte u tom području, pa je sud u skladu i
sa naknadno utvrdjenom činjenicom da su se tamo nalazili 15.09.2006.
precizirao činjenični opis izreke presude i umjesto četiri stavio tri dana,
kao vrijeme osmatranja kuće oštećenog i praćenja njegovog kretanja.  
Ono što se takodje može zaključiti na osnovu listinga dolazno-odlaznih poziva
za te dane jeste, da oni gotovo i nijesu medjusobno telefonski kontaktirali
kada su se nalazili van područja baznih stanica koje pokrivaju mjesto ubistva,
što upućuje na zaključak da su stalno bili zajedno i to su činjenice koje
nijesu ni osporavali u svojim odbranama.
Oni su zajedno dolazili i u Ostros, ali brojnost tih telefonskih komunikacija,
koja je bliže označena za dane 12 i 13.09.2006. godine (10 i 7-8 poziva drugog
dana), ukazuje da su oni to vrijeme provodili odvojeno i očigledno se nalazili
na različitim pozicijama ili bolje reći upravo na onim uzvišenjima koja je
pokazao optuženi G.P. prilikom rekonstrukcije i bliže vidljivim na
fotografijama 23 - 27 i 34 iz fotoelaborata koji je sačinjen tim povodom.
Naime, mjesta na tim veoma nepristupačnim uzvišenjima otkrivaju da su izabrana
zbog pružanja odličnog vidika na kuću i puteve kojima je do  parcele pokojni
vodio stoku na ispašu, a ne zato da bi uživali u posmatranju udaljenih
turističkih predjela, koji je kao najvažniji razlog promovisao jedan od
branilaca optuženog G.P.. Analiza stvarnih razloga njihovog dolaska ukazuje,
da su oni u pripremi i odabiru najpovoljnijeg trenutka i mjesta  za lišenje
života pokojnog, iz Ulcinja odlazili veoma rano da bi blagovremeno i neopaženo
zauzeli te različite pozicije, sa kojih su dvogledima pratili njegovo kretanje
i dnevne navike do podnevnih sati, pa je jasno da u tom vremenu nijesu tako
intezivno razgovarali o prirodnim ljepotama tog kraja, nego o čovjeku čiji su
i fizički izgled željeli da u potpunosti upoznaju na taj način, obzirom da su
podmuklu likvidaciju temeljno pripremali.  
Sud cijeni, da je ta intezivna komunikacija, na dan ubistva (svega dva poziva)
izostala, zato što se po izjavi optuženog P. pokojni dva sata nije pojavljivao
iz kuće, kao i da se to zbog istih razloga dogodilo u poslije podnevnim
satima, sve dok ga u 17:03 nije pozvao optuženi S. i rekao da se odmah vrati.
Sud cijeni, da je podmuklo lišenje života pokojnog H. R. bilo predvidjeno u
jutarnjim satima, zato što je optuženiP. u 05:04 imao dolazni poziv sa broja
koji koristi D. Z. i sigurno ga nije pozvao, zbog onoga što je on kroz
protivurječan i neživotan odgovor naveo na glavnom pretresu, pa su se ubrzo
nakon toga već nalazili na putu za Ostros, jer je bazna stanica Fraskanjel C u
5:44 i 5:49 registrovala dva razgovora koja je sa njim imao optuženi S. A.,
iako nikada u svojoj odbrani nije potvrdio njihovo poznastvo. Takodje, tog
jutra oni su došli sa oružjem koje je S. sakrio na mjesto sa kojeg će ga u
popodnevnim satima uzeti i unijeti u vozilo neposredno pred lišenje života H.
R.. Oružje je ostavljeno na tom mjestu zato što su odlučili da nakon dužeg
čekanja napuste Ostros, jer se pokojni nije pojavio iz kuće, sve dok nijesu
krenuli za Ulcinj. Doduše, iz odbrane optuženogP. proizilazi da je S. želio da
se vrate "i gledaju tog čovjeka", ali je on to odbio, pa su se ponovo vratili
oko 15:00 časova, kada ga je A. pozvao da uhvate još jedan krug i kada mu je
usput zazvonio telefon i rečeno iz Renta car agencije da mora vratiti vozilo
do 16:00 časova. U ovom dijelu svoje odbrane on se očigledno neprecizno
izjasnio, ali je prilikom rekonstrukcije pokazao sasvim drugo mjesto u vrijeme
primanja tog poziva i ono odgovara dometu bazne stanice Ostros B, koja je u
16:20 registrovala taj kontakt.  
Naprijed navedene odluke u jutarnjim satima, da odu, kao i ona u popodnevnim,
kada je u 17:03 odlučio da se vrati sa prevoja Stegvaš, jasno otkrivaju
važnost uloge optuženog G.P. u njihovom zajedničkom djelovanju, bez kojeg ovo
krivično djelo, u okolnostima koje su stvorene za njeogovo izvršenje, ne bi
moglo biti izvršeno.
Naime, očigledno je tek u to vrijeme pokojni izašao iz kuće, jer je njegova
supruga R. F. u svojstvu svjedoka kazala, da je u popodnevnim satima R. otišao
da dovede kravu sa paše, pa je zato optuženi S., čim ga je vidio odmah pozvao
P. da se vrati, rekavši mu "dodji, dodji, završiću posao, pa ćemo ići
zajedno". Zato je on znao da njegov povratak znači da se približava čas
lišenja života pokojnog H. i utoliko je apsurdnije jedno drugo njegovo
objašnjenje, da nije znao šta je to crno S. stavio pored sjedišta suvozača i
da se u to uvjerio tek kada je pregledao torbu. Tako iznijeta tvrdnja, da je
po prvi put tu torbu vidio kada se vratio sa prevoja Stegvaš je protivurječna
onoj koju je u pogledu te okolnosti iznio na  glavnom pretresu, zato što je u
toj fazi postupka priznao da je u kola S. stavio ono što je vidio da je u
jutarnjim satima izvadio iz gepeka i sakrio ispod kamena.
U svakom slučaju, to oružje u vrijeme opšte poznatih bezbjedonosnih mjera i
provjera na svim aerodromima u svijetu nije mogao u Crnu Goru unijeti opuženi
S. i jedini koji se intezivno družio sa njim za vrijeme njihovog boravka u
Ulcinju, pa i na dan ubistva, bio je optuženi G.P.. Zato nevjerovatno, u istom
onom smislu koji je prethodno naveden, djeluje i interpretacija njihovog
navodnog razgovora čija je suština bila da se kroz iskonstruisane S. riječi
"to je moje, šta ti imaš sa tim", naglasi isključivo njegova odgovornost i
samostalnost u planiranju i odlučivanju mjesta, vremena i načina izvršenja
ovog krivičnog djela. Nema sumnje, da taj razgovor predstavljao i
nevjerodostojno prenošenja atmosfere koja je vladala u tom trenutku, jer su se
optuženi nalazili u isčekivanju nailaska pokojnog sa sporednog puta i bili
udaljeni svega 50-tak ili ukupno 100-tak metara, koliko je rekonstrukcijom
utvrdjeno, u odnosu na mjesto na kojem će kasnije doći do realizacije
obostranog planiranog ubistva.  
Utvrdjene pojedinosti koje u svojoj odbrani neoprezno otkriva optuženi P.
ukazuju da taj plan nije ni podrazumijavao da obojica pucaju, ali jeste, da to
iz vozila uradi onaj ko bude u povoljnijoj prilici i na takav zaključak
upućuje stavljanje vozila u pogon, u trenutku kada se opuženi P. fizički
nalazio na onom mjestu (suvozač) sa kojeg bi ispalio projektil da pokojni nije
prešao na drugu stranu puta. Naime, u trenutku koji je odabran za pokretanje
vozila pokojni im je morao biti okrenut ledjima i oni nijesu promijenili
mjesta, iako su vidjeli kojom se stranom kreće i nijesu mogli predvidjeti da
će on preći na drugu stranu, pa kada je to ipak učinio, onda se optuženi S.
našao u povoljnijoj poziciji i zato je on po istovjetnoj zamisli ispalio
projektil u pokojnog na način opisan u izreci presude.  
Sud cijeni da naprijed navedene okolnosti ukazuju, da taj plan nije
podrazumijevao zaustavljanje vozila, ukoliko bi pokojni nastavio da se kreće
desnom stranom puta, jer bi to značilo da je je S. morao izaći napolje, ako bi
želio precizno da ispali projektil u pokojnog. To nadalje znači, da bi takvi
postupci vodili jednom neizvjesnom razvoju te situacije, jer bi gašenje motora
dovelo do prirodne reakcije pokojnog i on bi se sa kosijerom u ruci okrenuo da
vidi, zbog čega se neko zaustavlja sa vozilom čiji je rad motora do tada čuo
iza svojih ledja, pa bi tada predstavljao, bez obzira na očiglednu nesrazmjeru
u sredstvima, opasnost za onoga u čijim bi rukama vidio pištolj i svakako bi
viknuo da zatraži pomoć.
Takav plan nikako nije odgovarao optuženima, jer bi najednom postao vidljiv i
izgubio bi u podmuklosti, a to je ono što su optuženi najmanje željeli, zato
što je od početka jasno, imajući u vidu njihovo dotadašnje ponašanje, da su
htjeli da ga liše života u momentu kada to najmanje očekuje i kada ne može
pružiti nikakav otpor, dok je zvuk motora trebao još više da ublaži čujnost
pucnja, koja se podrazumijevala iz ispaljenog vatrenog oružja takve vrste,
specijalno nabavljenog i planiranog da im posluži kao glavno sredstvo za
izvršenje ovog krivičnog djela na podmukao način.
Prema tome, kada se jedno ovako teško krivično djelo (iz)vrši na ovaj način
onda to podrazumijeva donošenje odluke i postojanje prethodnog dogovora čija
je realizacija započela odmah po dolasku u Ulcinj, nakon čega su neprestalnim
zajedničkim druženjem stvorili takvu vezu i na terenu, koja je očigledno
predstavljala dijeljenje tog dogovora, koji je svakog dana u pripremi
praktične realizacije, sve više odražavao jedno stanje njihove svijesti i
volje, koje će kao zajedničko biti prisutno i podjednako važno sve dok ne bude
ispaljen projektil od strane S. A., kao individualan čin tog zajedništva, koji
je pokazao da su oni htjeli i bili svjesni da na jedan tako podmukao način kao
saizvršioci lišavaju života čovjeka, zbog kojeg su i došli iz dvije strane
države, pa se u tako opisanom njihovom ponašanju navedenom u izreci presude,
stiču sva subjektivno - objektivna obilježja krivičnog djela teško ubistvo iz
člana 144 tačka 1 Krivičnog zakonika.  
Zato se ponašanje optuženog G.P., kako možda indirektno u jednom trenutku
sugeriše stručna odbrana, ne može cijeniti kao pomaganje koje predstavlja samo
doprinos u izvršenju krivičnog djela, jer naprijed navedene djelatnosti
njegovog branjenika prevazilaze radnju pomaganja i saizvršilačkoj ulozi daju
nesumnjiv i kao kod optuženog S. neutvrdjen lični motiv, bez kojeg ne bi
toliko ni rizikovali dolazeći u drugu državu da zajedno na podmukao način liši
života njenog državljanina.  
Sud je odbio predloge branilaca optuženog G.P. radi saslušanje svjedoka D. Z.,
Dj. R., Č. Š. i B. D., jer su na osnovu izvedenih dokaza u dovoljnoj mjeri
razjašnjenje činjenice koje bi se imale utvrdjivati putem njihovog saslušanja.  
Sud je prilikom odmjeravanja kazne imao u vidu sve okolnosti predviđene članom
42 Krivičnog zakonika koje utiču da kazna bude manja ili veća, pa je od
olakšavajućih okolnosti na strani optuženih cijenio njihove porodične prilike,
odnosno činjenicu da se radi o roditeljima koji imaju po jedno dijete, dok im
kao otežavajuću okolnost nije uzeo u obzir raniju osuđivanost koja je utvrđena
u odnosu na S.A. i zahtjeva nadležnih organa Republike Albanije za
ekstradiciju optuženog S.A. radi izvršenja kazne zatvora u trajanju od 15
godina po presudi Okružnog suda u Kruji, zbog krivičnog djela oružana pljačka
iz čl. 140 i 25 Krivičnog zakonika Republike Albanije, povodom kojeg su
formirani spisi predmeta ovoga suda Kri.br. 616/08, kao ni raniju osuđivanost
G. P. zbog krivičnog djela nasilje u porodici, a što proizilazi iz podataka
koje je optuženi dao o sebi prilikom davanja odbrane, jer se ne radi o
istovrsnim krivičnim djelima, ali jeste upornost za njegovo izvršenje koja je
više vrednovana na strani optuženog S. obzirom da je on došao iz jedne mnogo
udaljenije strane države, pa je kod ovako utvrđenih okolnosti, a imajući u
vidu težinu izvršenog krivičnog djela te stepen njihove krivice, optuženom
S.A. izrekao kaznu zatvora u trajanju od 20 godina a optuženom G.P. kaznu
zatvora u trajanju od 15 godina nalazeći da su ovolike kazne nužne i neophodne
da bi se ostvarila svrha kažnjavanja iz čl. 32 Krivičnog zakonika u okviru
opšte svrhe izricanja krivičnih sankcija iz čl. 4 stav 2 Krivičnog zakonika
Crne Gore, da optuženi ubuduće ne vrše krivična djela.  
Sud je prilikom odlučivanja imao u vidu i druge provedene dokaze pa je našao
da isti nijesu od značaja za drugačije odlučivanje u ovoj krivično pravnoj
stvari.  
Na osnovu čl.51 Krivičnog zakonika optuženima je u izrečene kazne uračunato
vrijeme provedeno u pritvoru i to u periodu od 15.09.2006.godine, pa nadalje.  
Sud je oštećenu porodicu pok. R. H. na osnovu čl. 212 ZKP-a uputio da u
cjelini ostavruje zahtjev za naknadu štete u parničnom postupku, zato što je
njihov angažovani punomoćnik izrazio takav stav u poslednjoj izjavi koju je
dao u postupku koji je vodjen pred drugim vijećem.  
Kako je sud optužene oglasio krivim to ih je na osnovu čl. 202 u vezi čl. 199
ZKP-a obavezao na plaćanje troškova krivičnog postupka u iznosu od po 4.435.00
eura, koji se tiču troškova vještačenja vještaka hemičara I. A. u iznosu od
176,00 eura, biohemičara R. F. u iznosu od 196,00 eura, balističara u iznosu
od 176,00 eura, vještaka za telekomunikacije u iznosu od 2.392.00 eura,
vještačenja Instituta za susku medicinu Medicinkog fakulteta u Beogradu u
iznosu od 4.750,00 eura, vještaka doc. dr. O. S. u iznosu od 1000,00 eura i
vještaka medicinske struke dr. D. Č. u iznosu od 169,00 eura, kao i paušal u
iznosu od po 300 eura, obzirom na trajanje i složenost postupka, te njihovo
imovno stanje.  
Sa iznijetog odlučeno je kao u izreci presude.  
VIŠI SUD U PODGORICI
dana 22.03.2011.godine  
ZAPISNIČAR
PREDSJEDNIK VIJEĆA-SUDIJA
Mulić Anela, s.r
Dragoje Jović, s.r  
PRAVNA POUKA: Protiv ove presude može se izjaviti žalba Apelacinom sudu CG u
roku od 15 dana od dana prijema prepisa, a preko ovog suda.  
Tačnost otpravka tvrdi i ovjerava
Ovlašćeni službenik suda
Mulić Anela  