OSNOVNI SUD U ROŽAJAMA
K.br.73/13.
U IME CRNE GORE
OSNOVNI SUD U ROŽAJAMA i to Predsjednik suda Camić Zahit, kao sudija
pojedinac, sa zapisničarem Burdžović Adisom, odlučujući po optužnom predlogu
Osnovnog Državnog Tužilaštva iz Rožaja Kt.br.110/13. od 12.6.2013.godine,
protiv okrivljenog Š. K. iz Rožaja zbog krivičnog djela ugrožavanje sigurnosti
iz čl. 168.st.2. u vezi st. 1. Krivičnog Zakonika, nakon održanog glavnog i
javnog pretresa u prisustvu Zamjenika Osnovnog Državnog Tužioca Armina
Selmanovića iz Rožaja, i orkivljenog dana 12.8.2013.g. donio je i javno
objavio
P R E S U D U
Š. K, od oca .I. i majke V., rodj. A, rodjen 11.3.1954.godine u s. Sredjani,
opština Rožaje, gdje i živi, drž. CG, razumije Crnogorski jezik, koji mu je i
maternji jezik, pismen, završio SSS, nezapošljen, oženjen, otac petoro
punoljetne djece, srednjeg imovnog stanja, osudjivan presudama ovog suda:
K.br.48/79. od 31.3.1982. godine, zbog krivičnog djela iz čl. 46.st.2. KZ SRCG
75 dana zatvora, K.br.92/82. od 06.12.1982. godine zbog krivičnog djela iz čl.
46. st. 2. KZ RCG 90 dana zatvora, K.br.101/92. od 26.4.1993. godine zbog
krivičnog djela iz čl. 141.st.1. KZ na novčanu kaznu u iznosu od 7.000 dinara,
K.br.780/93. od 16.6.1993. godine, zbog krivičnog djela iz čl. 46.st.2. KZ CG
novčana kazna u iznosu od 400 dinara, K.br.283/02. od 22.01.2003. godine, zbog
krivičnog djela iz čl. 100 a st. 1. KZ RCG novčana kazna u iznosu od 15.000
dinara i K.br.73/06. od 23.12.2006. godine, zbog krivičnog djela iz čl.
416.st.2. KZ RCG 6 mjeseci zatvora uslovno za 1 godinu.
K R I V J E
Što je:
Dana 22.05.2013.g, oko 22 h u Ul. „Nikole Tesle u Rožajama ugrozio sigurnost
N. Č., prijetnjom da će napasti na njegov život i tijelo na način što je došao
do njegove kuće i uputio mu prijeteće riječi „ znaš ti đe mi je sin ili ćeš ga
nać, ili te neće biti, rodiće te ga ili ću vas pobiti“,
-čime je izvršio krivično djelo ugrožavanje sigurnosti iz čl. 168. st. 1. Krivičnog zakonika. 
Pa mu sud primjenom pomenutog zakonskog propisa i čl. 4,13, 15, 32, 36, 52,53,
54, Krivičnog zakonik, čl. 226, 229 i 374. Zakonika o krivičnom postupku
izriče,
USLOVNU OSUDU
Kojom mu utvrđuje kaznu zatvora u trajanju od 60 (šezdeset) dana i istovremeno
određuje da se ista neće izvršiti ukoliko isti u roku jedne godine od dana
pravosnažnosti presude ne učini novo krivično djelo.
Da plati u korist budžetskih sredstava na ime troškova krivičnog postupka –
paušala iznos od 40,00 eura u roku od 15 dana po pravosnažnosti presude.
O b r a z l o ž e n j e
ODT iz Rožaja podnio je optužni predlog Kt.br.110/13. od 12.6.2013. godine,
protiv okrivljenog Š. K. iz Rožaja zbog krivičnog djela ugrožavanje sigurnosti
iz čl. 168.st.2. u vezi st. 1. KZ.
Na glavnom pretresu Zamjenik ODT-a izmijenio je činjenični opis i pravnu
kvalifikaciju krivičnog djela iz optužnog predloga, kao u izreci presude.
Istakao je da je izvedenim dokazima utvrdjeno da je okrivljeni izvršio
krivično djelo koje mu se stavlja na teret. Predložio je da sud istog za
izvršeno krivično djelo oglasi krivim i izrekne mu uslovnu osudu kojom će mu
utvrditi kaznu zatvora u trajanju od 60 dana i istovremeno odrediti da se ista
neće izvršiti ukoliko isti u roku od jedne godine ne učini novo krivično
djelo.
Okrivljeni Š. K., na glavnom pretresu je izjavio da ne priznaje izvršenje
krivičnog djela ni krivicu za krivično djelo za koje je optužen.
U svojoj odbrani istakao je: da Č. N. zna od ranije i da su im supruge u
srodstvu. Sina okrivljenog M. poznaje i zna da radi u SR Njemačkoj kao i
njegov sin F. Dana 16. maja ove godine njegov brat koji radi u Njemačkoj javio
mu je telefonom da je F. pošao za Crnu Goru zajedno sa M. Pošto isti nije
došao dva dana kod kuće uplašio se da mu se nešto nije dogodilo pa je zvao
svoju rodbinu telefonom da se interesuje za F. Rodbina mu je kazala da isti
nije kod njih već da je pošao iz Njemačke sa M, kojem je dao putničku torbu da
mu donese u Rožaje. Poslao je ćerku i sina kod M.kuće da uzmu torbu i istog
pitaju za F. Djeca su mu kazala da Mirhada nijesu našli kod kuće već njegovog
oca N. i da ne zna čija je torba koju im je dao. Da su M. pozvali telefonom i
interesovali se za F. F. im je kazao da im je F. dao torbu da mu donese u
Rožaje i tražio je njegov broj telefona da ga nazove kada dodje u Rožaje.
Nakon tri do četiri dana pošao je kod N. da se interesuje o F. N je izašao
ispred kuće sa M. tako da je sa njima razgovarao u vezi F. N mu je kazao da je
M. samo učinio uslugu F. da mu donese torbu dok mu je M. kazao da je F.ostao u
Novom Pazaru i da mu nije poznato gdje se nalazi. Istima nije upućivao nikakve
riječi prijetnje. Pošao je u Novi Pazar da provjeri gdje mu je sin. Kada se
vratio iz Novog Pazara vozilom je pošao do kuće okrivljenog. U vozilu su bili
Z. N, K. H. i R. Razgovarao je sa N. i njegovim sinom M. u vezi F. Razgovor su
mogli da čuju N., H. i R. Predložio je ukoliko ga sud oglasi krivim da mu
izrekne blažu kaznu.
Na glavnom pretresu sud je izveo dokaze: saslušanjem u svojstvu svjedoka –
oštećenog N. Č, u svojstvu svjedoka K.H., R, Z. N, pročitao izvod iz kaznene
evidencije na ime okrivljenog, dok nije izveo dokaz saslušanjem u svojstvu
svjedoka Č. M, jer se izvodjenje ovog dokaza pokazalo suvišnim u odnosu na
izvedene dokaze i utvrdjeno činjenično stanje.
Svjedok – oštećeni Č.N. na zapisniku Ktr. br.80/13. od 06.6.2013. godine, pred
ODT-om u Rožajama istakao je da je krajem maja mjeseca ove godine bio kod
svoje kuće. Oko 22,10 h, neko ga je pozvao da izadje. Izašao je sa svojim
sinom Mirhadom iz kuće i vidio je okrivljenog. Sa okrivljenim su se pozdravili
i pozvali ga da udje u kuću. Okrivljeni je pitao njegovog sina M. gdje mu je
sin koji mu je prethodno nestao na putu iz Njemačke do Novog Pazara. Sin
okrivljenog je M. dao putničku torbu da mu donese u Rožaje i ostao je u Novom
Pazaru. Isti nije došao nekoliko dana te je okrivljeni mislio da Mirhad nešto
zna o njemu. Okrivljenom je kazao da M. ne zna gdje mu je sin, a okrivljeni je
bio uporan da mu je poznato gdje je F. Tada je okrivljeni kazao „znaš ti gdje
mi je sin ili ćeš ga naš, ili te neće biti, rodićete ga ili ću vas sve
pobiti“. Okrivljenom je kazao da tako ne govori i da mu sina i ne poznaje i da
im ne prijeti već da će ga prijaviti u policiji. Ušao je sa M. u kuću dok je
okrivljeni otišao u nepoznatom pravcu. Slučaj je odmah prijavio policiji. Od
izgovorenih riječi od strane okrivljenog se uplašio i osjećao se ugoženim i
nesigurnim. Da mu se sin M. sada nalazi u Njemačkoj. Da se ne pridružuje
krivičnom gonjenju ODT-a u odnosu na okrivljenog.
Na glavnom pretresu u svemu je ponovio iskaz dat na pomenutom zapisniku s tim
što je dodao da je stekao utisak pomenutog dana da je okrivljeni bio pod
dejstvom alkohola i istog je žalio zbog situacije u kojoj se našao, zbog
nedolaska sina kod kuće. Vidio je to veče auto koje je bilo parkirano na
udaljenosti od oko 7 – 8 metara od njegove kuće i da pored istog stoji jedan
čovjek kojeg nije prepoznao. Padala je kiša i taj čovjek je čekao okrivljenog.
Svjedok K. H. istakao je: da je dana 22.5. ove godine bio u društvu sa
okrivljenim u Novom Pazaru, gdje se isti ineteresovao u vezi nedolaska
njegovog sina F. kod kuće. Kada su se vratili u Rožaje pošli su kod kuće N. Č.
da bi okrivljeni razgovarao sa njegovim sinom F. U gradu su uzeli R. i Z. N.
Vozilo su zaustavili na udaljenosti od 5 – 6 m, od kuće okrivljenog i sjedeli
su u vozilu on, R i N, dok je okrivljeni pošao kod N. kuće gdje je sa N. i
njegovim sinom razgovarao. Čuo je kada je okrivljeni istima kazao „ako mi se
dijete ne nadje, kao da ste ga ubili iz puške, odgovaraćete kod suda i
naroda“. Nije čuo da li je istima kazao „sve ću vas pobiti“. Svjedok K. R.
istakao je: da je dana 22.5.ove godine bio u društvu sa ocem. Pošli su vozilom
kod kuće oštećenih da se interesuju za njegovog brata koji nije došao iz Novog
Pazara. U vozilu su bili još H. i N.. Vozilo su zaustavili na udaljenosti od
oko 5 metara od kuće oštećenih dok su oni ostali u vozilu. Jedna vrata od
vozila su bila otvorena. Okrivljeni je ispred kuće razgovarao sa N. i njegovim
sinom i taj razgovor je čuo. Zna da je okrivljeni Č. kazao „ako se ne nadje
moje dijete, kao da ste ga ubili iz puške, odgovaraćete kod suda i naroda“.
Druge riječi nije čuo da je oštećenima uputio. Kada su Č. ušli u kuću
okrivljeni se vratio u vozilo i otišli su kući.
Svjedok Z. N., istakao je: da je dana 22.5.ove godine bio sa okrivljenim kod
kuće N. i M. Č.. Okrivljeni se interesovao u vezi njegovog sina koji nije
došao iz Njemačke. U vozilu su bili R. i H.. Vozilo su zaustavili na
udaljenosti od oko 5 metara od kuće Č.. Okrivljeni je sa Č. razgovarao ispred
kuće i čuo je kada je istima kazao „ti znaš gdje mi je dijete, ako mi se
dijete ne nadje, vi ćete odgovarati kao da ste ga ubili iz puške, jer mi
nijeste izašli u susret“. Takodje je čuo da su Č. istom kazali da ne znaju
gdje mu je dijete. Nije čuo da je okrivljeni istima kazao da će ih pobiti sve.
Okrivljeni mu je u kolima pričao da mu sin nije došao iz Novog Pazara, gdje je
došao iz Njemačke, a da mu je torbu u Rožajama donio M. i da će sa njima da
razgovara o svom sinu. Istom je kazao da ne žuri oko toga.
Sud je cijeneći iskaz okrivljenog i izvedene dokaze pojedinačno i u vezi sa
ostalim izvedenim dokazima, te je na osnovu takve ocjene utvrdio činjenično
stanje opisano u izreci presude.
Iz iskaza okrivljenog se vidi da je on pomeutog dana pošao vozilom u kojem su
se nalazili H., R. i N., kod kuće oštećnog da bi se interesovao za sina F.
koji je sa M., sinom oštećenog, iz Njemačke došao do Novog Pazara. Da je F.
dao M. torbu da mu donese u Rožajama. Ispred kuće oštećenog je zaustavio auto
u kojem su ostali H., R. i N., dok je on ispred kuće razgovarao sa oštećenim i
njegovim sinom M.  u vezi F.. U ovom dijelu sud je njegov iskaz prihvatio kao
tačan i isti uzeo kao dokaz, jer je saglasan sa svim izvedenim dokazima.
Medjutim, njegov iskaz u dijelu koji se odnosi da oštećenom nije uputio riječi
prijetnje i to „znaš ti dje mi je sin, ili ćeš ga naći ili te neće biti,
rodićete ga, ili ću vas pobiti“, sud je ocijenio usmjerenim ka izbjegavanju
krivično pravne odgovornosti i kao takav suprotan je iskazu svjedoka-
oštećenog N.
Iz iskaza svjedoka – oštećenog N. se vidi da je on pomenutog dana bio kod
svoje kuće, kada je neko zvonio, kojom prilikom je izašao iz kuće sa sinom M..
Ispred kuće je vidio okrivljenog sa kojim se pozdravio i pozvao ga da udje u
kuću, obzirom da se od ranije poznaju. Okrivljeni ga je tom prilikom pitao za
njegovog sina F. koji je sa M. iz SR Njemačke došao do Novog Pazara, gdje mu
je dao torbu da mu donese u Rožaje, da li mu je poznato gdje se F. nalazi.
Istom su kazali da im nije poznato gdje se F. nalazi. Da je tom prilikom
okrivljeni uputio riječi „znaš ti gdje mi je sin ili ćeš ga naš, ili te neće
biti, rodićete ga ili ću vas sve pobiti“. Od ovih riječi osjećao se ugroženim
i nakon što se okrivljeni udaljio i pošao prema vozilu koje je bilo u toj
blizini parkirano ušao je u kuću i ovo prijavio policiji. Primijetio je da
pored vozila stoji jedan čovjek kojeg nije poznao i da je padala kiša. Njegov
iskaz sud je prihvatio kao tačan, objektivan i kao takav saglasan u odlučnim
činjenicama sa iskazom okrivljenog u dijelu koji je sud prihvatio, kao i sa
iskazima svjedoka H, R i N. Oštećeni, obzirom na njegov iskaz u kakvim
odnosima je sa okrivljenim, nije imao razloga da drugačije predstavi
činjenično stanje od onog iznijetog na glavnom pretresu, tako da nije imalo
razloga da sud njegovom iskazu ne povjeruje.
Iz iskaza svjedoka H. se vidi da je on pomenutog dana bio u vozilu sa R, N. i
okrivljenim kada je okrivljeni pošao kod kuće oštećenog da razgovara u vezi
sina F. Da su vozilo parkirali na udaljenosti od 7 – 8 metara od kuće
oštećenog i da su u vozilu sjedeli, dok je okrivljeni razgovarao ispred kuće
sa oštećenim. Čuo je kada je okrivljeni oštećenom kazao „ako mi se dijete ne
nadje, kao da ste ga ubili iz puške, odgovaraćete kod suda i naroda“. U ovom
dijelu sud je njegov iskaz prihvatio kao tačan, jer je saglasan sa iskazima
svjedoka R. i N, kao i sa iskazom svjedoka – oštećenog N. Medjutim, njegov
iskaz u dijelu koji se odnosi da nije čuo da je okrivljeni oštećenom kazao da
će ih sve pobiti, sud je ocijenio kao njegovo nastojanje, obzirom na srodstvo
sa okrivljenim da istom pomogne u izbjegavanju krivično pravne odgovornosti.
Iskaz svjedoka R. i N, sud je takodje prihvatio u dijelu koji se odnosi da su
bili u društvu sa okrivljenim, sa kojim su pošli kod kuće oštećenog da se
okrivljeni interesuje u vezi sina F. Da su vozilo zaustavili u neposrednoj
blizini kuće oštećenog i da su bili u vozilu na kojem su jedna vrata bila
otvorena. Čuli su razgovor izmedju okrivljenog i oštećenog, ispred kuće
oštećenog. Takodje su čuli kada je okrivljeni oštećenom kazao „ti znaš gdje mi
je dijete, ako mi se dijete ne nadje, vi ćete odgovarati kao da ste ga ubili
iz puške, jer mi nijeste izašli u susret“. U ovom dijelu njihovi iskazi su
saglasni sa iskazom svjedoka H. i iskazom svjedoka – oštećenog N. Medjutim,
njihovi iskazi u dijelu koji se odnose da nijesu čuli da je okrivljeni
oštećenima kazao da će ih sve pobiti, sud je ocijenio kao njihovo nastojanje
obzirom na srodstvo svjedoka R. sa okrivljenim da istom pomognu u izbjegavanju
krivično pravne odgovornosti.
Pravnom ocjenom utvrdjenog činjeničnog stanja sud je našao da su u radnjama
okrivljenog sadržani svi bitni elementi krivičnog djela ugrožavanje sigurnosti
iz čl. 168.st.1. KZ izvršenog na način, vrijeme i mjestu kako je opisano u
izreci presude. Naime, radnja ovog krivičnog djela manifestuje se kroz
prijetnju nekog lica da će napasti na život ili tijelo tog lica ili njemu
bliskog lica, pri čemu ista treba da bude ozbiljna i da je objektivno podobna
da kod onoga kome se prijeti izazove osjećaj nesigurnosti, što je u konkretnom
slučaju nesumnjivo utvrdjeno, pri čemu nije od značaja za postojanje ovog
krivičnog djela da li je onaj koji prijeti i stvarno imao namjeru da realizuje
prijetnju. Okrivljeni je upućujući oštećenom riječi „znaš ti đe mi je sin ili
ćeš ga nać, ili te neće biti, rodiće te ga ili ću vas pobiti“, ostvario sva
bitna obilježja predmetnog krivičnog djela. Ove riječi su objektivno kod
oštećenog izazvale osjećaj nesigurnosti, zbog čega je isti nakon što se
okrivljeni udaljio od njegove kuće istog prijavio u policiji.
Cijeneći subjektivni odnos okrivljenog, prema izvršenom krivičnom djelu, sud
je našao da je isti u konkretnom slučaju postupao sa umišljajem, jer je znao
da oštećenom upućuje riječi prijetnje i bio je svjestan nasupanja zabranjene
posledice, koja je u konkretnom slučaju nastupila, jer se oštećeni osjećao
nesigurnim.
Za izvršeno krivično djelo sud je našao da je okrivljeni krivično pravno
odgovoran, te ga je za isto oglasio krivim pošto je našao da nema elemenata
koji bi isljučivali njegovu krivično pravnu odgovornost i izrekao mu uslovnu
osudu utvrdjujući mu pri tom kaznu zatvora u trajanju od 60 dana i istovremeno
odredjujući da se ista neće izvršiti ukoliko isti u roku od 1 godine ne učini
novo krivično djelo.
Prilikom izricanja uslovne osude, kao mjere upozorenja okrivljenom, za
izvršeno krivično djelo, sud je imao u vidu ličnost izvršioca predmetnog
krivičnog djela, njegov odnos prema izvršenom krivičnom djelu, okolnosti pod
kojima je djelo izvršio, njegov odnos sa oštećenim, njegove lične i porodične
prilike, pa mu je sud u tom smislu vodeći računa o svrsi uslovne osude izrekao
uslovnu osudu kao mjeru upozorenja ubijedjen da će se upozorenjem uz prijetnju
kaznom – uslovnom osudom, dovoljno uticati na istog da više ne vrši krivična
djela.
U smislu čl. 226. i 229. ZKP sud je obavezao okrivljenog da plati u korist
budžetskih sredstava na ime troškova krivičnog postupka –a paušala iznos od 40
eura, a ovo imajući u vidu trajanje i složenost krivičnog postupka.
OSNOVNI SUD U ROŽAJAMA, dana 12.8.2013. godine.
ZAPISNIČARPREDSJEDNIK SUDA
Adisa Burdžović s.r. Zahit Camić s.r.
PRAVNA POUKA: Protiv ove presude može se izjaviti
žalba u roku od 8 dana od dana prijema iste i to Višem sudu
u Bijelom Polju, a preko ovog suda.