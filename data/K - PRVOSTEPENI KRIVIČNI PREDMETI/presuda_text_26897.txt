OSNOVNI SUD U ROŽAJAMA
K.br.112/13.
U IME CRNE GORE
OSNOVNI SUD U ROŽAJAMA i to Predsjednik suda Camić Zahit, kao sudija
pojedinac, sa zapisničarem Burdžović Adisom, odlučujući po optužnom predlogu
Osnovnog Državnog Tužilaštva iz Rožaja Kt.br.146/13. od 30. jula 2013.godine,
protiv okrivljenog Lj. Dj., iz Rožaja, zbog krivičnog djela nedozvoljeno
držanje oružja i eksplozivnih materija iz čl. 403.st.1. Krivičnog Zakonika,
nakon održanog glavnog i javnog pretresa u prisustvu Zamjenika Osnovnog
Državnog Tužioca Aldina Kalač iz Rožaja, i orkivljenog dana 03.9.2013.g. donio
je i javno objavio
P R E S U D U
Okrivljeni DJ. LJ., JMB ., od oca M. i majke R., rodj. G., rodjen .. godine u
s. Grižica, opština Rožaje, gdje i živi, drž. CG, razumije Crnogorski jezik,
koji mu je i maternji jezik, pismen, završio SSS, nezapošljen, oženjen, otac
jednog maloljetnog djeteta, siromašnog imovnog stanja, osudjivan presudama
ovog suda: K.br.67/02. od 03.5.2002. godine zbog krivičnog djela iz čl.
136.st.1. KZ RCG, 30 dana uslovno za jednu godinu, K. br. 154/02. od
19.6.2002.godine zbog krivičnog djela iz čl. 136.st.1. KZ RCG novčana kazna
10.000 dinara, K.br.148/02. od 12.7.2002.godine, zbog krivičnog djela iz čl.
136.st.1. KZ RCG novčana kazna 8.000 dinara, K.br.299/02. od 28.02.2003.
godine zbog krivičnog djela iz čl. 136.st.1. KZ RCG zatvor 30 dana,
K.br.265/02. od 10.12.2002. godine zbog krivičnog djela iz čl. 136.st.1. KZ
RCG zatvor 30 dana, K.br.5/03. od 14.3.2003. godine zbog krivičnog djela iz
čl. 136.st.1. KZ RCG zatvor 30 dana, K.br.114/06. od 19.6.2006. godine zbog
krivičnog djela iz čl. 324.st.1. KZ zatvor 30 dana, K.br. 253/09. od
12.10.2009. godine zbog krivičnog djela iz čl. 324.st.1. KZ zatvor 60 dana i
novčana kazna u iznosu od 300 eura i Presudom Višeg suda u Bijelom Polju
K.br.55/11. od 28.12.2011. godine zbog krivičnog djela iz čl. 204.st.1.KZ na
kaznu zatvora u trajanju od dvije godine.
K R I V J E
Što je:
dana 26.7.2013. godine, oko 12,00 h, u selu Grižica, Opština rožaje,
neovlašćeno nosio pištolj marke „Crvena zastava“ tip TT, kalibra 7,62 mm,
serijskog broja 35898, sa okvirom i 8 komada municije, protivno odredbama čl.
10 a, Zakona o oružju „Sl.list RCG br. 49/04, Sl.list CG br. 49/08, 73/10,
20/11, 40/11),
-čime je izvršio krivično djelo nedozvoljeno držanje oružja i eksplozivnih materija iz čl. 403. st.1. Krivičnog Zakonika.
Pa ga sud na osnovu pomenutog zakonskog propisa, primjenom čl.
4,13,15,32,36,42,75, Krivičnog Zakonika, čl. 226.229. i 374. Zakonika o
Krivičnom Postupku
O S U DJ U J E
NA KAZNU ZATVORA u trajanju od 4 (četiri) mjeseca.
Da plati u korist budžetskih sredstava na ime troškova krivičnog postupka -
paušala iznos od 50 eura.
Okrivljenom se izriče mjera bezbijednosti oduzimanje pištolja marke „Crvena
zastava“ tip TT kal.7,62 mm, serijskog broja 35898, sa okvirom i 8 komada
municije, kao predmeti izvršenja krivičnog djela.
Sve ovo u roku od 15 dana po pravnosnažnosti presude.
O b r a z l o ž e n j e
ODT iz Rožaja podnio je optužni predlog Kt.br.146/13. od 30. jula 2013.
godine, protiv okrivljenog Lj. Dj. iz Rožaja, zbog krivičnog djela
nedozvoljeno držanje oružja i eksplozivnih materija iz čl. 403.st.1. KZ.
Na glavnom pretresu Zamjenik ODT-a istakao je da je priznanjem okrivljenog i
izvedenim dokazima utvrdjeno da je okrivljeni izvršio krivično djelo za koje
je optužen. Predložio je da sud okrivljenog za izvršeno krivično djelo oglasi
krivim i osudi ga na kaznu zatvora u trajanju od 3 mjeseca.
Okrivljeni LJ. Dj. na glavnom pretresu je izjavio da priznaje izvršenje
krivičnog djela i krivicu za krivično djelo za koje je optužen.
Objasnio je u vezi izvršenja krivičnog djela da mu je prije nekoliko godina
umro otac, koji je posjedovao pištolj marke „CZ“ kal. 7,62 mm. Pištolj je
držao u svojoj kući u kojoj živi sa majkom, suprugom i djetetom. Osudjen je
presudom Apelacionog suda na kaznu zatvora u trajanju od 2 godine zbog
krivičnog djela silovanje u pokušaju. Trebao je podje na izdržavanje kazne
zatvora, ali se pozivu nije mogao odazvati zbog porodičnih obaveza. Dana
26.7.ove godine, u jutarnjim časovima čuvao je stoku na ispaši. Uzeo je
pištolj u kojem je bilo 8 komada municije pošto su prethodnog dana psi
lutalice gonili stoku. Kad se vratio kući uzeo je traktor, kojim je pošao da
obavlja poljoprivredne radove. Pištolj je držao kod sebe za pojasom. Ne
posjeduje odobrenje za držanje i nošenje predmetnog oružja. Kad se udaljio od
kuće primijetio je 4 uniformisana policajca koji su se našli pored traktora i
upozorili ga da isti zaustavi. Jedan od policajaca ga je uhvatio za ruku dok
je traktor bio u pokretu, tako da je prednji točak od traktora zakačio jednog
od policajaca u predjelu podkoljenice. Nakon što je fizički savladan, priveden
je u OB Rožaje. Kod njega je pronadjen predmetni pištolj sa municijom. Kaje se
za izvršeno krivično djelo.
Na glavnom pretresu sud je izveo dokaze: saslušao u svojstvu svjedoka B. A.,
pročitao potvrdu o privremeno oduzetim predmetima OB-a Rožaje br.
82/03-240-1199. od 26.7.2013. godine, pročitao izvod iz kaznene evidencije na
ime okrivljenog, dok nije izveo dokaz saslušanjem u svojstvu svjedoka S. M.,
jer se izvodjenje istog pokazalo suvišnim u odnosu na utvrdjeno činjenično
stanje.
Sud je cijeneći priznanje i objašnjenje okrivljenog za izvršeno krivično
djelo, izvedene dokaze pojedinačno i u vezi sa ostalim izvedenim dokazima, te
je na osnovu takve ocjene utvrdio činjenično stanje opisano u izreci presude.
Utvrdjeno činjenično stanje proizilazi iz priznanja okrivljenog za izvršeno
krivično djelo, čije je priznanje sud prihvatio kao jasno, potpuno i kao takvo
uzeo kao dokaz, jer je u svemu potvrdjeno izvedenim dokazima, koje je sud
prihvatio kao tačne, medjusobno saglasni i kao takvi ničim ne dovedeni u
sumnju.
Pravnom ocjenom utvrdjenog činjeničnog stanja, sud je našao da su u radnjama
okrivljenog sadržani svi bitni elementi krivičnog djela nedozvoljeno držanje
oružja i eksplozivnih materija iz čl. 403.st.1. KZ izvršenog na način, vrijeme
i mjestu kao u izreci presude. Naime, okrivljeni je pomenutog dana u mjestu
„Grižica“ opština Rožaje, nevolašćeno nosio pištolj marke „CZ“ kl. 7,62 mm, sa
okvirom i 8 komada municije, protivno odredbama čl. 10 a, st.2. Zakona o
oružju, kojim Zakonom je propisano da je zabranjeno nabavljanje, držanje i
nošenje oružja kategorije „B“ u koju kategoriju spada predmetno oružje, bez
odgovarajuće isprave o oružju. Okrivljeni nije posjedovao odgovarajuću ispravu
izdatu od nadležnog organa za ovo oružje da može isto nositi, te je
postupajući na opisani način ostvario sva bitna obilježja predmetnog krivičnog
djela.
Cijeneći psihički odnos okrivljenog prema izvršenom krivičnom djelu, sud je
našao da je isti u konkretnom slučaju postupao sa umišljajem, jer je znao da
ne posjeduje odgovarajuću ispravu izdatu od nadležnog organa, da predmetno
oružje može nositi, te je na to pristao i samim tim pristao na nastupanje
zabranjene posledice.
Za predmetno krivično djelo sud je našao da je okrivljeni krivično pravno
odgovoran, te ga je za isto oglasio krivim, pošto je našao da nema elemenata
koji bi isključivali njegovu krivično pravnu odgovornost i osudio ga na kaznu
zatvora u trajanju od 4 mjeseca.
Prilikom odmjeravanja kazne okrivljenom u granicama koje su Zakonom propisane
za predmetno krivično djelo, uzimajući u vidu svrhu kažnjavanja i uzimajući u
obzir sve okolnosti koje utiču da kazna bude manja ili veća (olakšavajuće i
otežavajuće okolnosti) iz čl. 42. KZ, sud je kao olakšavajuće okolnosti
okrivljenom uzeo u obzir njegovo potpuno priznanje za izvršeno krivično djelo,
porodične prilike, da je otac jednog maloljetnog djeteta, njegovo imovno
stanje, dok mu je kao otežavajuću okolnost uzeo u obzir to što je do sada više
puta osudjivan, te da se radi o višestrukom povratniku u izvršenju krivičnih
djela, te ga je sud imajući u vidu ove okolnosti osudio na kaznu zatvora u
trajanju od 4 mjeseca, ubijedjen da će se istom postići svrha kažnjavanja iz
čl. 4. u vezi čl. 32. KZ.
U smislu čl. 226. i 229. ZKP, sud je obavezao okrivljenog da plati u korist
budžetskih sredstava na ime troškova krivčnog postupka –paušala iznos od 50
eura, imajući u vidu trajanje i složenost krivičnog postupka.
U smislu čl. 75. KZ okrivljenom je izrečena mjera bezbijednosti oduzimanjem
pištolja marke „CZ“ kalibra 7,62 mm ,serijskog broja 35898 sa okvirom i 8
komada municije, kao predmeta izvršenja krivičnog djela.
OSNOVNI SUD U ROŽAJAMA, dana 03.9.2013. g.
ZAPISNIČARPREDSJEDNIK SUDA
Adisa Burdžović s.r.Zahit Camić s.r.
PRAVNA POUKA: Protiv ove presude može se izjaviti
žalba u roku od 8 dana od dana prijema iste i to Višem
sudu u Bijelom Polju, a preko ovog suda.