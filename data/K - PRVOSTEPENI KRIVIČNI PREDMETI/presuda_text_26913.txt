OSNOVNI SUD U ROŽAJAMA
K.br.108/13.
U IME CRNE GORE
OSNOVNI SUD U ROŽAJAMA i to Predsjednik suda Camić Zahit, kao sudija
pojedinac, sa zapisničarem Burdžović Adisom, odlučujući po optužnom predlogu
Osnovnog Državnog Tužilaštva iz Rožaja Kt.br.141/13. od 16. jula 2013.godine,
protiv okrivljenih R. F. i I. K. iz Rožaja zbog krivičnog djela ugrožavanje
opasnim orudjem pri tuči i svadji iz čl. 154. Krivičnog Zakonika, nakon
održanog glavnog i javnog pretresa u prisustvu Zamjenika Osnovnog Državnog
Tužioca Armina Selmanovića iz Rožaja, i okrivljenih dana 02.9.2013.g. donio je
i javno objavio
P R E S U D U
Okrivljeni:

F. R., JMB., od oca V. i majke S., rodj. A., rodjen . godine, u Rožajama, gdje i živi, drž. CG, razumije Crnogorski jezik, a maternji jezik mu je Bosanski, pismen, završio SSS, zapošljen- domar, oženjen, otac troje maloljetne djece, srednjeg imovnog stanja, neosudjivan, i

2. K. I., od oca I., i majke H., rodj. B., rodjena .. godine, u s. Radetina,
opština Rožaje, živi u Rožajama, drž. CG, razumije Crnogorski jezik, koji joj
je i maternji jezik, pismena, završila osnovnu školu, nezapošljena, udata ,
majka troje djece,od kojih je jedno maloljetno, srednjeg imovnog stanja,
neosudjivana.
K R I V I S U
Što su:
1.R. F., dana 05.6.2013. godine, oko 08,00 h, u ul. „Mustafa Pećanin“ u
Rožajama, pri svadji sa I. K. koja se sastojala u medjusobnom upućivanju
prijetećih riječi i psovki, mašio se kamena, sredstava podobnog da tijelo
teško povrijedi ili zdravlje teško naruši, na način, što je istu gadjao više
puta, ali je nije pogodio,
-čime je izvršio krivično djelo ugrožavanje opasnim orudjem pri tuči i svadji iz čl. 154. Krivičnog Zakonika.
2.I. K., dana 05.6.2013. godine, oko 08,00 h, u ul. „Mustafa Pećanin“ u
Rožajama, pri svadji sa R. F. koja se sastojala u medjusobnom upućivanju
prijetećih riječi i psovki, mašila se kamena, sredstava podobnog da tijelo
teško povrijedi ili zdravlje teško naruši, na način, što je istog gadjala više
puta, ali ga nije pogodila,
-čime je izvršila krivično djelo ugrožavanje opasnim orudjem pri tuči i svadji iz čl. 154. Krivičnog Zakonika.
Pa im sud na osnovu pomenutog zakonskog propisa, primjenom čl.
4.13.15.32.36.52.53.54. Krivičnog Zakonika, čl. 226.229. i 374. Zakonika o
Krivičnom Postupku i z r i č e
USLOVNU OSUDU
Kojom im utvrdjuje kaznu zatvora u trajanju od po 60 (šezdeset) dana i
istovremeno odredjuje da se ista neće izvršiti ukoliko osudjeni u roku od 2
(dvije) godine od dana pravnosnažnosti presude ne učine novo krivično djelo.
Da plate u korist budžetskih sredstava na ime troškova krivičnog postupka –
paušala iznos od po 50 eura u roku od 15 dana po pravnosnažnosti presude.
O b r a z l o ž e nj e
ODT iz Rožaja podnio je optužni predlog Kt.br.141/13. od 16. jula 2013.godine
protiv okrivljenih R. F. i I. K. iz Rožaja, zbog krivičnog djela ugrožavanje
opasnim orudjem pri tuči i svadji iz čl. 154. KZ.
Na glavnom pretresu Zamjenik ODT-a iz Rožaja istakao je da je izvedenim
dokazima utvrdjeno da su okrivljeni izvršili krivično djelo koje im se
optužbom stavlja na teret. Predložio je da sud okrivljene za izvršeno krivično
djelo oglasi krivim i izrekne im uslovnu osudu kojom će im utvrditi kaznu
zatvora u trajanju od po 60 dana i istovremeno odrediti da se ista neće
izvršiti ukoliko isti u roku od 1 godine ne učine novo krivično djelo.
Okrivljeni R. F. i I. K., na glavnom pretresu su izjavili da ne priznaju
izvršenje krivičnog djela za koje su optuženi, kao ni krivicu
Okrivljeni R. F. na zapisniku Kt.br.141/13. od 11.7.2013. godine, pred ODT-om
u Rožajama istakao je: da ga je dana 04.6.2013. godine u večernjim satima bez
povoda okrivljena I. vrijedjala, dok se nalazio u svom dvorištu. Nije imao
namjeru da se sa istom svadja, već je ušao u kuću. Dana 05.6. ove godine, oko
08,30 h, dok se nalazio u svom dvorištu okrivljena I. mu je uputila riječi „vi
ste ubice, ovo nijesu H., ovo su K., a vaša kuća je javna kuća, žena ti je
kurva...“. Istoj je kazao „šta radiš to, moja žena nije kurva“. U tom momentu
Ismeta je uzela kamen i istim ga gadjala. Nastavila je da ga gadja još dva do
tri puta kamenjim, tako da ga je jedan kamen okrznuo po desnom ramenu od čega
nije imao povrede. Istoj je govorio „šta radiš to, šta gadjaš“. Istu nije
gadjao kamenjem. U njegovom dvorištu bila je njegova supruga Suada, koja je
pozvala policiju koja je došla.
Na glavnom pretresu u svemu je ponovio iskaz dat na pomenutom zapisniku i
dodao: da je okrivljena uzela kamen veličine jabuke i istim ga gadjala. Tada
je od njega bila udaljena oko 2 metra. Na tom mjestu nije bio niko prisutan.
Sa okrivljenom je bližnji susjed, ali mu je zbog njenog ponašanja život postao
nepodnošljiv, kao i njegovoj porodici“.
Okrivljena I. K., na zapisniku Kt. br. 141/13. od 12.7.2013. godine, pred ODT-
om u Rožajama istakla je: da od 2007. godine okrivljeni R.sa ostalim F. vrši
pritisak na njenog muža i djevera H. da bi se iselili iz naselja u kojem žive.
Dana 04. juna ove godine oko 18 h, u dvorištu kuće čistila je šoret i vidjela
je okrivljenog R. kojeg je pitala zbog čega se nalazi na tom mjestu, govoreći
mu „šta ćeš ovdje čoveče“. Isti je počeo psovati, tako da je ušla u svoju
kuću. Dana 05.6.ove godine, oko 08,00 h, dok se nalazila u dvorištu od kuće
primijetila je okrivljenog Refika da izlazi iz njegovog dvorišta i odmah je
počeo psovati, govoreći joj „majku ti jebem“, na šta mu je odgovorila „šta ćeš
ovdje čovječe“. Isti je dohvatio kamen kojim je gadjao, nakon čega je pobjegla
uz stepenice njenog djevera. Vidjela je svog djevera Hamda da u dvorištu krati
drva, te je znala da će je on zaštiti. Kada je H. primijetio šta se dogadja,
Refiku se obratio riječima „Ljeka ne ovamo, šta ćeš ovamo, mi nemamo kud dalje
od svog praga“. Okrivljeni je još dva puta gadjao kamenom psujući H. majku.
Okrivljeni je išao put nje sa metalnom cijevi koju je držao u rukama da je
napadne. Vidjela je tada porodicu okrivljenog i to njegovu suprugu koja je
izgovarala riječi „kuku Lj. ubi ženu ni krivu ni dužnu“, na šta joj je isti
odgovorio „majku ću im jebat i njoj i H. i H.“. Supruga mu je uzela šipku iz
ruku, nakon čega je okrivljeni dohvatio kamen pozivajući njenog muža riječima
„izadji H. ne krij se kao kurva iza vrati“, psujući mu majku. Njen muž se tada
nije nalazio kod kuće već u gradu. Okrivljenog nije gadjala kamenom. Došla je
policija koju je pozvala supruga okrivljenog R.. Nakon toga R. je ponovo
nastavio da ih uznemirava. Niko od njih kao ni ona ne želi da se sa
okrivljenim svadja. Okrivljeni joj često govori „evo mi ubismo H. i niko nam
ništa nemoga, za nas Zakon ne važi“.
Na glavnom pretresu okrivljena je u svemu ponovila iskaz dat na pomenutom
zapisniku dodajući: da joj okrivljeni stalno govori, počev od 2007. godine da
on može da radi sve što hoće, te da je stekla utisak da za istog zakon ne
postoji. Sa okrivljenim je bližnji susjed, ali su im medjusobni odnosi veoma
loši.
Na glavnom pretresu sud je izveo dokaze: saslušao u svojstvu svjedoka K. H.,
H., S. F., i pročitao izvod iz kaznene evidencije na ime okrivljenih.
Svjedok K. H. na zapisniku Kt.br.141/13. od 12.7.2013. godine, pred ODT-om u
Rožajama je istakao da dana 04. i 05. juna 2013. godine nije bio kod kuće,
tako da nema nikakva zapažanja u vezi predmetnog dogadjaja. Kada je dana
04.6.2013. godine u večernjim satima došao kod kuće, supruga mu je pričala da
je R. došao u njihovoj avliji sa kamenom u ruci, dok je čistila šporet i da
joj je upućivao uvredljive riječi. Tražio je njega da izadje iz kuće da ga
ubije. Dana 05.6.2013. godine u jutarnjim satima supruga ga je pozvala
telefonom i tražila da dodje kod kuće, te joj je kazao da se nalazi u gradu i
da ne može da dodje. Ista je došla u njegovoj kancelariji i kazala mu da je
okrivljeni ponovo napao i da je više puta gadjao kamenjem i da je imao metalnu
šipku, kojom je htio da je napadne, da se sklonila kod njegovog brata dok je
okrivljeni prijetio da će da ih iseli, tražeći njega da izadje da ga ubije i
da se ne krije kao kurva iza vrata.
Na glavnom pretresu u svemu je ponovio iskaz dat na pomenutom zapisniku s tim
što je dodao da od 2007. godine, njegova porodica nije u dobrim odnosima sa
okrivljenim sa kojim su bližnji susjedi, jer isti stalno napada njegovu
porodicu.
Svjedok S. F., na zapisniku Kt.br.141/13. od 11.7.2013. godine, pred ODT-om u
Rožajama, je istakla da okrivljena sa suprugom H. često uznemirava njenu
porodicu. Dana 04.6. ove godine u večernjim satima dok se nalazila u dvorištu
od kuće sa mužem R. okrivljena je bez ikakvog povoda počela da vrijedja R.
riječima „vi ste lopovi, vi ste ubice, žena ti je hober kurva, vaša kuća je
javna“. Dana 05.6. ove godine, oko 08,00 h, njen suprug R. pošao je na posao
dok je ona bila u kući. Čula je neku galamu i izašla da vidi o čemu se radi.
Primijetila je okrivljenu da psuje njenog muža riječima „nijesu ovo H., ovo su
K., žena ti je kurva, dje si J. S., dje ti je H.“, nakon čega je počela da
gadja kamenjem, nastavljajući sa vrijedjanjem. R. je istoj govorio „nemoj da
me diraš, ne radimo ti ništa...“. Pozvala je policiju jer se plašila da se
nešto teže ne dogodi. Ne može da se sjeti da li je R. I. gadjao kamenjem, jer
je sklanjala djecu, koja su se bila uplašila. Kada je R. kazala da je pozvala
policiju okrivljena se udaljila i pobjegla u kuću.
Na glavnom pretresu u svemu je ponovila dati iskaz na pomenutom zapisniku, s
tim što je dodala: kada je čula da okrivljena psuje njenog muža bila je u kući
i kada je izašla vidjela je da je ista uzela kemen i gadjala njenog muža.
Njihove porodice od ranije nijesu u dobrim odnosima.
Svjedok K. H. istakao je: da sa svojim bratom H. ima zajedničku kuću sa
posebnim ulazima, dok im je okrivljeni R. susjed i sa istim nijesu duže
vrijeme u dobrim odnosima. Dana 05.6. ove godine oko 08,00 h, bio je ispred
kuće i čuo je neku galamu u blizini, ali nije vidio lica koja se svadjaju. U
jednom momentu vidio je Ismetu koja mu je snaha, da je ušla u njihovu avliju i
našla se iza njega. Takodje je vidio okrivljenog koji je išao za I. upućujući
joj pogrdne riječi i put iste baca kamenje, ali je nije pogodio. Nije mu
poznato šta je prethodno bilo izmedju njih, osim što je čuo galamu. Kada je
okrivljeni došao u njegovoj blizini obratio mu se riječima „izadjite kurve,
misleći na njega, njegovog brata H., majku vam jebem“. Vidio je da u rukama
drži neku metalnu kutiju i pitao je okrivljenog „šta je ovo R.“ na šta mu je
on odgovorio „ti si opasan čovjek“. Vidio je da je Ismeta pošla prema njenom
stanu. Neko je pozvao policiju, koja je odmah došla. Da ga je prije neki dan
okrivljeni psovao i prijetio mu, govoreći mu da čeka samo da se završi ovo
sudjenje i da će ostvariti svoje namjere. Nije mu poznato zbog čega se isti
tako ponaša, jer istom za to ne daje nikakav povod.
Sud je cijeneći iskaz okrivljenih i izvedene dokaze pojedinačno i u vezi sa
ostalim izvedenim dokazima, te je na osnovu takve ocjene utvrdio činjenično
stanje opisano u izreci presude.
Iz iskaza okrivljenih R. i I. se vidi da su oni susjedi. Nijesu u dobrim
odnosima od ranije. Da su dana 05.6. ove godine oko 08,00 h,imali medjusobni
verbalni duel, kao i prethodnog dana u večernjim satima. Dana 05.6. ove godine
imali su oštru verbalnu prepirku, koja je prelazila okvire običnih prepirki i
sadržala je opasnost da se u daljem razvoju izrodi u tuču. Ova verbalna
prepirka – svadja se sastojala u tome što su jedno drugom upućivali uvredljive
riječi, tako da im je sud u ovom dijelu njihove iskaze prihvatio i iste uzeo
kao dokaz jer su potvrdjeni izvedenim dokazima. Medjutim, njihovo različito
predstavljanje u pogledu bacanja kamenja jedno prema drugom, sud je ocijenio
kao njihovo nastojanje da na taj način izbjegnu krivično pravnu odgovornost za
krivično djelo za koje su optuženi. Naime, i iz njihovih pojedinačnih iskaza
se vidi da su u toj svadji jedno prema drugom bacali kamenje negirajući za
sebe da su to radili, tako da je sud prihvatio iskaz okrivljenog R. da ga je u
svadji okrivljena Ismeta gadjala kamenjem, kao i iskaz Ismete u dijelu koji se
odnosi da je okrivljeni R. u svadji takodje gadjao kamenjem.
Iz iskaza svjedoka H. se vidi da on nije bio neposredni očevidac svadje
izmedju okrivljenih, već da mu je o toj svadji pričala njegova supruga I.,
kada je došla u njegovoj kancelariji, pošto ga je prethodno zvala od kuće da
dodje kod kuće da vidi o čemu se radi, tako da je njegov iskaz sud prihvatio
kao tačan, obzirom da se isti izjasnio samo na one okolnosti u vezi kojih ga
je upoznala okrivljena I..
Iz iskaza svjedoka S., se vidi da je ona čula svadju izmedju okrivljenih. Kada
je izašla iz kuće vidjela je okrivljenu I. da je bacala kamenje prema
okrivljenom R.. U ovom dijelu sud je njen iskaz prihvatio kao tačan i saglasan
je sa iskazima okrivljenih u dijelu koji se odnosi na njihovu verbalnu
prepirku kao i sa iskazom okrivljenog R. u dijelu koji se odnosi da ga je
okrivljena I. u toj svadji gadjala kamenjem. Medjutim, njen iskaz u dijelu
koji se odnosi da se ne sjeća da li je okrivljeni R. bacao kamenje put
okrivljene I., sud je ocijenio, obzirom da joj je okrivljeni R. bračni suprug,
kao njeno nastojanje da na taj način istom omogući izbjegavanje krivično
pravne odgovornosti.
Iz iskaza svjedoka H. se vidi da je on pomenutog dana čuo galamu u blizini
njegove kuće. Da je nakon toga primijetio okrivljenu I. da ulazi u dvorište od
kuće gdje se on nalazio, a da je za njom išao okrivljeni R. upućujući joj
pogrdne riječi i put I. je bacao kamenje. U rukama je imao metalnu kutiju, te
da je i njega vrijedjao. Nije vidio šta se dogadjalo izmedju okrivljenih za
vrijeme dok mu nijesu bili u vidnom polju, osim što je čuo njihovu medjusobnu
galamu. Njegov iskaz sud je u svemu prihvatio kao tačan i ubjedljiv.
Iz izvoda iz kaznenih evidencija na ime okrivljenih proizilazi da isti nijesu
odudjivani, tako da je sud ove dokaze prihvatio kao tačne.
Pravnom ocjenom utvrdjenog činjeničnog stanja sud je našao da su u radnjama
okrivljenih sadržani svi bitni elementi krivičnog djela ugrožavanje opasnim
orudjem pri tuči i svadji iz čl. 154. KZ izvršenog na način, vrijeme i mjestu
opisano u izreci presude. Naime, okrivljeni su pomenutog dana u svadji koja se
ogledala u oštroj verbalnoj prepirci izmedju njih, koja je prelazila okvire
običnih prepirki i sadržala je opasnost da se u daljem razvoju izrodi u tuču,
mašili se kamenja, kao sredstvom koje je podobno da tijelo teško povrijedi ili
zdravlje teško naruši, a što sve predstavlja biće predmetnog krivičnog djela.
Cijeneći psihički odnos okrivljenih prema izvršenom krivičnom djelu, sud je
našao da su isti u konkretnom slučaju postupali sa umišljajem, jer su bili
svjesni da su se u svadji mašili kamenja, kao podobnim sredstvom da tijelo
teško povrijedi ili zdravlje teško naruši, te su pristali na nastupanje
zabranjene posledice.
Za izvršeno krivično djelo, sud je našao da su okrivljeni krivično pravno
odgovorni, te ih je za isto oglasio krivim, pošto je našao da nema elemenata
koji bi isključivali njihovu krivično pravnu odgovornost i izrekao im uslovnu
osudu utvrdjujući im pri tom kazne zatvora u trajanju od po 60 dana i
istovremeno odredjujući da se ista neće izvršiti ukoliko isti u roku od 2
godine ne učine novo krivično djelo.
Prilikom izricanja uslovne osude, kao mjere upozorenja okrivljenima za
izvršeno krivično djelo, sud je imao u vidu ličnosti izvršioca ovog krivičnog
djela, njihove porodične prilike, da do sada nijesu osudjivani, da I. nije u
radnom odnosu, pa im je sud u tom smislu vodeći računa o svrsi uslovne osude u
okviru opšte svrhe krivičnih sankcija izrekao uslovnu osudu kao mjeru
upozorenja ubijedjen da će se upozorenjem uz prijetnju kaznom – uslovnom
osudom, dovoljno uticati na okrivljene da više ne vrše krivična djela.
U smislu čl. 226. i 229. ZKP, sud je obavezao okrivljene da plate u korist
budžetskih sredstava na ime troškova krivičnog postupka –paušala iznos od po
50 eura, a ovo imajući u vidu trajanje i složenost krivičnog postupka.
OSNOVNI SUD U ROŽAJAMA, dana 02.9.2013. godine.
ZAPISNIČARPREDSJEDNIK SUDA
Adisa Burdžović s.r.Zahit Camić s.r.
PRAVNA POUKA: Protiv ove presude može se
izjaviti žalba u roku od 8 dana od dana prijema
iste i to Višem sudu u Bijelom Polju, a preko ovog suda.