OSNOVNI SUD U ROŽAJAMA
K.br.105/13.
U IME CRNE GORE
OSNOVNI SUD U ROŽAJAMA i to Predsjednik suda Zahit Camić, kao sudija
pojedinac, sa zapisničarem Adisom Burdžović, odlučujući po optužnom predlogu
Osnovnog Državnog Tužilaštva iz Rožaja Kt.br. 131/13. od 19. jula 2013.
godine, protiv okrivljene N. M. iz Rožaja zbog krivičnog djela oduzimanje
maloljetnog lica iz čl. 217.st.2.  Krivičnog Zakonika, nakon održanog glavnog
i javnog pretresa u prisustvu Zamjenika Osnovnog Državnog Tužioca Armina
Selmanovića iz Rožaja,  i orkivljene, a u odsustvu uredno pozvanog oštećenog
Dž. K., dana 02.9.2013.g. donio je i javno objavio
P R E S U D U
Okrivljena M. N., JMB, od oca R. i majke Z., rodj. F, rodjena. godine, u s.
Klanac, opština Rožaje, gdje i živi, drž. CG, razumije Crnogorski jezik, a
maternji jezik joj je Bosanski, pismena, završila osnovnu školu, nezapošljena,
razvedena, majka jednog maloljetnog djeteta, siromašnog imovnog stanja,
neosudjivana.
K R I V A J E
Što je:
od 30.01.2013. godine onemogućila izvršenje pravnosnažne i izvršne presude
Osnovnog suda u Rožajama P.br.260/12. od 24.12.2012. godine, u dijelu kojom je
odredjen način održavanja ličnih odnosa maloljetnog lica A. M sa roditeljem –
ocem Dž. K, na način što nije dovodila i predavala dijete u vremenu i na
mjestu kako je to odlukom nadležnog organa odredjeno,
-čime je izvršila krivično djelo oduzimanje maloljetnog lica iz čl. 217.st.2. Krivičnog Zakonika.
Pa joj sud na osnovu pomenutog zakonskog propisa, primjenom čl.
4.13.15.32.36.52.53.54. Krivičnog Zakonika, čl. 229.st.4. i čl. 374. Zakonika
o Krivičnom Postupku i z r i č e
USLOVNU OSUDU
Kojom joj utvrdjuje kaznu zatvora u trajanju od 30 (trideset) dana i
istovremeno odredjuje da se ista neće izvršiti ukoliko osudjeni u roku od
jedne godine dana ne izvrši novo krivično djelo.
Okrivljena se oslobadja plaćanja troškova krivičnog postupka – paušala, usled
slabog imovnog stanja.
O b r a z l o ž e n j e
ODT iz Rožaja podnio je optužni predlog Kt.br.131/13. od 19.7.2013. godine,
protiv okrivljene N. M. iz Rožaja, zbog krivičnog djela oduzimanje maloljetnog
lica iz čl. 217.st.2. KZ.
Na glavnom pretresu Zamjenik ODT-a istakao je da je izvedenim dokazima, kao i
iskazom okrivljene utvrdjeno da je ista izvršila krivično djelo za koje je
optužena. Predložio je da sud okrivljenu za izvršeno krivično djelo oglasi
krivom i izrekne joj uslovnu osudu kojom će joj utvrditi kaznu zatvora u
trajanju od 30 dana i istovremeno odrediti da se ista neće izvršiti ukoliko
ista u roku od jedne godine ne učini novo krivično djelo.
Sud je glavni pretres održao u odsustvu uredno pozvanog oštećenog.
Okrivljena N. M. na glavnom pretresu izjavila je da ne priznaje izvršenje
krivičnog djela ni krivicu za krivično djelo za koje je optužena.
Na zapisniku Kt.br.131/13. od 17.7.2013. godine, pred ODT-om u Rožajam istakla
je: da je presudom ovog suda odredjeno da svake Subote dovodi dijete i preda
ga njegovom ocu Dž. u 10 h, ispred zgrade Osnovnog suda u Rožajama, a da ga on
na isto mjesto vraća u Nedjelju u 16 h, i preda ga njoj. Dobro su joj poznate
ove obaveze, te je nastojala da ih uredno izvršava. Medjutim, mjesto gdje živi
udaljeno je 8 km, od grada u jednom pravcu, zbog čega nije mogla dijete
dovoditi u odredjeno vrijeme svake subote i preda ga njegovom ocu. Dijete
nikada nije dovela na mjestu gdje je odredjeno pomenutom presudom, radi
vidjanja sa ocem. Sa djetetom redovno dolazi u Centar za socijalni rad.Dijete
nije boravilo kod svog oca tokom ljetnjeg raspusta na šta ne može da utiče,
zbog toga što ono to ne želi. Ne zna da li će ubuduće ispoštovati odluku suda
kojom je odredjeno način kontaktiranja djeteta sa ocem, jer objektivno nije u
mogućnosti da to uradi, a da dijete ne želi da za vrijem raspusta boravi kod
oca.
Na glavnom pretresu okrivljena je u svemu ponovila iskaz dat na pomenutom
zapisniku.
Po ovoj krivično pravnoj stvari sud je na glavnom pretresu izveo dokaze:
izvršio uvid u pravnosnažnu i izvršnu presudu ovog suda P.br.260/12. od
24.12.2012. godine, pročitao izvod iz kaznene evidencije na ime okrivljene,
dok nije izveo dokaz saslušanjem u svojstvu svjedoka – oštećenog K. Dž., sa
razloga što je od izvodjenja ovog dokaza na glavnom pretresu odustao Zamjenik
ODT-a, a izvodjenje ovog dokaza se pokazalo suvišnim u odnosu na utvrdjeno
činjenično stanje.
Sud je cijeneći iskaz okrivljene i izvedene dokaze pojedinačno i u vezi sa
ostalim izvedenim dokazima, te je na osnovu takve ocjene utvrdio činjenično
stanje opisano u izreci presude.
Iz iskaza okrivljene proizilazi da je pravnosnažnom i izvršnom presudom ovog
suda P.br.260/12. od 24.12.2012. godine, ista obavezana da omogući Kuč Dževadu
vidjanje i boravak maloljetnog djeteta K. A., rodjenog 28.6.2006. godine, koje
je istoj povjereno na dalju njegu, čuvanje, vaspitavanje i izdržavanje i to
svakog vikenda, kao i za vrijeme školskog raspusta u trajanju od 15 dana, na
način što će svake Subote doviditi dijete i pradavati ga istom u 10 h, ispred
zgrade Osnovnog suda u Rožajama, a da će isti, na istom mjestu dijete vraćati
u Nedjelju u 16 h, i predavati ga njoj kao majci djeteta. Da nije postupila po
pomenutoj presudi. Njen iskaz sud je prihvatio i isti uzeo kao dokaz, jer je
potvrdjen izvedenim dokazima.
Iz presude ovog suda P.br.260/12. od 24.12.2012. godine, se vidi da je ista
postala pravnosnažna 30.01.2013. godine, a izvršna 14.01.2013. godine kojom je
uredjen način vidjanja i kontaktiranja djeteta K. A. povjerenog na čuvanje,
vaspitanje i izdržavanje okrivljenoj kao majci, sa njegovim ocem Dž. Ovaj
dokaz sud je prihvatio kao vjerodostojan i ničim ne doveden u sumnju.
Iz izvoda kaznene evidencije na ime okrivljene proizilazi da ista nije
osudjivana, koji dokaz je sud prihvatio kao tačan.
Pravnom ocjenom utvrdjenog činjeničnog stanja, sud je našao da su u radnjama
okrivljene sadržani svi bitni elementi krivičnog djela oduzimanje maloljetnog
lica iz čl. 217.st.2. KZ izvršenog na način i vrijeme opisano u izreci
presude. Naime, okrivljena je na opisani način onemogućavala izvršenje odluke
– presude ovog suda kojom je odredjen način održavanja ličnih odnosa djeteta
okrivljene i oštećenog, kao njiegovog roditelja nedovodeći isto u vrijeme i
mjestu kako je to presudom odredjeno radi predaje oštećenom kao njegovom ocu.
Okrivljena je od 30.01.2013. godine, ne postupajući po pomenutoj presudi
izvršila predmetno krivično djelo na štetu oštećenog sa jedinstvenim
umišljajem u odnosu na izvršenje krivičnog djela, te je na taj način ostvarila
sva bitna obilježja krivičnog djela oduzimanjem maloljetnog lica iz čl.
217.st.2. KZ.
Cijeneći subjektivni odnos okrivljenog prema izvršenom krivičnom djelu sud je
našao da je okrivljeni u konkretnom slučaju postupao sa direktnim umišljajem,
jer je bila svjesna da postoji pravnosnažna i izvršna odluka o načinu
održavanja ličnih odnosa maloljetnog lica u konkretnom slučaju djeteta,
okrivljene i oštećenog i da je svojim ponašanjem onemogućila izvršenje te
odluke.
Za izvršeno krivično djelo okrivljena je krivično pravno odgovorna zbog čega
je sud oglasio krivom i izrekao joj uslovnu osudu utvrdjujući joj kaznu
zatvora u trajanju od 30 dana i istovremeno odredjujući da se ista neće
izvršiti ukoliko ista u roku od jedne godine ne učini novo krivično djelo.
Prilikom izricanja uslovne osude okrivljenoj, kao mjeri upozorenja, sud je
imao u vidu njeno dosadašnje vladanje, što potvrdjuje i njena neosudjivanost.
Da je majka jednog maloljetnog djeteta, njen odnos prema izvršenom krivičnom
djelu, da nije u radnom odnosu, njene materijalne prilike, pa joj je sud u tom
smislu vodeći računa o svrsi uslovne osude u okviru opšte svrhe krivičnih
sankcija izrekao uslovnu osudu, kao mjeru upozorenja, ubijedjen da će se
upozorenjem uz prijetnju kaznom dovoljno uticati na okrivljenu da više ne
učini novo krivično djelo.
U smislu čl. 229.st.4. ZKP, sud je okrivljenu oslobodio od plaćanja troškova
krivičnog postupka –paušala, obzirom na njeno imovno stanje, jer bi se
plaćanjem istog dovelo u pitanje njeno izdržavanje, kao i lica koja je dužna
da izdržava.
OSNOVNI SUD U ROŽAJAMA, dana 02.9.2013. godine.
ZAPISNIČARPREDSJEDNIK SUDA
Adisa Burdžović s.r.Zahit Camić s.r.
PRAVNA POUKA: Protiv ove presude može se izjaviti
žalba u roku od 8 dana od dana prijema iste i to Višem
sudu u Bijelom Polju, a preko ovog suda.