OSNOVNI SUD U ROŽAJAMA
K.br.116/13.
U IME CRNE GORE
OSNOVNI SUD U ROŽAJAMA i to Predsjednik suda Camić Zahit, kao sudija
pojedinac, sa zapisničarem Burdžović Adisom, odlučujući po optužnom predlogu
Osnovnog Državnog Tužilaštva iz Rožaja Kt.br.152/13. od 02.8.2013.godine,
protiv okrivljenog M. A. iz Rožaja zbog krivičnog djela laka tjelesna povreda
iz čl. 152.st.2. u vezi st.1.Krivičnog Zakonika, nakon održanog glavnog i
javnog pretresa u prisustvu Zamjenika Osnovnog Državnog Tužioca Aldina Kalač
iz Rožaja, oštećenog A. O. i njegove majke S. O., i orkivljenog dana
06.9.2013.g. donio je i javno objavio
P R E S U D U
Okrivljeni M. A, JMB, od oca H. i majke R., rodj. K., rodjen 06.11.1989.
godine u Rožajama, gdje i živi ,drž. CG, razumije Crnogorski jezik, a maternji
jezik mu je Bosanski, pismen, završio osnovnu školu, nezapošljen, neoženjen,
siromašnog imovnog stanja, neosudjivan.
K R I V J E
Što je:
Dana 26.7.2013. godine oko 22,00h, u PC Sofico u Rožajama, lako tjelesno
povrijedio A. O. na način što ga je udario metalnom šipkom sive boje dužine
61,50 cm, prečinika 3 x 2 cm, sredstvom podobnim da tijelo teško povrijedi i
zdravlje teško naruši, nanoseći mu tom prilikom lake tjelesne povrede u vidu
lakog otoka u predjelu potiljka i oguljotine u istom predjelu, koja je
horizontalno usmjerena, dužine 3 cm,
-čime je izvršio krivično djelo laka rjelensa povreda iz čl. 152. st.2. u vezi st. 1. KZ.
Pa mu sud na osnovu pomenutog zakonskog propisa, primjenom čl.
4.13.15.32.36.52.53.54.Krivičnog Zakonika, čl.229.st.4.i čl. 374. Zakonika o
Krivičnom Postupku izriče
USLOVNU OSUDU
Kojom mu utvrdjuje kaznu zatvora u trajanju od 45 (četrdesetpet) dana i
istovremeno odredjuje da se ista neće izvršiti ukoliko osudjeni u roku od
jedne godine, od dana pravnosnažnosti presude, ne izvrši novo krivično djelo.
Okrivljeni se oslobadja plaćanja troškova krivičnog postupka u iznosu od 55
eura, kao i paušala, usled slabog imovnog stanja.
O b r a z l o ž e n j e
ODT iz Rožaja podnio je optužni predlog Kt.br.152/13. od 02.8.2013. godine,
protiv okrivljenog M. A. iz Rožaja, zbog krivičnog djela laka tjelesna povreda
iz čl. 152.st.2. u vezi st. 1. KZ.
Na glavnom pretresu Zamjenik ODT-a izmijenio je činjenični opis iz optužnog
predloga, kao u izreci presude. Istakao je da je izvedenim dokazima utvrdjeno
da je okrivljeni izvršio krivično djelo za koje je optužen. Predložio je da
sud okrivljenog za izvršeno krivično djelo oglasi krivim i osudi na novčanu
kaznu u iznosu od 1.200 eura.
Oštećeni A. O., nije se pridružio krivičnom gonjenju ODT-a u odnosu na
okrivljenog i nije postavio imovinsko pravni zahtjev.
Okrivljeni A. M. na glavnom pretresu je izjavio da ne priznaje izvršenje
krivičnog djela ni krivicu za krivično djelo za koje je optužen.
U svojoj odbrani istakao je: da se sa oštećenim poznaje od ranije. Dana
26.7.ove godine oko 22 h, bio je u PC Sofico u Rožajama, odakle je pošao kući.
Na izlazu iz Sofica, naišao je oštećeni koji ga je udario više puta pesnicom u
predjelu grudi i odmah se udaljio. Kada je izašao iz Sofica, vidio je
oštećenog da ponovo ide put njega u namjeri da ga udara pesnicama. Istog je sa
obje ruke odgurnuo prema zemlji. Oštećenog ničim nije udario. Na tom mjestu
okupio se veći broj gradjana, a došla je i policija i privela ih u stanicu. U
stanici policije neko je donio metalnu šipku koja je pronadjena na mjestu gdje
ih je policija zatekla, ali ista nije njegovo vlasništvo. Zna da je A.
problematičan i nije mu poznato zbog čega ga je to veče napao. Nikog ne zna po
imenu od lica koja su došla to veče na mjestu gdje se svadjao sa A. Nije imao
priliku da se sretne sa oštećenim , tako da se istom izvinio i izmirio na
glavnom pretresu i ubuduće će biti u dobrim odnosima. Materijalna situacija mu
je veoma teška, kao fizički radnik obezbjedjuje egzistenciju ne samo za sebe,
već i za porodicu.
Na glavnom pretresu sud je izveo dokaze: saslušao u svojstvu svjedoka –
oštećenog O. A., pročitao izvještaj ljekara sa otpusnom listom JZU Opšte
bolnice Berane, br. 4790/2013. od 27.7.2013. godine, br. 10583. od 26.7.2013.
godine, saslušao u svojstvu sudskog vještaka medicinske struke dr. C. K. i
pročitao izvod iz kaznene evidencije na ime okrivljenog.
Svjedok – oštećeni A. O. istakao je:
Da je dana 26.7. ove godine, sa drugom bio na gradskom trgu ispred ulaza u PC
Sofico i nešto su se smijali. Okrivljeno poznaje od ranije. Okrivljeni je
prošao pored njih, okrenuo se i pomislio je da se njemu smiju. Okrivljeni je
prišao do njega i nekoliko puta ga je udario pesnicom, od kojih udaraca je
osjetio bol, tako da su ih neki gradjani razdvojili. Ušao je u PC Sofico i
pošao na suprotnu stranu da ide kući. Silazeći niz stepenice vidio je za njim
da ide okrivljeni sa metalnom šipkom dužine oko 60 m u rukama. Okrenuo se i
kada je istog vidio isti ga je tom šipkom udario u predjelu vrata. Podigao je
desnu ruku da se zaštiti od tog udarca od kojeg je osjetio bol. Prišli su neki
gradjani koji su ih razdvojili, a odmah je došla i policija koja je našla
metalnu šipku na tom mjestu. Privedeni su u stanici policije, gdje su dali
izjave. Pošao je u bolnicu u Beranama, gdje je zadržan jednu noć. Imao je
oteklinu u predjelu vrata, sa naprsnućem kože. Sa okrivljenim se od tada nije
sretao. Na glavnom pretresu se sa istim izmirio i ubuduće će biti u dorbim
odnosima.
Sudski vještak medicinske struke dr. Cena Kajević istakao je:
Da je u medicinskoj dokumentaciji, koja je izdata na ime A. O. konstatovano da
je imao povrede i to laki otok u predjeli potiljka sa oguljotinom u istom
predjelu koja je horizontalno usmjerena dužine 3 cm. Da drugih vidljivih
povreda kod istog nije bilo. Opisane povrede su lake tjelesne i mogle su biti
nanešene mehaničkom silom tj. udarom tupo-tvrdog predmeta ili udarom od tup-
tvrdi predmet.
Sud je cijeneći iskaz okrivljenogl i izvedene dokaze pojedinačno i u vezi sa
ostalim izvedenim dokazima, te je na osnovu takve ocjene utvrdio činjenično
stanje opisano u izreci presude.
Iz iskaza okrivljenog proizilazi da je on pomenutog dana imao susret sa
oštećenim u PC Sofico u Rožajama i da je tom prilikom izmedju njih došlo do
tuče. U ovom dijelu sud je njegov iskaz prihvatio i isti uzeo kao dokaz, jer
je potvrdjen izvedenim dokazima. Medjutim, njegov iskaz u dijelu koji se
odnosi da oštećenog nije udario metalnom šipkom, koju nije imao kod sebe, sud
nije mogao prihvatiti, jer je isti u ovom dijelu usmjeren i sračunat ka
izbjegavanju krivično pravne odgovornosti i nije potvrdjen izvedenim dokazima.
Iz iskaza svjedoka - oštećenog A. proizilazi da je on pomenutog dana bio u PC
Sofico u Rožajama. Okrivljeni je prolazeći pored njega u momentu dok se smijao
sa drugom mislio da se smiju njemu, vratio se i udarao ga pesnicama, pri čemu
su ih razdvojili prisutni gradjani. Kada je pošao kući silazeći niz stepenice
u PC Sofico primijetio je okrivljenog da ide za njim sa metalnom šipkom dužine
oko 60 cm u rukama. Kada mu se približio tom šipkom ga je udario u predjelu
vrata od čega je osjetio bol. Imao je otok u predjelu vrata sa naprsnućem
kože. Prisutni gradjani su ih razdvojili i u tom momentu je došla policija,
koja je našla metalnu šipku i priveli ih u stanicu. Bio je u bolnici od
zadobijenih povreda. Njegov iskaz sud je u svemu prihvatio kao tačan,
objektivan i kao takav saglasan sa ostalim izvedenim dokazima, a u odlučnim
činjenicama i sa iskazom okrivljenog u dijelu čiji je iskaz sud
prihvatio.Cijeneći nalaz i mišljenje sudskog vještaka medicinske struke dr.
Cene Kajevića, sud je isti prihvatio kao tačan, stručan i objektivan, jer je
isti dat na osnovu medicinske dokumentacije koja se odnosi na povrede koje su
konstatovane kod oštećenog prilikom prijema u Opštoj bolnici u Beranama, a iz
čijeg nalaza i mišljenja proizilazi da se radi o lakim tjelesnim povredama,
koje su mogle biti nanijete udarcem tupo tvrdog predmeta ili udarom o tupo
tvrdi predmet.
Iz izvoda iz kaznene evidencije na ime okrivljenog, proizilazi da isti nije
osudjivan, tako da je sud isti prihvatio kao tačan.
Pravnom ocjenom utvrdjenog činjeničnog stanja, sud je našao da su u radnjama
okrivljenog sadržani svi bitni elementi krivičnog djela laka tjelesna povreda
iz čl. 152.st.2. u vezi st. 1. KZ izvršeno na način, vrijeme i mjestu opisano
u izreci presude. Naime, okrivljeni je pomenutog dana lako tjelesno povrijedio
oštećenog udarajući ga metalnom šipkom dužine 61,50 cm, prečinika 3 x 2 cm,
kao sredstvom podobnim da tijelo teško povrijedi ili zdravlje teško naruši,
nanoseći mu opisane povrede koje se i pravno kvalifikuju kao lake tjelesne
povrede.
Cijeneći psihički odnos okrivljenog za izvršeno krivično djelo, sud je našao
da je isti postupao sa direktnim umišljajem, jer je bio svjestan da
postupajući na opisani način oštećenog može povrijediti, pa je na to pristao.
Za izvršeno krivično djelo sud je našao da je okrivljeni krivično pravno
odgovoran, te ga je za isto oglasio krivim, pošto je našao da nema elemenata
koji bi isključivali njegovu krivično pravnu odgovornost i izrekao mu uslovnu
osudu utvrdjujući mu pri tom kaznu zatvora u trajanju od 60 dana i istovremeno
odredjujući da se ista neće izvršiti ukoliko isti u roku od jedne godine ne
učini novo krivično djelo.
Prilikom izricanja uslovne osude okrivljenom kao mjere upozorenja sud je imao
u vidu ličnost izvršioca ovog krivičnog djela, njegovo dosadašnje vladanje,
što potvrdjuje i njegova neosudjivanost, njegovu životnu dob, da nije u radnom
odnosu, njegov odnos prema izvršenom krivičnom djelu, odnos prema oštećenom,
pa mu je sud u tom smislu vodeći računa o svrsi uslovne osude u okviru opšte
svrhe krivičnih sankcija izrekao uslovnu osudu ubijedjen da će se upozorenjem
uz prijetnju kaznom dovoljno uticati na istog da više ne učini novo krivično
djelo.
U smislu čl. 229.st.4. ZKP, sud je okrivljenog usled slabog imovnog stanja
oslobodio plaćanja troškova krivičnog postupka, kao i paušala, jer bi tim
plaćanjem bilo dovedeno u pitanje njegovo izdržavanje i lica koja izdržava.
OSNOVNI SUD U ROŽAJAMA, dana 06.9.2013. godine.
ZAPISNIČARPREDSJEDNIK SUDA
Adisa Burdžović s.r.Zahit Camić s.r.
PRAVNA POUKA: Protiv ove presude može se
izjaviti žalba u roku od 8 dana od dana prijema iste
i to Višem sudu u Bijelom Polju, a preko ovog suda.