OSNOVNI SUD U ROŽAJAMA
K.br. 82/13
U IME CRNE GORE
Sudija Osnovnog suda u Rožajama Milosav Zekić, uz učešće zapisničara Aide
Luboder , rješavajući po optužnom predlogu Osnovnog državnog tužilaštva iz
Rožaja Kt.br. 121/13 od 21.06.2013.g. podnijeta protiv okrivljenog I. M. iz
Rožaja, zbog krivičnog djela oduzimanje maloletnog lica iz čl. 217. st. 2.
Krivičnog zakonika, nakon održanog glavnog i javnog pretresa u prisustvu
Zamjenika Osnovnog državnog tužioca Armina Selmanovića, oštećene S.H.,
okrivljenog i njegovog branioca adv. M. R., dana 26.08. 2013. donio je i javno
objavio
P R E S U D U
Okrivljeni I.M., JMB . od oca R. i majke N. , rodj. S., rodjen .g. selo
Biševo, Opština Rožaje gdje i živi u drž. CG, razumije crnogorski jezik,
njegov jezik je bosanski, pismen, završio osnovnu školu, nezaposlen, razveden,
otac dvoje maloletne djece, siromašnog imovnog stanja, osudjivan presudom
Osnovnog suda Rožaje K.br. 35/13 od 16.04.2013.g. zbog krivičnog djela
oduzimanje maloletnog lica iz čl. 217. st. 2. u vezi čl. 49. KZ na kaznu
zatvora u trajanju od 60 dana, uslovno za jednu godinu.
K R I V J E
Što je:
dana 21.06.2013.g. onemogućavao izvršenje pravosnažne i izvršne presude
Osnovnog suda u Rožajama P.br. 289/12 od 24.10.2012.g., u dijelu u kojim je
određen način održavanja ličnih odnosa maloljetnih lica A. M. i A.M. sa
roditeljem - majkom S. H., na način što nije doveo i predao djecu u vremenu i
na mjestu, kako je to određeno odlukom nadležnog organa,
- čime je izvršio krivično djelo oduzimanje maloljetnog lica iz čl. 217. st.
2. Krivičnog zakonika
pa mu sud primenom pomenutog zakonskog propisa i čl. 4,13, 15, 32, 36, 42, 52,
53 i 54 Krivičnog zakonika i čl. 374. Zakonika o krivičnom postupku izriče
USLOVNU OSUDU
Kojom mu utvrđuje kaznu zatvora u trajanju od 60 (šezdeset) dana i istovremeno
određuje da se kazna neće izvršiti ukoliki osuđeni u roku od jedne godine ne
učini novo krivično djelo.
Da plati na ime troškova krivičnog postupka paušalni iznos od 30,00 eura, u
korist budžeta Crne Gore, u roku od 15 dana po pravosnažnosti ove presude.
Imovinsko-pravni zahtjev nije postavljen.
O b r a z l o ž e nj e
Osnovno državno tužilaštvo iz Rožaja, podnijelo je ovome sudu optužni predlog
Kt.br. 121/13 od 21.06.2013.g. protiv okrivljenog I. M. iz Rožaja, zbog
krivičnog djela oduzimanje maloletnog lica iz čl. 217. st. 2. Krivičnog
zakonika (KZ).
Na glavnom pretresu Zamjenik ODT Armin Selmanović je ostao pri podnijetom
optužnom predlogu, te je predložio da sud okrivljenog oglasi krivim zbog
krivičnog djela koje mu je optužbom stavljeno na teret i da mu izrekne uslovnu
osudu kojom će mu utvrditi kaznu zatvora u trajanju od 60 dana i istovremeno
odrediti da se kazna neće izvršiti ukoliko isti u roku od jedne godine ne
izvrši novo krivično djelo.
Oštećena S. H. je u završnoj riječi istakla da se ne pridružuje krivičnom
gonjenju ODT-a u odnosu na okrivljenog, niti postavlja imovinsko-pravni
zahtjev.
Branilac okrivljenog, adv. M. R. je u završnoj riječi istakao da u postupku
nije dokazano da je njegov branjenik izvršio krivično djelo koje mu je
optužbom stavljeno na teret, pa je predložio da ga sud oslobodi od optužbe.
Okrivljeni je u svojoj odbrani istakao, da je od 2009.g. do 2012.g. živio u
vanbračnoj zajednici sa oštećenom S.H.. U ovoj zajednici su dobili dvoje djece
- A. M. rođ. 23.01.2010.g. i A. M. rođ. 22.07.2011.g. U toku 2012.godine
zajednički život je postao nepodnošljiv zbog poremećenosti odnosa, pa je
oštećena pošla da živi kod svojih roditelja, a njihova djeca su ostala kod
njega u Biševu, gdje se i sada nalaze. Nakon toga pravosnažnom presudom
Osnovnog suda u Rožajama P.br. 289/12 od 24.10.2012.g. djeca su povjerena
njemu na dalji odgoj, čuvanje, vaspitanje i izdržavanje. Istom presudom je
određen način održavanja ličnih odnosa između djece i oštećene Sanele, tako
što je on dužan da ih svakog prvog i trećeg vikenda u mjesecu u petak dovede
ispred Centra za socijalni rad Rožaje u 12,00 h i preda ih S.koja je dužna da
mu ih vrati u nedelju kao i da joj predaje djecu prva dva dana vjerskih
praznika na isti način. Istakao je da dana 21.06.2013.g. nije doveo djecu
ispred Centra za socijalni rad i nije ih predao oštećenoj S., te nije postupio
po navedenoj presudi, jer su djeca bila bolesna o čemu je obavijestio
predstavnika Centra E.P. dva-tri dana prije nego što je trebalo da ih dovede
da se vide sa oštećenom, a vodio ih je i kod ljekara,2-3 dana prije kritičnog
dana ali medicinsku dokumentaciju o tome ne poseduje .To je rekao i ujaku
oštećene S. Š. koji ga je pozvao telefonom kritičnog dana u 12,00h. Predložio
je da ga sud oslobodi od optužbe jer nije izvršio djelo koje mu je stavljeno
na teret.
Po ovoj krivično-pravnoj stvari sud je izveo dokaze: saslušao svedoka -
oštećenu S.H. , pročitao presudu Osnovnog suda u Rožajama P.br. 289/12 od
24.01.2012.g. , presudu Višeg suda u B.Polju Gž. br. 2113/12 od 20.12.2012.g.,
rješenje o izvršenju Osnovnog suda u Rožajama Ib.r. 134/13 od 19.02.2013.g.,
izvršio uvid u presudu ovoga suda K.br. 35/13 od 16.04.2013.g. i presudu Višeg
suda u Bijelom Polju Kž.br. 369/13 od 21.06.2013.g. i uvid u izvod iz kaznene
evidencije na ime okrivljenog,dok je odbio predlog branioca okrivljenog za
izvođenjem dokaza za saslušanej svedoka H. B., E. P., S. Š. i predstavnika
Centra M. čije ime nije naveo, jer je našao da je činjenično stanje u
dovoljnoj mjeri utvrđeno za presuđenje, te bi se odlaganjem pretresa radi
izvođenja ovih dokaza samo nepotrebno odugovlačio postupak, a činjenično
stanje bi ostalo neizmijenjeno.
Cijeneći odbranu okrivljenog i sve izvedene dokaze kako pojedinačno tako i u
međusobnoj vezi u smislu čl. 370. st. 3. Zakonika o krivičnom postupku (ZKP),
sud je našao da je okrivljeni izvršio krivično djelo koje mu je optužbom
stavljeno na teret i da je zato kriv i krivičnopravno odgovoran.
Naime, iz iskaza svedoka - oštećene S.H.proizilazi da je sa okrivljenim
živjela u vanbračnoj zajednici u kojoj su dobili djecu A. i A. M. Pravosnažnom
presudom Osnovnog suda u Rožajama P.br. 289/12 od 24.10.2012.g. maloletna
djeca A. i A.su povjerena na čuvanje, odgoj i vaspitanje okrivljenom. Istom
presudom određen je način održavanja ličnih odnosa njihove djece sa njom,tako
što je okrivljeni dužan da joj dovodi djecu svakog prvoj i trećeg vikenda u
mjesecu - u petak u 12,00 h ispred zgrade Centra za socijalni rad u Rožajama i
preda ih njoj, a da ih ona vrati u nedelju u 12,00 h na isto mjesto. Dana
21.06.2013.g. bio je petak - treći vikend u mjesecu, pa je pošla ispred Centra
za socijalni rad i čekala okrivljenog da joj dovede djecu ispred Centra u
12,00 h. Međutim, okrivljeni nije postupio po navedenoj presudi i nije doveo
djecu, niti ju je obavijestio o razlozima nedovođenja, pa se obratila
predstavniku Centra M. koji je oko 13,00 h pozvao telefonom okrivljenog koji
mu je rekao da su djeca bolesna i da će ih dovesti sledećeg petka, M. joj je
takođe rekao da mu niko ranije nije kazao ništa u vezi ovog događaja. Obratila
se i radniku suda S. Š. koji je telefonom pozvao okrivljenog na koji se javila
njegova majka, koja mu je rekla da je Irfan u džamiji na namaz, a telefon je
ostavio kod nje. Istog dana ju je telefonom pozvala jedna osoba iz Biševa i
rekla joj da je oko 13,30 h vidjela djecu kako se igraju ispred kuće, iz čega
je zaključila da djeca nijesu bila bolesna i da okrivljeni ne želi da joj
dovodi djecu i da joj sve ovo namjerno radi. Iskaz ovog svjedoka, sud je
ocijenio kao objektivan, uvjerljiv i potkrijepljen navodima iz pravosnažne
presude Osnovnog suda u Rožajama P.br. 289/12 od 24.01.2012.g., a nalazi
oslonca i u ostalim izvedenim dokazima.
Iz presude Osnovnog suda u Rožajama P.br. 289/12 od 24.01.2012.g. , koja je
potvrđena presudom Višeg suda u B.Polju Gž. br. 2113/12 od 20.12.2012.g.,po
kojoj je određeno izvršenje rješenjem o izvršenju Osnovnog suda u Rožajama
Ib.r. 134/13 od 19.02.2013.g., proizilazi da je navedenom presudom ovoga suda
odlučeno da se maloletna djeca I. M. i S. H., A. i A. M. povjeravaju na dalji
odgoj, čuvanje, vaspitanje i izdržavanje ocu I., te da se Irfan obavezuje da
S., kao majci omogući viđanje i boravak maloletne djece kod nje svakog prvog i
trećeg vikenda u mjesecu, na način što će Irfan dovesti djecu u petak u 12,00
h ispred Centra za socijalni rad u Rožajama i predati ih S. koja će ih vratiti
na isto mjestu u nedelju u 12,00 h, te da će I. dovoditi djecu i druga dva
dana vjerskih praznika - bajrama i predavati ih istoj na isti način i na isto
mjesto. Ove dokaze, sud je ocijenio kao objektivne, jasne, određene i
potkrijepljene iskazom oštećene, a što ne spori ni okrivljeni.
Sud je cijenio iskaz okrivljenog, pa je isti prihvatio u dijelu u kojem ne
spori odlučne činjenice. Naime, okrivljeni ne spori da je pravosnažnom
presudom Osnovnog suda u Rožajama P.br. 289/12 od 24.01.2012.g. odlučeno da se
maloletna djeca A. i A. M. povjeravaju njemu na dalji odgoj, čuvanje,
vaspitanje i izdržavanje, te da se on obavezuje da oštećenoj S., kao majci,
omogući viđanje i boravak maloletne djece kod nje svakog prvog i trećeg
vikenda u mjesecu, na način što će ih on dovesti u petak u 12,00 h ispred
Centra za socijalni rad u Rožajama i predati ih oštećenoj koja će ih vratiti
na isto mjestu u nedelju u 12,00 h. Takođe ne spori da je dana 21.06.2013.g.
bio dužan da dovede djecu ispred Centra za socijalni rad i preda ih oštećenoj,
što nije učinio, te nije postupio po navedenoj presudi. Iskaz okrivljenog u
ovom dijelu, sud je prihvatio kao jasan, objektivan i potvrđen iskazom
oštećene.
Međutim, okrivljeni se brani da kritičnog dana nije doveo djecu jer su bila
bolesna, te ih je vodio kod doktora dva-tri dana prije kritičnog dana, ali ne
poseduje dokumentaciju, o čemu je obavijestio predstavnika Centra E. P. dva-
tri dana prije kritičnog dana i ujaka oštećene S. Š. koji ga je pozvao
telefonom kritičnog dana oko 12,00 h. Iskaz okrivljenog u ovom dijelu, sud
nije prihvatio obzirom da je isti neuvjerljiv,neobjektivan i nenalazi oslonca
u iskazu oštećene iz kojeg nesumnjivo proizilazi da djeca kritičnog dana
nijesu bila bolesna, da je niko iz centra nije obavijestio da je okrivljeni
obavijestio centar da su djeca bolesna, i da je tek u 13,00 h predstavnik
Centra zvao okrivljenog telefonom koji mu je rekao da su navodno djeca
bolesna, a majka okrivljenog se javila na telefon kada ga je pozvao S. Š. i
rekla mu da je okrivljeni otišao u džamiju, iz čega proizilazi da djeca
kritičnog dana nijesu bila bolesna i da je okrivljeni namjerno onemogućavao
izvršenje navedene presude jer nije postupio po istoj, pa je očigledno da
okrivljeni sa ovakvom odbranom smišljeno i sračunato nastoji da izbjegne
krivično-pravnu odgovornost.
Dakle, u postupku je utvrđeno da je okrivljeni dana 21.06.2013.g. onemogućavao
izvršenje pravosnažne i izvršne presude Osnovnog suda u Rožajama P.br. 289/12
od 24.10.2012.g., u dijelu u kojim je određen način održavanja ličnih odnosa
maloljetnih lica A. M. i A. M. sa roditeljem - majkom S. H., na način što nije
doveo i predao djecu u vremenu i na mjestu, kako je to određeno odlukom
nadležnog organa.
Cijeneći psihički odnos okrivljenog prema učinjenom krivičnom djelu, sud je
našao da je isti bio svjestan svog djela, tj. svjestan da preuzima opisane
radnje u cilju onemogućavanja izvršenja navedene pravosnažne i izvršne presude
i to je htio pa je postupao sa umišljajem.
Pravnom ocjenom utvrđenog činjeničnog stanja, sud je našao da su u radnjama
okrivljenog sadržani svi bitni elementi krivičnog djela oduzimanje maloljetnog
lica iz čl. 217. st. 2. KZ.
Sa navedenih razloga, sud nije prihvatio tezu odbrane branioca okrivljenog da
u postupku nije dokazano da je njegov branjenik izvršio krivično djelo koje mu
je optužbom stavljeno na teret.
Za izvršeno krivično djelo, sud je okrivljenog oglasio krivim i izrekao mu
uslovnu osudu utvrđujući mu pri tom kaznu zatvora u trajanju od 60 dana, i
istovremeno odredio da se kazna neće izvršiti ukoliko isti u roku od jedne
godine ne učini novo krivično djelo.
Prilikom odlučivanja o izboru ovakve vrste krivične sankcije, sud je imao u
vidu stepen krivice okrivljenog, stepen nastupjele posledice, okolnosti pod
kojima je djelo izvršeno, raniji život okrivljenog i njegovo držanje nakon
izvršenog djela, cijeneći pri tom kao olakšavajuće okolnosti njegovo siromašno
imovno stanje, te činjenicu da se oštećena nije pridružila krivičnom gonjenju
ODT-a, pa je sud imajući pri tom u vidu svrhu uslovne osude našao da je imalo
mjesta izricanju ovakve vrste krivične sankcije, ubijeđen da će upozorenje uz
prijetnju kazne u dovoljnoj mjeri uticati na okrivljenog da ubuduće ne vrši
bilo kakva krivična djela.
Na osnovu čl. 229. u vezi čl. 226. st. 2. tač. 9. i st. 3. ZKP, sud je
obavezao okrivljenog da plati na ime troškova krivičnog postupka paušalni
iznos 30,00 eura, u korist Budžeta Crne Gore.
Imovinsko-pravni zahtjev nije postavljen.
Sa izloženog odlučeno je kao u dispozitivu ove presude.
OSNOVNI SUD U ROŽAJAMA, dana 26.08.2013.g.
Zapisničar,S U D I J A,
Aida Luboder s.r.Milosav Zekić s.r.
PRAVNA POUKA: Protiv ove presude može se izjaviti žalba u roku od 8 dana od
dana prijema iste i to Višem sudu u Bijelom Polju, a preko ovog suda.