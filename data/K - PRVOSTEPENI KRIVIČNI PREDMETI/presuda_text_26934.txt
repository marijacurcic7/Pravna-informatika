OSNOVNI SUD U ROŽAJAMA
K.br.93/12.
U IME CRNE GORE
OSNOVNI SUD U ROŽAJAMA i to Predsjednik suda Zahit Camić, kao sudija
pojedinac, sa zapisničarem Burdžović Adisom, odlučujući po optužnom predlogu
Osnovnog Državnog Tužilaštva iz Rožaja Kt.br.109/12. od 14.6. 2012.godine,
protiv okrivljenog V. D. iz Rožaja zbog krivičnog djela šumska kradja iz čl.
324.st.2. u vezi st.1. Krivičnog Zakonika, nakon održanog glavnog i javnog
pretresa u prisustvu Osnovnog Državnog Tužioca Hajrana Kalač iz Rožaja i
orkivljenog dana 11.6.2013.g. donio je i javno objavio
P R E S U D U
Okrivljeni V. D., JMB ., od oca H. i majke Š., rođene M., rođenog ..g., u selu
Balotiće, Opština Rožaje, sa prebivalištem u mjestu rođenja,oženje, otac
osmoro djece od kojih je jedno maloletno, zemljoradnik, maternji jezik mu je
bosanski a razumije crnogorski jezik, državljanin Crne Gore, siromašnog
imovnog stanja, osuđivan presudama ovog suda K.br.289/81. od 26.11.1982.godine
zbog krivičnog djela iz čl. 143.st.1. KZ RCG, na novčanu kaznu u iznosu od
2.500 dinara, K.br.250/90. od 31.10.1991.godine, zbog krivičnog djela iz čl.
54.st.1. KZ RCG, na kaznu zatvora u trajanju od 45 dana, K.br.289/99. od
20.01.2000.godine, zbog krivičnog djela iz čl. 171.st.3. u vezi čl.164. st.4.
u vezi st.1. KZ RCG na novčanu kaznu u iznosu od 4.000 dinara i presudom Višeg
suda u Bijelom Polju K.br.21/91. od 25.10.1991.godine zbog krivičnog djela iz
čl. 39.st.1. u vezi čl. 19. KZ RCG na kaznu zatvora u trajanju od 2 godine.
K R I V J E
Što je:
Dana 11.6.2011. godine oko 08,20 h, u mjestu zv. „Božidar“ opština Peć,
Republika Kosovo, radi kradje u državnoj šumi oborio 28 jelovih stabala u
kubnoj masi od 46,477 m3 i 18 bukovih stabala u kubnoj masi od 24,177 m3,
pričinivši time štetu Upravi šumarstva Kosova,
-čime je izvršio krivično djelo šumska kradja iz čl. 324.st.2. u vezi st.1. Krivičnog Zakonika.
Pa ga sud na osnovu pomenutog zakonskog propisa, primjenom čl.
4.13.15.32.36.39.42. Krivičnog Zakonika i čl. 226. 229. 239. st.2. i čl. 374.
Zakonika o Krivičnom Postupku
O S U DJ U J E
NA KAZNU ZATVORA u trajanju od 3 (tri) mjeseca, i
NA NOVČANU KAZNU u iznosu od 200 (dvijestotine) eura, koju je osudjeni dužan
da plati u roku od 15 dana po pravnosnažnosti ove presude.
Ako osudjeni ne plati novčanu kaznu u ovom roku, sud će istu zamijeniti tako
što će za svakih započetih 25 eura novčane kazne, odrediti jedan dan kazne
zatvora.
Da plati ovom sudu na ime troškova krivičnog postupka – paušala iznos od 50
eura u roku od 15 dana po pravnosnažnosti presude.
Troškovi krivičnog postupka u iznosu od 30 eura, padaju na teret budžetskih
sredstava.
Uprav Šumarstva Kosova iz Peći, radi ostvarivanja imovinsko pravnog zahtjeva
upućuje se na gradjansku parnicu.
O b r a z l o ž e n j e
ODT iz Rožaja podnio je optužni predlog Kt.br.109/12. od 14.6.2012. godine,
protiv okrivljenog V. D. iz Rožaja, zbog krivičnog djela šumska kradja iz čl.
324.st.2. u vezi st.1. KZ.
Na glavnom pretresu ODT iz Rožaja precizirao je činjenični opis iz optužnog
predloga, kao u izreci presude. Predložio je da sud okrivljenog oglasi krivim
za izvršeno krivično djelo i osudi ga na kaznu zatvora u trajanju od 3 mjeseca
i na novčanu kaznu u iznosu od 200 eura.
Okrivljeni V. D. na glavnom pretresu je izjavio da ne priznaje izvršenje
krivičnog djela ni krivicu za krivično djelo za koje je optužen.
U svojoj odbrani istakao je: da živi u s. Balotiće, opština Rožaje i bavi se
stočarstvom. U ljetnjem periodu boravi u ljetnjim katunima na planini. Pošto
nije imao katune, pitao je šumara na području Opštine Rožaje, da li može u
šumi da uzme gradju da iste napravi. Isti su mu kazali da ne može gradju uzeti
bez odobrenja. Mjesto gdje je trebao da pravi katune, graniči sa Republikom
Kosovo. Poznato mu je bilo da je u mjestu zv. „Božidar“ bio šumski požar i da
ima gradje koja mu je bila potrebna. Dana 11.6.2011.godine traktorom koji
posjeduje pošao je u to mjesto da uzme trupce koji su mu bili potrebni za
izgradnju katuna. Imao je motornu testeru. Na tom mjestu vidio je više panjeva
od oborenih stabala. Gradja nije bila pored panjeva, već su ostali neki vrhovi
od tih stabala kje je motornom testerom obradio u namjeri da ih uzme. Na tom
mjestu došla su četiri njemu nepoznata čovjeka koji su bili u uniformi. Isti
su pričali na Albanskom jeziku. Sa istima se u komunkaciji sporazumio. Isti su
galamili na njega, te im je kazao zbog čega je došao na to mjesto. Na tom
mjestu nema hrastovih stabala. Jedan od tih ljudi mu je kazao da na tom mjestu
radi kao šumar i da će mu za sva stabla koja su bila oborena podnijeti
prijavu. Taj čovjek je počeo da broji panjeve od stabala, te ga je čekao da to
završi. Na tom mjestu nije bilo oborenih stabala već samo panjevi od oborenih
stabala. Nije mu poznato ko je ta stabla oborio. Šumar mu je oduzeo motornu
testeru i istog je molio da mu istu vrati. Pitao ga je da ga fotografiše na
tom mjestu, te se sa tim saglasio. Nakon toga uzeo je traktor i vratio se kod
kuće. Gradju nije uzeo sa tog mjesta. Tog dana je na to mjesto pošao sa svojim
sinom. Sjutra dan je pošao za Peć kod kuće šumara koji mu je uzeo testeru,
kako bi istu uzeo, ali je šumar odbio da mu je vrati. Supruga mu je teško
oboljela, tako da o istoj jedino on brine obzirom da je odijeljen od djece.
Na glavnom pretresu sud je izveo dokaze: po saglasnosti stranaka pročitao
iskaz svjedoka Z. M. dat na zapisniku PP br.1442/11. od 16.11.2012. godine
pred OJT u Peći, a po zamolnici ovog suda za pružanje medjunarodne pravne
pomoći, izvršio uvid u 6 fotografija, pročitao zapisnik o mjerenju i procjeni
štete od 17.6.2011. godine i izvršio uvid u izvod iz kaznene evidencije na ime
okrivljenog, dok nije izveo dokaz neposrednim saslušanjem svjedoka Z. M., jer
se izvodjenje ovog dokaza pokazalo suvišnim u odnosu na izvedene dokaze.
Svjedok Z. M. na zapisniku PP.br.1442/11. od 16.11.2012. godine, pred OJT-om u
Peći istakao je:
Da već 40 godina radi kao šumar od čega već šest godina u reonu Mala
Jablanica. Dana 11.6.2011. godine, oko 8,20 h, u mjestu zv. „Božidar“ koje
pripada ekonomsko šumskom regionu Rusolija-Žleb, opština Peć sa još trojicom
kolega zatekao je okrivljenog koji je bio u društvu sa sinom da na traktoru
vrše vuču gradje prema teritoriji Crne Gore. Isti je pokušao da im pobjegne,
ali ga je njegov kolega A. V. stigao. Sa istim su obavili razgovor, te im je
kazao da nema lična dokumenta, dajući im o sebi podatke. Istog su
fotografisali. Kasnije je pitao gradjane iz s. Balotiće, koji su mu potvrdili
da se radi o okrivljenom. Okrivljeni je bio u društvu sa sinom. Istima su
gradju zaplijenili i izvršili njeno mjerenje. Isti je pomenutog dana izvršio
sječu 28 čamovih trupaca u kubnoj masi od 46.477 i 18 bukovih trupaca u kubnoj
masi od 24.177. Takodje su istima zaplijenili i motornu testeru. Sin
okrivljenog ga je napadao motornom testerom. Okrivljeni je otišao svojoj kući,
dok su oni završili posao koji su tog dana obavljali. Okrivljeni mu nije
poznat kao izvršilac šumske kradje.
Sud je cijeneći iskaz okrivljenog i izvedene dokaze pojedinačno i u vezi sa
ostalim izvedenim dokazima, te je na osnovu takve ocjene utvrdio činjenično
stanje opisano u izreci presude.
Iz iskaza okrivljenog proizilazi da je on pomenutog dana u mjestu zv.
„Božidar“ koje se nalazi na teritoriji R. Kosovo i pripada opštini Peć, pošao
traktorom sa svojim sinom. Imao je motornu testeru. Da ga je u tom mjestu
zatekao šumar sa još tri lica koja su takodje bila uniformisana. Sa istima je
razgovarao u vezi njegovog dolaska u to mjesto. Da ga je šumar fotografisao po
njegovoj saglasnosti, te da je nakon toga isti vršio brojanje panjeva. Šumar
mu je oduzeo motornu testeru zbog čega je sjutra dan pošao kod njegove kuće da
mu istu vrati, ali je isti to odbio. U ovom dijelu njegov iskaz sud je
prihvatio kao tačan i isti uzeo kao dokaz, jer je potvrdjen izvedenim
dokazima. Medjutim, njegov iskaz u dijelu koji se odnosi da u pomenutom mjestu
nije vršio obaranje stabala, već da je samo imao namjeru uzeti ovrške od već
oborenih stabala od kojih su bili trupci odvučeni, sud je ocijenio
iskonstruisanim i usmjerenim na izbjegavanju krivično pravne odgovornosti za
krivično djelo koje mu se optužbom stavlja na teret i isti je u ovom dijelu
suprotan izvedenim dokazima.
Iz fotografija koje su sačinjene po saglasnosti okrivljenog, od strane
svjedoka, kao čuvara šuma, na kojima se vidi okrivljeni, četiri uniformisana
lica, traktor, na kojem se nalazi sajla, panjevi od oborenih stabala, trupci
pored panjeva, te i mjesto gdje je isti zatečen. Ovaj dokaz sud je prihvatio
kao vjerodostojan jer je sačinjen u skladu sa čl. 156. ZKP i kao takav ničim
nije doveden u sumnju.
Iz zapisnika o mjerenju od 17.6.2011. godine se vidi količina i vrsta oborenih
stabala, te i kubna masa, a koji zapisnik je sačinjen od strane čuvara šuma
svjedoka Z. M., tako da je ovaj dokaz sud prihvatio kao objektivan i kao takav
saglasan sa iskazom svjedoka M..
Iz izvoda iz kaznene evidencije proizilazi da je okrivljeni osudjivan više
puta za različita krivična djela tako da je sud ovaj dokaz prihvatio kao
tačan, i ničim ne doveden u sumnju.
Pravnom ocjenom utvrdjenog činjeničnog stanja, sud je našao da su u radnjama
okrivljenog sadržani svi bitni elementi krivičnog djela šumska kradja iz čl.
324.st.2. u vezi st. 1. KZ izvršenog na način, vrijeme i mjestu opisano u
izreci presude. Naime, okrivljeni je pomenutog dana u namjeri kradje u
pomenutom mjestu oborio naznačenu količinu stabala čija kubna masa prelazi 5
m.
Cijeneći psihički odnos okrivljenog prema izvršenom krivičnom djelu sud je
utvrdio da je isti u konkretnom slučaju postupao sa direktnim umišljajem, jer
je bio svjestan da obaranje stabala vrši u tudjoj šumi bez posjedovanja
odobrenja u namjeri kradje te je pristao na nastupanje zabranjene posledice.
Za izvršeno krivično djelo sud je našao da je okrivljeni krivično pravno
odogovoran, te ga je za isto oglasio krivim, pošto je našao da nema elemenata
koji bi isključivali njegovu krivično pravnu odgovornost i obzirom na
propisanost kazni u KZ-u za ovo krivično djelo istog osudio na kaznu zatvora u
trajanju od 3 mjeseca i novčanu kaznu u iznosu od 200 eura.
Prilikom odmjeravanja kazne okrivljenom u granicama Zakonom propisanim za
predmetno krivično djelo, imajući u vidu (olakšavajuće i otežavajuće)
okolnosti iz čl. 42. KZ, kao olakšavajuću okolnost sud je okrivljenom uzeo u
obzir njegove porodične prilike, da nije u radnom odnosu, njegovo imovno
stanje, dok mu je kao otežavajuću okolnost uzeo u obzir njegovu dosadašnju
osudjivanost, pa ga je sud u tom smislu vodeći računa o društvenoj opasnosti
izvršenog krivičnog djela i stepenu nastupjele posledice, osudio na kaznu
zatvora i novčanu kaznu ubijedjen da će se istima postići svrha kažnjavanja iz
čl. 4. u vezi čl. 32. KZ.
U smislu čl. 226. st. 3. i čl. 229. ZKP sud je obavezao okrivljenog da plati
ovom sudu na ime troškova krivičnog postupka – paušala iznos od 50 eura
imajući u vidu trajanje i složenost krivičnog postupka.
Troškovi krivičnog postupka u iznosu od 30 eura, a koji se odnose na ime
naknade za prevodjenje zapisnika o saslušanju svjedoka sa Albanskog na
Crnogorski jezik, u smislu čl. 226. st.6. ZKP, padaju na teret budžetskih
sredstava.
U smislu čl. 239.st.2. ZKP sud je Upravu šumarstva Kosova iz Peći, radi
ostvarivanja imovinsko pravnog zahtjeva uputio na gradjansku parnicu. Ovo sa
razloga što je predmetna gradja od okrivljenog zaplijenjena, a isti je
prigovorio visini odštetnog zahtjeva, te imajući u vidu da oštećeni do
okončanja glavnog pretresa nije precizirao imovinsko pravni zahtjev, to sud
nije raspolagao sa podacima u pogledu odlučivanja o istom.
OSNOVNI SUD U ROŽAJAMA, dana 11.6.2013. godine.
ZAPISNIČAR PREDSJEDNIK SUDA
Adisa Burdžović s.r. Zahit Camić s.r.
PRAVNA POUKA : Protiv ove presude može se
Izjaviti žalba u roku od 8 dana od dana prijema
Iste i to Višem sudu u Bijelom Polju, a preko ovog suda.