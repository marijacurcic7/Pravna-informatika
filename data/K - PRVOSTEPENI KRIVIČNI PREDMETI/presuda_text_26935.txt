OSNOVNI SUD U ROŽAJAMA
K.br. 25/13
U IME CRNE GORE
Sudija Osnovnog suda u Rožajama Milosav Zekić, uz učešće zapisničara Aide
Luboder , rješavajući po optužnom predlogu Osnovnog državnog tužilaštva iz
Rožaja Kt.br.26/13 od 25.02.2013.g. podnijeta protiv okrivljenog E. D. iz
Rožaja, zbog krivičnog djela prikrivanje iz čl. 256. st. 2. u vezi st. 1.
Krivičnog zakonika nakon održanog glavnog i javnog pretresa u prisustvu
Zamjenika Osnovnog državnog tužioca Aldina Kalača, oštećene M. K. i
okrivljenog, dana 27.03.2013. donio je i javno objavio
P R E S U D U
Okrivljeni E. D., JMB 1504992272017 od oca N. i majke N., rodj. N. , rodjen
15.04.1992.g. u Rožaje, gdje i živi selo Balotiće, drž. CG, razumije
crnogorski jezik, njegov jezik je srpski, pismen, završio SSS, nezaposlen,
neoženjen, siromašnog imovnog stanja, neosudjivan.
K R I V J E
Što je:
dana 15.02.2013.g. oko 16,00 časova u Rožajama, proturao stvari i to : jednu
zlatnu narukvicu, jedan par zlatnih minđuša, jedan zlatni prsten i jedan
zlatni privezak koje su pribavljene krivičnim djelom teška krađa izvršenim od
strane maloletnog A. K., dana 15.02.2013.g. na štetu M. K., a mogao je i bio
dužan da zna da su stvari pribavljene krivičnim djelom, na način što je, nakon
što mu je malol. A. predao zlato, isto prodao u zlatarskog radnji "Đafa" u
Rožajama, za iznos od 290,00 eura.
- čime je izvršio krivično djelo prikrivanje iz čl. 256. st. 2. u vezi st. 1.
Krivičnog zakonika.
pa mu sud primjenom pomenutog zakonskog propisa i čl. 4, 13, 15, 32, 36, 42,
52, 53, 54 Krivičnog zakonika i 374. Zakonika o krivičnom postupku, izriče
USLOVNU OSUDU
Kojom mu utvrđuje kaznu zatvora u trajanju 45 (četrdeset pet) dana i
istovremeno odredjuje da se kazna neće izvršiti ukoliko osuđeni u roku od
jedne godine ne izvrši novo krivično djelo.
Da plati na ime troškova krivičnog postupka paušalni iznos od 30,00 eura, u
korist budžeta Crne Gore , u roku od 15 dana po pravosnažnosti ove presude.
Oštećena M. K. se radi ostvarivanja imovinsko-pravnog zahtjeva upućuju na
građansku parnicu.
O b r a z l o ž e nj e
Osnovno državno tužilaštvo iz Rožaja, podnijelo je ovome sudu optužni predlog
Kt.br.26/13 od 25.02.2013.g. protiv okrivljenog E.D. iz Rožaja zbog krivičnog
djela prikrivanje iz čl. 256. st. 2. u vezi st. 1. Krivičnog zakonika (KZ).
Na glavnom pretresu Zamjenik ODT Aldin Kalač je precizirao činjenični opis
djela kao u dispozitivu ove presude, te je predložio da sud okrivljenog oglasi
krivim zbog krivičnog djela koje mu je optužbom stavljeno na teret i osudi ga
na novčanu kaznu u iznosu od 600,00 eura.
Oštećena M.K. je u završnoj riječi istakla da se pridružuje krivičnom gonjenju
ODT-a u odnosu na okrivljenog i postavlja odštetni zahtjev u iznosu od
1.050,00 eura, jer joj pored oduzetog zlata čija je vrijednost iznosila 850,00
eura, oduzeto i 200,00 eura.
Okrivljeni je na pretresu priznao da je izvršio djelo za koje je optužen i
svoju krivicu i objasnio da je dana 15.02.2013.g. oko 16,00 časova u Rožajama
sreo A. K. koga od ranije poznaje. A.ga je zamolio da mu proda jednu zlatnu
narukvicu, zlatne menđuše, jedan zlatan prsten i jedan zlatni privezak, jer će
njega da otkriju, pa je shvatio da zlato nije njegovo, te je pristao da mu
isto proda da bi uzeo svojih 20,00 eura koje mu je dugovao za telefon koji mu
je ranije prodao . Nakon toga A. mu je predao zlato, pa je pošao kod zlatara
Đ. G. i prodao mu isto za iznos od 290,00 eura i novac predao A., od kojeg
novca mu je A.vratio 20,00 eura, a ostali iznos je zadržao za sebe. Smatra da
oštećenoj nije dužan da naknadi štetu, jer joj nije ukrao ovo zlato, a novac
dobijen od prodaje istog je predao A.. Izrazio je duboko kajanje zbog ovoga
što je uradio i obećao je da ubuduće neće vršiti bilo kakava krivična djela,
pa je molio da ga sud što blaže kazni.
Po ovoj krivičnopravnoj stvari sud je izveo dokaze saslušao svedoka-oštećenu
M. K. i svedoka G. Đ., po saglasnosti stranaka pročitao iskaz svedoka A. K.,
dat na zapisniku Kt. 26/13 od 18.02.2013.g., pročitao otkupni list S-l br. No
674134, zapisnik o uviđaju Ispsotave Rožaje br. 02-Sl od 16.02.2013.g. i
izvještaj o uzrokovanju tragova sa lica mjesta Ispostave Rožaje od
16.02.2013.g., izvršio uvid u fotodokumentaciju Ispostave Rožaje br. Sl. 13 od
16.02.2013.g. i uvid u izvod iz kaznene evidencije na ime okrivljenog, dok
nije neposredno saslušao svedoka A. K., jer je njegov iskaz dat pred ODT-om
pročitan na pretresu, a sud je našao da je činjenično stanje u dovoljnoj mjeri
utvrđeno za presuđenje, već izvedenim dokazima, te bi se odlaganjem pretresa
radi neposrednog saslušanja ovog svedoka samo nepotrebno odugovlačio postupak
a činjenično stanje bi ostalo neizmijenjeno.
Cijeneći iskaz okrivljenog i sve izvedene dokaze, kako pojedinačno, tako i u
međusobnoj vezi, u smislu čl. 370. st. 3. Zakonika o krivičnom postupku (ZKP),
sud je nesumnjivo utvrdio činjenično stanje kao u dispozitivu ove presude.
Utvrđeno činjenično stanje proizilazi kako iz priznanja okrivljenog, tako i iz
dokaza izvedenih u postupku.
Okrivljeni je u cjelosti priznao izvršenje djela pa je sud njegov iskaz
prihvatio kao jasan, potpun i potkrijepljen dokazima izvedenim u postupku,
tako da nema sumnje u drugačije činjenično stanje.
Naime, iz iskaza svedok-oštećena M. K., navoda iz zapisnika o uviđaju
Ispostave Rožaje, izvještaja o uzrokovanju tragova sa lica mjesta i
fotodokumentacije Ispostave Rožaje proizilazi da je dana 15.02.2013.g.
maloletni A. K. obio kuću oštećene M. K. i iz iste oduzeo zlatni nakit i
novac, nakon čega je istog dana dio oduzetog zlatnog nakita tj. jednu zlatnu
narukvicu, jedan par zlatnih minđuša, jedan zlatni prsten, jedan zlatni
privezak dao okrivljenom E.D. koje je on prodao u zlatarsku radnju Đ. u
Rožajama da mu ih proda. Ove dokaze sud je prihvatio kao jasne i određene, a
iskaz oštećene i kao objektivan, uvjerljiv i ničim nedoveden u sumnju.
Da je okrivljeni prodao navedeni zlatni nakit u zlatarskoj radnji Đ., utvrđeno
je iz iskaza svedoka G. Đ. i navoda iz otkupnog lista iz kojeg proizilazi da
je okrivljeni kritičnog dana oko 16,00 časova prodao navedeni zlatni nakit za
iznos od 290,00 eura . Ove dokaze sud je prihvatio kao jasne i istinite,a
dovodeći iste u vezu sa ostalim izvedenim dokazima i iskazom okrivljenog koji
priznaje da je navedeni zlatni nakit prodao zlataru Đ. G. za navedeni iznos,
te da je shvatio da zlato nije A., jer mu je rekao da će da ga otkriju i da
zbog toga ne može da ga on ponudi na prodaju, iz čega proizilazi da je
okrivljeni znao, odnosno mogao i bio dužan da zna da je navedeni zlatni nakit
pribavljen krivičnim djelom zaista nema sumnje u drugačije činjenično stanje.
Dakle, u postupku je utvrđeno da je okrivljeni dana 15.02.2013.g. oko 16,00
časova u Rožajama, proturao stvari i to : jednu zlatnu narukvicu, jedan par
zlatnih minđuša, jedan zlatni prsten i jedan zlatni privezak koje su
pribavljene krivičnim djelom teška krađa izvršenim od strane maloletnog A.K.,
dana 15.02.2013.g. na štetu M. K., a mogao je i bio dužan da zna da su stvari
pribavljene krivičnim djelom, na način što je, nakon što mu je malol. A.predao
zlato, isto prodao u zlatarskog radnji "Đafa" u Rožajama, za iznos od 290,00
eura.
Iz ovakvog iznijetog i utvrđenog činjeničnog stanja nesumnjivo proizilazi da
su u radnjama okrivljenog sadržani svi bitni elementi krivičnog djela
prikrivanje iz čl. 256. st. 2. u vezi st. 1. KZ, za koje djelo je sud istog
oglasio krivim i izrekao mu uslovnu osudu, utvrđujući mu pri tom kaznu zatvora
u trajanju od 45 dana i istovremeno odredio da se kazna neće izvršiti ukoliko
isti u roku od jedne godine ne izvrši novo krivično djelo.
Prilikom izricanja ovakve vrste krivične sankcije, sud je imao u vidu stepen
krivice okrivljenog, stepen nastupjele posledice, okolnosti pod kojima je
djelo izvršeno, cijeneći pri tom kao olakšavajuće okolnosti priznanje
okrivljenog za izvršeno djelo, kajanje i obećanje da ubuduće neće vršiti bilo
kakava krivična djela,njegovo siromašno imovno stanje i raniju neosuđivanost,
pa je u nedostatku otežavajućih okolnosti, našao da je imalo mjesta izricanju
ovakve vrste krivične sankcije, ubijeđen da će upozorenje uz prijetnju kazne u
dovoljnoj mjeri uticati na okrivljenog da ubuduće ne vrši bilo kakva krivična
djela.
Na osnovu čl. 229. u vezi čl. 226. st. 2. tač. 9. st. 3. ZKP, sud je obavezao
okrivljenog da plati na ime troškova krivičnog postupka paušalni iznos od
30,00 eura, u korist budžeta Crne Gore, a ovo imajući u vidu trajanje i
složenost krivičnog postupka, kao i imovno stanje okrivljenog.
Na osnovu čl. 239. st. 2. ZKP, oštećena M. K. je radi ostvarivanja imovinsko-
pravnog zahtjeva upućena na građansku parnicu.
Sa izloženog odlučeno je kao u dispozitivu ove presude.
OSNOVNI SUD U ROŽAJAMA, dana 27.03.2013.g.
Zapisničar, S U D I J A,
Aida Luboder s.r. Milosav Zekić s.r.
PRAVNA POUKA: Protiv ove presude može se izjaviti žalba u roku od 8 dana od
dana prijema iste i to Višem sudu u Bijelom Polju, a preko ovog suda.