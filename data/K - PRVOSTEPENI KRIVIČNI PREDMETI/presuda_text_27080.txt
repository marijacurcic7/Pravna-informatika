K.br.309/13
U IME NARODA
OSNOVNI SUD U PODGORICI,po sudiji Đ.G.,uz učešće namještenika M. A.,kao
zapisničara,u krivičnom predmetu protiv optuženog R. N.,zbog produženog
krivičnog djela teška krađa iz čl. 240.st.1 tač.3 u vezi čl. 49 Krivičnog
zakonika,odlučujući po optužnici Osnovnog državnog tužilaštva Kt.br.298/13 od
21.03.2013 godine,koju je zastupala zamjenik Osnovnog državnog tužioca
Š.S.,nakon glavnog, javnog pretresa, održanog dana 17.07.2013 godine u
prisustvu stranaka i branioca po službenoj dužnosti optuženog R.N.,advokata
M.B.,izrekao je i dana 19.07.2013 godine javno objavio
PRESUDU
Optuženi: R. N.,od oca D. i majke N.,rođene V.,rođen 10...... godine u B.,sa
prebivalištem u P.,ul.V.K. br....,državljanin Crne Gore,razveden,otac jednog
djeteta,sa završenom Osnovnom školom,lošeg imovnog stanja,osuđivan presudom
Višeg suda u Bijelom Polju K.br. 13/09 od 19.05.2009 godine,zbog krivičnog
djela iz čl. 301.st.1 KZ-a,na kaznu zatvora od 8(osam)mjeseci i presudom
Osnovnog suda u Podgorici K.br. 11/615 od 01.03.2012 godine, zbog krivičnog
djela iz čl. 240.st.1 i 3 u vezi čl. 49 KZ-a na kaznu zatvora u trajanju od
1(jedne)godine i 2(dva)mjeseca
Kriv je
Zato što je:
1.Dana 04.02.2013 godine,oko 18,30 časova u ulici M.,u P.,svjestan svog djela
čije je izvršenje htio i znajući da je njegovo djelo zabranjeno,na naročito
drzak način drugom oduzeo tuđe pokretne stvari u namjeri da njihovim
prisvajanjem sebi pribavi protivpravnu imovinsku korist u iznosu preko 150
eura,na način što je sa leđa prišao oštećenoj O. N. i iz ruke joj oteo ženski
novčanik u kojem se nalazilo 105 eura,ključeve od stana i lična
dokumenta,ukupne vrijednosti 126,20 eura,nakon čega je pobjegao u park,
2. Dana 16.02.2013 godine,oko 20,30 časova u ul. M.,u P.,svjestan svog djela
čije je izvršenje htio i znajući da je njevo djelo zabranjeno,na naročito
drzak način drugom oduzeo tuđe pokretne stvari u namjeri da njihovim
prisvajanjem sebi pribavi protivpravanu imovinsku korist ,na način što je
prišao sa leđa oštećenoj M.D. i iz ruke joj istrgao torbu marke“N.“ u kojoj se
nalazio novčanik marke „T.H.“ sa 120 eura,lična dokumetna,dvije platne
kartice,ključevi od stana,dva mobilna telefona marke „N.. .“ i „I. 4S“,ukupne
vrijednosti 730,50 eura,nakon čega je pobjegao kroz dvorište obližnjih zgrada,
3.Dana 05.03.2013 godine,oko 20,00 časova,u ul. M.,u P.,svjestan svog djela
čije je izvršenje htio i znajući da je njegovo djelo zabranjeno,na naročito
drzak način drugom oduzeo tuđe pokretne stvari u namjeri da njihovim
prisvajanjem sebi pribavi protivpravnu imovinsku korist, na način što je sa
leđa prišao otećenoj P. B. i iz ruke joj istrgao torbu u kojoj su se nalazila
2 novčanika sa 75 eura,lična dokumenta i 3 mobilna telefona marki „S. E.-C.“,
„S. G. 2.“ i „A. U.“,ukupne vrijednosti 276,00 eura,nakon čega je počeo da
bježi,da bi ga stigao G.D.,koji ga je zadržao do dolaska ovlašćenih službenih
lica,
-čime je izvršio produženo krivično djelo teška krađa iz čl. 240.st.1 tač.3 u vezi čl. 49 Krivičnog zakonika,
Pa sud optuženog,primjenom citiranih zakonskih propisa i čl.
3,4,15,13,15,32,36,42, i 51 Krivičnog zakonika i čl. 226,229 i 374 Zakonika o
krivičnom postupku
OSUĐUJE
Na kaznu zatvora u trajanju od 1(jedne)godine i 6(šest)mjeseci ,u koju se
uračunava vrijeme provedeno u pritvoru od 06.03.2013 godine,pa nadalje.
Sud optuženom, osnovnom odredbe čl. 71.st.1 Krivičnog zakonika izriče:
MJERU BEZBJEDNOSTI
Obavezno liječenje narkomana,koja se ima izvršiti u ustanovi za izvršenje
kazne,može trajati i duže od vremena izrečene kazne,ali njeno ukupno trjanje
ne može biti duže od tri godine.
Obavezuje se optuženi da ovom sudu na ime troškova postupka uplati novčani
iznos od 143,00 eura,kao i 30,00 eura na ime paušala,u roku od 15 dana po
pravosnažnosti presude,pod prijetnjom prinudnog izvršenja.
Obrazloženje
Optužnicom Osnovnog državnog tužilaštva Kt.br. 298/13 od 21.03.2013
godine,optuženom R. N. stavljeno je na teret krivično djelo teška krađa iz čl.
240.st.1 tač.3 Krivičnog zakonika.U konačnom,zastupnik optužbe ostao je pri
podignutoj optužnici,pa je predložio sudu da optuženog oglasi krivim i osudi
po zakonu.Takođe je predložio da su optuženom produži pritvor nakon izricanja
presude,po istom pritvorskom osnovu po kome je određen.
Iznoseći odbranu na glavnom pretresu optuženi se branio da se ne sjeća da je
dana 04.02.2013 godine,oko 18,30h u ul. M. izvršio djelatnost produženog
krivičnog djela teške krađe,na štetu oštećene O. N..Da je,dana 16.02.2013
godine, konzumirao veću količinu droge-heroina,pa je oko 20,30 h pošao u M.
ulicu.Sjeća se da je tada primjetio jednu ženu, pa je išao iza nje,u jednom
trenutku pritrčao i iz njene ruke istrgao torbu i pobjegao.Nadalje u
predmetnoj torbi bila su dva telefona i novac(ne sjeća se koliko). Pojasnio je
da je novac potrošio a telefone polomio.Nadalje je izjavio da je, dana
05.03.2013 godine,konzumirao drogu-heroin,pa je oko 20,00 časova došao u ul.
M..Tada je primjetio jednu ženu kojoj je prišao sa leđa i istrgao torbu iz
ruke.Nakon toga je potrčao kada su prišla dva čovjeka koji su ga zadržali do
dolaska policije.
U prethodnom postupku optuženi se različito branio u odnosu na na djelatnost
produženog krivičnog djela od 04.02.2013 godine, navodeći da je istog dana oko
18,30 časova u ul. M. u P.,ispred servisa „F.E.“ prišao jednoj ženi sa leđa i
iz ruke joj istrgao novčanik braon boje,a zatim pobjegao. Dolaskom u stan
otvorio je novalnik u kome je bilo nešto manje od stotinu eura novca,lična
dokumenta i ključevi. Pojasnio je da je lična dokumenta, novčanik i ključeve
bacio u kontejner.
Upitan da pojasni razlike u odbrani na glavnom pretresu i u prethdonom
postupku u odnosu na ovu djelatnost produženog krivičnog djela teške
krađe(činjenično predstavljenu tač.1 izreke presude), optuženi je izjavio da
ostaje pri odbrani na glavnom pretresu i da je u prostorijama u PJ P. u holu,
Interventna jedinica policije prema njemu primjenila silu.Takođe,istakao je da
prilikom iznošenja odbrane pred Osnovnim državnim tužilaštvom prema njemu nije
bila primjenjena sila ili prijetnja.
Branilac po službenoj dužnosti optuženog,advokat M.B. u završnoj riječi u
bitnom je izjavio da u nije sporno da je u objetivnom smislu okrivljeni
izvršio krivično djelo koje mu se stavlja na teret,ali da mu se isto u
subjektivnom smislu ne može pripisati iz razloga što je optuženi u vrijeme
izvršenja djela bio u stanju apstinencijalne krize,koju mogućnost ni sudski
vještak- Psihijatar nije isključio. Nadalje branilac je predočio da na strani
optuženog stoje olakšavajuće okolnosti i to: da je djete razvedenih roditelja
i da je kao zavisnik od psihoaktivnih supstanci postao žrtva
okoline.Takođe,smatra da se i sa relativno blagom kaznom može ostvariti svrha
kažnjavanja.
U završnoj riječi,optuženi je podržao završnu riječ branioca i ostao je pri
navodima svoje odbrane na glavnom pretresu.
Sud je u dokaznom postupku saslušao svjedoke oštećene O.N. i P.B.,na saglasan
predlog stranaka pročitao je iskaz svjedoka-oštečene M.D. sa zapisnika u
prethodnom postupku Kti.br. 25/13 od 12.03.2013 godine,pročitao je dopis MUP-a
CB dgorica broj 01/240/13 242271 od 02.07.2013 godine,saslušao je sudskog
vještaka medicinske struke- Psihijatra dr. G. Ž.,pročitao je službenu
zabilješku UPPJ Podgorica Ku.br.161/13 od 05.03.2013 godine,pročitao je nalaz
i mišljenje vještaka komercijalne struke Đ. D.od 13.03.2013 godine i pročitao
je izvod iz KE za optuženog izdat do UPPJ B. broj 03/3-245-2137 od 08.04.2013
godine.
Ocjenom navoda optužbe i odbrane,provedenim dokazima,cjeneći iste pojedinačno
i u međusobnoj povezanosti,sud je utvrdio da je optuženi izvršio krivično
djelo stavljeno mu na teret,na način,mjesto i vrijeme kao u izreci presude,pa
je sud optuženog oglasio krivim i osudio na kaznu zatvora kao u izreci presude
iz sledećih razloga:
Saslušna na glavnom pretresu svjedok –oštećena P.B. je posvjedočila da se dana
05.03.2013 godine,oko 20,00 časova, sa kćerkom J. kretala ul. M..Sjeća se da
je pored prodavnice „F.E.“ sa leđa prišla jedna nepoznata muška osoba i počela
da vuče braon torbu koju je držala u ruci.Pojasnila je da se neko vrijeme
„čupala“sa navedenim licem i vrištala,a zatim je pala na trotoar, kada je
navedeno lice uspjelo da oduzme torbu i pobjegne.Sjeća se da su dva čovjeka i
njena kćerka potrčali za navedenim licem, koga su uhvatili u nekom podrumu,a
zatim su brzo došla dva inspektora policije u civilu.Pojasnila je da su u
torbi bile sledeće stvari: njen novčanik sa lični dokumentima i novcem od
50,00 eura,nevčanik njene kćerke sa novcem u iznosu od 25 eura,dva telefona
marke „S.“ i jedan telefon marke „A.“.
Nije se pridružila krivičnom gonjenu i nije istakla imovinskopravni zahtjev.
Saslušana na glavnom pretresu svjedok-oštećena O.N.u bitnom je posvjedočila da
se dana 04.02.2013 godine,oko 18,30 časova ,kretala ulicom M. zajedno sa Đ. S.
i P.Lj..Sjeća se da je kod prodavnice „M.-P.“ pričala na mobilni telefon,dok
je u drugoj ruci držala novčanik.U jednom trenutku sa leđa joj je prišla
nepoznata muška osoba i iz ruke istrgla novčanik i pobjegla kroz park između
stambenih zgrada.Pojasnila je da je tom prilikom navedeno lice istrglo i kaiš
od jakne. U novčaniku se nalazilo 115 eura novca, medicinska dokumetacija,
ključevi od stana i poštanskog sandučeta.
Nije se pridružila krivičnom gonjenju i nije istakla imovinskopravni zahtjev.
Iz iskaza svjedoka –oštećene M. D. proizilazi da je dana 16.02.2013 godine,oko
22,00 časa,u ulici M. sa bankomata N. Banke podigla novac u iznosu od 100
eura. Novac je stavila u torbu marke „N.“, a zatim se uputila u pravcu
„Kružnog toka“,tačnije knjižare „U.“. Na putu do knjižare primjetila je da je
jedna muška osoba prati.Kada je došla do knjižare,muška osoba je istrgla torbu
iz ruke i pobjegla iza zgrade. U torbi je imala novčanik marke „T.H.“,novac od
120,00 eura,lična dokumenta,platne kartice do dvoje banke, ključeve od stana i
dva mobilna telefona merki „N. E.“ i „I. 4S“.
Nije se pridružila krivičnom gonjenu i nije postavila imovinsko- pravni
zahtjev.
Iz citirane službene zabilješke UPPJ Podgorica od 05.03.2013 godine proizilazi
da je sačinjena od službenka PJ Podgorica, povodom privođenja lica- R. N.,
koga je iste večeri zadržalo lice G. D., zbog osnovane sumnje da je izvršio
krivično djelo teške krađe na drzak način na štetu P. B..
Iz citiranog nalaza i mišljenja vještaka komercijalne struke Đ. D. od
13.03.2013 godine proizilazi da vrijednost protipravno otuđenih pokretnih
stvari na dan izvršenja djela 04.02.2013 godine, na štetu oštećene O. N.
iznosi i to: 105,00 eura novca,ženski kožni novčanik plave boje u upotrebi
jendu godinu,kupoprodajne cijene 18,00 eura,stope amortizacije 10%,procjenjene
vrijednosti 16,20 eura i ključevi od stana procjenjene vrijednosti pet eura.
Nadalje da je procjenjena vrijednost protivpravno oduzetih pokretnih stvari na
dan izvršenja krivičnog djela 16.02.2013 godine,oko 20,30 na štetu oštećene M.
D. iznosi 120,00 eura novca,sportska ženska torba marke „ N.“ ljubičaste boje,
u upotrebi jednu godinu,kupoprodajne cijene 45,00 eura,stope amortizacije
10%,procjenjene vrijednosti 40,50 eura,kožni ženski novčanik marke „T.H.“
presvučen specijalnim platnom sa ukrasnim detaljima ,crne boje ,u upotrebi tri
godine,kupoprodajne cijene 150,00,stope amortizacije 30%,procjenje vrijednosti
105,00 eura,mobilni telefon marke „N.E.“ sa kamerom i video zapisom u upotrebi
tri godine,kupoprodajne cijene 70 eura,stope amortizacije 30%,procjenjene
vrijednosti 49 eura i mobilni telefon marke „I. 4S“ 16 GB,sa kamerom i video
zapisom u upotrebi dvije godine,kupoprodajne cijene 520 eura,sa stopom
amortizacije 20%,procjenjene vrijednosti 416,00 eura. Nadalje da je
procjenjena vrijednost protivpravno odzetih pokretnih stvari na dan izvršenja
krivičnog djela 05.03.2013 godine u večernjim časovima u ul.M. na štetu
oštećene P. B. iznosi 75,00 eura gotovog novca,ženska torba od skaja srednje
veličine- braon boje,u upotrebi tri godine,kupoprodajne cijene 15 eura,sa
stopom amortizacije 30%,procjenjene vrijednosti 10,50 eura,ženski novčanik od
skaja u upotrebi do jedne godine,kupoprodajne cijene 10,00 eura,stope
amortizacije 10%,procjenjene vrijednosti 09,00 eura,mobilni telefona marke „S.
E.-C.“,sa kamerom i video nadzorom u upotrebi pet godina, kupoprodajne cijene
65,00 eura,stope amortizacije 80%,procjnjene vrijednosti 32,50 eura,mobilni
telefon marke „S. G. 2.“,bez kamere i video nadzora,u upotrebi dvije
godine,kupoprodajne cijene 40,00 eura,sa stopom amortizacije20%,procjenjene
vrijednosti 32,00 eura i mobilni telefon marke „A.U.“ sa kamerom i video
zapisom u upotrebi jednu godinu,kupoprodajne cijene 120,00 eura,stope
amortizacije 10%,procjenjene vrijednosti 108,00 eura.
Saslušan na glavnom pretresu sudski vještak medicinske struke –Psihijatar dr.
G.Ž. je nakon uvida u medicinsku dokumetaciju za optuženog i intervjua sa
istim u bitnom izjavio: da je optuženi R. N.osoba koja zavisi od opijata-
heroina. Da se radi o osobi koja nije u stanju da samostalno uspostavi
apstinenciju.Da se nivo zavisnosti može ocjeniti sa prisustvom psihičke i
fizičke zavisnosti na opijate,povišenom tolerancijom i povremenim
apstinencijalnim krizama kada ne uzima opijate. Nadalje pod pretpostavkom da
je optuženi učinio krivično djelo stavljneo mu na teret,vejštak je mišljenja
da je u vrijeme izvršenja djela optuženi bio u stanju da shvati značaj svog
djela i da upravlja svojim postupcima.Nadalje ukoliko se pretpostavi da je
optuženi u vrijeme izvršenja krivičnog djela bio u stanju intoksikacije
heroinom,to se na osnovu izvršenja samog djela i ponašanja optuženog sa
psihološkog aspekta može reći da je bio u stanju blaže intoksikacije.Mišljenje
vještaka je i da usled toksikomanske zavisnosti u budućnosti postoji ozbiljna
društvena opasnost da optuženi vrši slična ili teža krivična djela, pa postoje
indikacije da se optuženom izrekne mjera bezbjednosti obaveznog
psihijatrijskog liječenja od zavisnosti u odgovorajućoj zdravstvenoj ili
penalnoj ustanovi.
Branilac optuženog je prigovorio nalazu i mišljenju vještaka,navodeći u bitnom
da psihijatrija nije egzaktna nauka.
Iz citiranog dopisa UPPJ Podgorica od 02.07.2013 godine,proizilazi da optuženi
R. N.koji je dana 06.03.2013 godine,priveden u službene prostorije CB
Podgorica nije prijevio tjelesne povrede i da mu nije ukazivana medicinska
pomoć,niti u evidencijama postoji medicinska dokumentacija u tom smislu.
Iz citiranog izvoda iz KE za optuženog,izdatog od UPPJ B. 08.04.2013
godine,proizilazi da je optuženi ranije osuđivan,kao u izreci presude.
Optuženi je iznoseći odbranu na glavnom pretresu negirao izvršenje djelatnosti
produženog krivičnog djela teške krađe iz čl. 240.st.1 tač.3 Krivičnog
zakonika izvršene dana 04.02.2013 godine na štetu O. N., navodeći da se ne
sjeća da je izvršio navednenu djelatnost predmetnog krivičnog djela.Nadalje na
glavnom pretresu priznao je izvršenje dvije djelatnosti krivičnog djela
opisane pod tač.2 i i 3 izreke presude na štetu oštećenih i P. B. i M.
D.,navodeći u bitnom da je dana 16.02.2013 godine kozumirao veću količinu
haroina ,pa je oko 20,30 časova pošao u M. ulicu,gdje je vido jednu ženu kojoj
je istrgao torbu iz ruke.Da se ne sjeća koliko je novca bilo u navednoj torbi
u kojoj su bila i dva telefona koje je polomio dok je novac potrošio. Nadalje
je izjavio da je dana 05.03.2013 godine takođe kozmirao haroin ,pa je oko
20,00 časova pošao u ul M. ,da je primjetio jednu ženu kojoj je sa leđa
istrgao torbu a onda pobjegao.Pojasnio je da su ga zatim zadržala dva čovjeka
do dolaska policije. Dio odbrane optuženog na glavnom pretresu koji se odnosi
na djelatnosti produženog krivičnog djela predstavljena tač.2 i 3 izreke
presude, sud cijeni ako istinit i okrivljeni je u odnosu na te djelatnosti
identično kazivao u prethdonom postupku pred Osnovnim državnim tužilaštvom,a
uostalom taj dio njegove odbrane tokom čitavog postupka potvrđen je i iskazima
svjedoka oštećenih M. D. i P. B., koje sud cijeni kao istinite i koje su na
istinit i objektivan način predstavile odigravanje predmetih događaja.Tako je
svjedok oštećena M.D. u određenom svjedočkom iskazu posvjedočila da je u
večernjim časovima dana 16.02.2013 godine, prolazila M. ulicom, kada je sa
leđa prišao muškarac i istrgao joj torbu iz ruke, a zatim pobjegao kroz
dvorište zgrade i da je navedeno lice zaista okrivljeni proizilazi iz navoda
njegove odbrane tokom čitavog postupka. I svjedok-oštećena P. B. je određeno
posvjedočila da se kritične večeri kretala ul. M. kad je sa leđa prišla muška
osoba i istrgla torbu koju je držala u ruci,što je to lice uspjelo učiniti
,tek kada je pala na trotoar. Iskazi svjedoka oštećene M. D. i P. B. su
objektivizirani nalazom i mišljenjem vještaka komercijalne struke Đ. D. iz
kojeg je sud utvrdio vrijednost protivpravno oduzetih pokretnih stvari
vlasništvo ove dvije oštećene. Nadalje dio odbrane optuženog date na glavnom
pretresu da se ne sjeća da je izvršio djelatnost kritvičnog djela izvršenog na
štetu O. N.(bliže predstavljenu tač.1 izreke presude), sud cijeni kao
neistinit. Naime,sam okrivljeni je u prethodnom postupku uz sve procesne
garancije priznao izvršenje ove djelatnosti, navodeći da je dana 04.02.2013
godine, oko 18,30 časova ,ispred salona „F. E.“ prišao jednoj ženskoj osobi sa
leđa i iz ruke istrgao novčanik a zatim pobjegao. Da je u novčaniku bilo oko
stotinu eura novca, lična dokumeta i ključevi.Da je novčanik lična dokumenta i
ključeve bacio u kontener.I ovaj dio odbrane optuženog u prethodnom postupku
sud cijeni kao istinit i isti je osnažen iskazom svjedoka oštećene O. N. koji
sud cijeni kao istinit i koja se na ubjedljiv način izjasnila kao se odvijao
predmetni događaj, upravo onakao kako je to optuženi opisao u navodima svoje
odbrane u prethodnom postupku. Okrivljeni se na glavnom pretresu branio da je
u Upravi policije prema njemu primjenjena sila,pa je sud od UPPJ Podgoica
zatražio provjeru navedene činjenice. UPPJ Podgorica je obavjestila sud da
prema optuženom prilikom privoda u PJ nije primjenjena sila, da nema
medicinske dokumentacije u tom pravcu,a pri činjenici da optuženi nije
saslušavan pred UPPJ Podgorica,već pred Osnovnim državnim tužilaštvom,to je
sasvim jasno da je zapisnik u prethodom postupku pravno valjan dokaz i dokaz
na kome se može zasnovati sudska odluka.Nadalje na zapisniku pred Osnovnim
državnim tužilaštvom nijesu konstatovane bilo kakve povrede optuženog,a
tužilac bi svakako morao konstatovati iste da su zaista postojale. Osim toga,
optuženi se na glavnom pretresu određeno izjasnio da u prostorijama Osnovnom
državnog tužilaštva, gdje je dao iskaz, uz sve blagodeti Zakonika o krivičnom
postupku prema njemu nije primjenjena sila niti prijetnja.
Nadalje ovdje valja istaći da je, teza branioca u završnom pledoajeu u kojoj
je izjavio da nije dokazan subjektivni element bića predmetnog krivičnog
djela, neosnovana. Naime,iz nalaza i mišljenja sudskog vještaka Psihijatra
koji sud cijeni kao jasan stručan i objektivan, utvrđeno je da je okrivljeni u
vrijeme izvršenja krivičnog djela bio u stanju da shvati značaj svog djela i
da upravlja svojim postupcima.Takođe valja istaći da je prigovor branioca na
izjašnjenje vještaka psihijatra, u smislu da psihijatrija nije egzaktna nauka,
apsolutno neutemeljen i paušalan, i isti nije doveo u sumnju nalaz i mišljenje
dugogodišnjeg sudskog vještaka Psihijatra dr. G.Ž.,koji je po ocjeni ovog suda
zasnovan na pravilima struke.
Pravno kvalifikujući utvrđeno činjenično stanje sud je utvrdio da je optuženi
postupajući na način kao u izreci presude ostvario sve bitne elemete bića
krivičnog djela teška krađa iz čl. 240.st.1 tač.3 Krvičnog zakonika.
Kvalifikatoni element osnovnog krivičnog djela krađe iz čl. 239.st.1 Krivičnog
zakonika, optuženi je ostvario jer je osnovno krivično djelo krađe izvršio na
naročito drzak način,koji po intezitetu ispoljene drskosti prevazilazi u
znatnoj mjeri ono što se u ovom pogledu redovno ispoljava prilikom vršenja
krađe. Naime, optuženi je pokazao upornost i bezobzirnost, kada je od sve tri
oštećene istrgao torbe iz ruke dolaskom sa leđa u prometnim ulicama, gdje
nesporno prolazi veći broj ljudi,pri činjenici da je oštećena O. N. šetala
predmetnom ulicom sa još dva lica,a oštećena P. B. sa kćerkom J.,te je po
stanovištu suda optuženi ostvario kvalifikatnu okolnost osnovnog krivičnog
djela krađe,pa se u njegovim radnjama stiču sva bitna obilježja bića krivičnog
djela teška krađa iz čl. 240.st.1 tač.3 Krivičnog zakonika.
Cijeneći subjektivni odnos optuženog prema izvršenom krivičnom djelu, sud je
utvrdio da je isti svjestan krivičnog djela, htio je njegovo izvršenje, sve u
namjeri da sebi pribavi protivpravnu imovinsku korist pa je postupao sa
direktnim umišljajem kao oblikom vinosti koji je sud utvrdio iz provedenih
dokaza na glavnom pretresu kojime je poklonio vjeru.
Optuženi je izvršio više krivičnih djela u vremenskoj povezanosti koja
predstavljaju cjelinu, zbog jedinstva umišljaja, jedinstva mjesta i
prostora,korišćenja iste situacije,pa je izvršio produženo krivično djelo
teške krađe iz čl. 240.st.1 tač.3 Krivičnog zakonika,jer sud zato ispunjeni
uslovi iz čl. 49 Krivičnog zakonika.
Odlučujući o kazni za optuženog sud je cijenio sve okolnosti iz čl. 42
Krivičnog zakonika koje utiču da kazna bude manja ili veća,pa je kao
otežavajuću okolnost cijenio raniju osuđivanost optuženog i to: presudom Višeg
suda u Bijelom Polju K.br. 13/09 od 19.05.2009 godine, zbog krivičnog djela iz
čl. 301.st.1 KZ na kaznu zatvora u trajanju do osam mjeseci i presudom
Osnovnog suda u Podgorici K.br. 11/615 od 01.03.2012 godine, zbog krivičnog
djela iz čl. 240.st.1 i 3 u vezi čl. 49 Krivičnog zakonika na kaznu zatvora u
trajanju od jedne godine i dva mjeseca,koju činjenicu je utvrdio iz citiranog
izvoda iz KE za optuženog izdatog od UPPJ Berane 08.04.2013
godine.Dakle,optuženi je specijalni povratnik u izvršenju krivičnih djela
protiv imovine.Kao olašavajuće okolnosti sud je cijenio loše imovno stanje
optuženog i porodične prilike, odnosno činjenicu da je otac jednog maloljetnog
djeteta,pa je sud optuženog osudio na kaznu zatvora u trajanju od jedne godne
i šest mjeseci,nalazeći da je ista praveden balans između zahtjeva za
individualizacijom kazne i svrhe kažnjavanja, i da se istom osim svrhe
kažnjavanja iz čl. 32 Krivičnog zakonika, ima ostvariti i svrha propisivanja i
izricanja krivičnih sankcija iz čl. 4.st.2 Krivičnog zakonika.
Ovdje sud prvog stepena smatra da treba ukazati da je nesporna činjenica da je
optuženi zavisnik od psihoaktivnih supstanici,ali da se to ne može cijeniti
kao olakšavajuća okolnost,iako se nesporno radi o bolesti zavisnosti,jer je
optuženi koristeći drogu sam sebe doveo u poziciju zavisnika.Pa je neosnovan
predlog branioca u završnoj riječi da se ova činjenica treba cijeniti kao
olakšavajuća okolnost.
U kaznu zatvora sud je optuženom uračunao vrijeme provedeno u pritvoru,osnovom
odredbe čl. 51.st.1 Krivičnog zakonika,kao u izreci presude.
Obzirom da kod optuženog postoji zavist od upotrebe droga, da je krivično
djelo učinjeno uslijed takve zavisnosti i da postoji opasnost da optuženi i
dalje vrši krivična djela o čemu se određeno izjasnio sudski vještak
medicinske struke-Psihijatar,to je sud optuženom osnovnom čl. 71.st.1
Krivičnog zakonika izrekao mjeru bezbjednosti obavezno liječenje
narkomana,koja se ima izvršiti u ustanovi za izvršenje kazne zatvora,može
trajati i duže od izrečene kazne,ali njeno ukupno trajanje ne može biti duže
od tri godine. Po ocjeni ovog suda izrečenom mjerom bezbjednosti ima se
ostvariti svrha mjera bezbjednosti iz čl. 66 Krivičnog zakonika.
Sud je odluku o troškovima postupka temeljio na odredbi čl. 229.st.1 Zakonika
o krivičnom postupku,pa je obavezao optuženog da ovom sudu na ime troškova
postupka uplati novčani iznos od 143,00 eura, u roku od 15 dana po
pravosnažnosti presude,pod prijetnjom prinudnog izvršenja.Troškovi postupka se
odnose i to : 82,50 eura na ime nagrade vještaku medicinske struke i 60,50
eura na ime nagrade vještaku komercijalne struke. Visinu paušala sud je
odmjerio shodno: imovnom stanju optuženog,dužini trajanja i složenosti
krivičnog postupka.
Imajući u vidu navedeno,primjenom citiranih Zakonskih propisa,odlučeno je kao
u izreci presude.
OSNOVNI SUD U PODGORICI
Dana,19.07.2013 godine
SUDIJA
Đ.G. s.r.
PRAVNA POUKA:
Protiv ove presude može se izjaviti žalba u roku
od 15 dana od dana prijema pismenog otpravka,
Višem sudu u Podgorici a preko ovog suda.
Z.T.O. M. A.