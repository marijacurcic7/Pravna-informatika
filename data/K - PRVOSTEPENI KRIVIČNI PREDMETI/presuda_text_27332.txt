OSNOVNI SUD U ROŽAJAMA
K.br. 38/13
U IME CRNE GORE
Sudija Osnovnog suda u Rožajama Milosav Zekić, uz učešće zapisničara Aide
Luboder , rješavajući po optužnom predlogu Osnovnog državnog tužilaštva iz
Rožaja Kt.br.13/13 od 26.03.2013.g. podnijet protiv okrivljenog A.S. iz
Rožaja, zbog produženog krivičnog djela iznuda iz čl. 250. st. 1. u vezi čl.
49. Krivičnog zakonika i produženog krivičnog djela zlostavljanje iz čl. 166a
st. 1. u vezi čl. 49. Krivičnog zakonika, nakon održanog glavnog i nejavnog
pretresa dana 24.06.2013.g. , u prisustvu Zamjenika Osnovnog državnog tužioca
Armina Selmanovića, oštećene-malol. N. Š. i punomoćnika njenog zakonskog
zastupnika D. Š., okrivljenog i njegovog branioca,adv. R. M. donio je i dana
25.06.2013.g. javno objavio
P R E S U D U
Okrivljen A. S., JMB 2306993272026 od oca I. i majke S., rodj. K., rodjen
23.06.1993.g. u Rožajama, gdje i živi Ul."Maršala Tita" bb, drž. CG, razumije
crnogorski jezik, a njegov jezik je bosanski, pismen, završio SSS, zaposlen,
ostvaruje mjesečnu zaradu u iznosu od 900,00 eura, neoženjen, siromašnog
imovnog stanja, neosudjivan.
K R I V J E
Što je:
u vremenskom periodu od početka oktobra 2012.godine, pa do 11.01.2013.godine,
u Rožajama, u namjeri da sebi pribavi protivpravnu imovinsku korist,
zaprijetio maloljetnoj N.Š., staroj 15 godina, da će protiv nje otkriti nešto
što bi njenoj časti i ugledu škodilo, na način što joj je govorio da mu donosi
novac ili će u protivnom pozvati njenog tatu i kazati mu da je spavala sa
njim, kao i da će svim drugim ljudima kazati kakva je ona i time je prinudio
da mu donosi novac kada god je to tražio od nje u iznosima od po 5,00 Eura,
10,00 Eura, 20,00 Eura, 30,00 Eura i 40,00 Eura,
- čime je izvršio produženo krivično djelo ucjena iz čl. 251. st.1. u vezi
čl. 49. Krivičnog zakonika
u vremenskom periodu od polovine avgusta mjeseca 2012.godine, pa do dana
11.01.2013.g. u Rožajama, više puta zlostavljao drugog i to maloljetnu Nermu
Škrijelj, staru 15 godina, na način što je u više navrata udarao otvorenim
šakama i stisnutim pesnicama u predjelu lica, vukao je rukama za kosu i udarao
je nogama obuvenim u patike po tijelu,
- čime je izvršio produženo krivično djelo zlostavljanje iz čl. 166a. st. 1.
u vezi čl. 49. Krivičnog zakonika.
pa mu sud primenom pomenutog zakonskog propisa i čl. 4, 13, 15, 32, 36,42, 48.
Krivičnog zakonika utvđuje,
- za produženo krivično djelo ucjena iz čl. 251. st.1. u vezi čl. 49.
Krivičnog zakonika kaznu zatvora u trajanju od 3 mjeseca
- za produženo krivično djelo zlostavljanje iz čl. 166a. st. 1. u vezi čl.
49. Krivičnog zakonika, kaznu zatvora u trajanju od 30 dana.
- pa ga sud primenom pomenutih zakonskih propisa i čl. 374. Zakonika o
krivičnom postupku,
O S U Đ U J E
Na JEDINSTVENU KAZNU ZATVORA u trajanju od 105 (sto pet) dana u koju kaznu mu
se ima uračunati vrijeme provedeno u pritvoru od 24.01.2013.g. do
11.02.2013.g.
Da plati na ime troškova krivičnog postupka iznos od 71,50 eura, u korist
budžeta Crne Gore.
Da plati na ime paušala iznos od 30,00 eura, u korist budžeta Crne Gore, sve u
roku od 15 dana po pravosnažnosti ove presude.
Oštećena N. Š. se radi ostvarivanja imovinsko-pravnog zahtjeva upućuje na
građansku parnicu.
O b r a z l o ž e nj e
Osnovno državno tužilaštvo iz Rožaja, podnijelo je ovome sudu optužni predlog
Kt.br.13/13 od 26.03.2013.g. protiv okrivljenog A. S. iz Rožaja, zbog
produženog krivičnog djela iznuda iz čl. 250. st. 1. u vezi čl. 49. Krivičnog
zakonika (KZ) i produženog krivičnog djela zlostavljanje iz čl. 166a st. 1. u
vezi čl. 49.KZ.
Na glavnom pretresu Zamjenik ODT-a je izmijenio činjenični opis djela, kao u
dispozitivu ove presude. Takođe je izmijenio pravnu kvalifikaciju djela pod
st. 1. optužbe, te je okrivljenom stavio na teret produženo krivično djelo
ucjena iz čl. 251. st. 1. u vezi čl. 49. KZ, dok je pravna kvalifikacija pod
st. 2. ostala neizmijenjena. U završnoj riječi je predložio da sud okrivljenog
oglasi krivim zbog krivičnih djela koja su mu izmijenjenom optužbom stavljena
na teret i da mu utvrdi pojedinačne kazne zatvora i to: za produženo krivično
djelo ucjena iz čl. 251. st. 1. u vezi čl. 49. KZ, kaznu zatvora u trajanju od
6 mjeseci, a za produženo krivično djelo zlostavljanje iz čl. 166a. st. 1. u
vezi čl. 49. KZ kaznu zatvora u trajanju od 4 mjeseca i da ga primenom čl. 48.
KZ, osudi na jedinstvenu kaznu zatvora u trajanju od 9 mjeseci.
Punomoćnik Zakonskog zastupnika oštećene, Dž. Š. je u završnoj riječi istakao
da se pridružuje krivičnom gonjenju ODT-a u odnosu na okrivljenog, a
imovinsko-pravni zahtjev će ostvariti posebnom tužbom u građanskoj parnici.
Branilac okrivljenog u završnoj riječi je istakao, da u postupku nije dokazano
da je njegov branjenik vršio krivična djela koja su mu stavljena na teret, pa
je predložio da ga sud oslobodi od optužbe.
Okrivljeni je u svojoj odbrani istakao, da je oštećenu N. Š. upoznao kada su
čekali novu 2012. godinu i prvi put se poljubili, nakon čega su se dopisivali
putem fejzbuka i porukama na telefonu, a nijesu izlazili sve do maja mjeseca
2012.g. kada su počeli da izlaze u kafiće kao svaki momak i djevojka. Uglavnom
su izlazili u kafić "Retro", koji se nalazi u zgradi Sofiko, a sastajali su se
i u haostoru zgrade Sofiko u prizemlju i sjedeli na jorgan, a on je tu pušio i
cigarete. Istakao je da oštećenu nije tukao, osim što ju je jednom ošamario iz
ljubomore, kada je izašla sa M. M., da bi je upozorio da više sa njim ne
izlazi, a jedanput joj se sam pustio krv u haustoru. Sa oštećenom nije imao
seksualne odnose. Znao je da ona ima 15-16 godina kada su počeli da se
zabavljaju. Oštećenoj nije tražio, niti ju je ucjenivao da mu donosi novac,
već mu je ona dobrovljno više puta davala novac u iznosu od 5,00 ili 10,00
eura, tako da mu je ukupno predala iznos od 60,00 eura. Sa oštećenom se
zabavljao do 11.01.2013.g., kada su zajedno odlučili da raskinu vezu i da se
više nezabavljaju, a toga dana nijesu išli u haostor, već su vezu raskinuli u
kafiću "Retro". Nakon toga oštećena ga je napala da je uzeo zlato njenje
sestre, te pošto o tome ništa nije znao htio je da razgovara sa njenim ocem,
pa je dana 22.01.2013.g., pošao kod njegove kuće, kojom prilikom ga je on
napao i udarao ga i stezao za vrat . Predložio je da ga sud oslobodi od
optužbe, jer nije izvršio djela koja su mu stavljena na teret.
Po ovoj krivičnopravnoj stvari sud je izveo dokaze, saslušao svedoke-oštećenu
N. Š., svedoka Z. Z., pročitao se izvještaj komisije ginekologa Opšte bolnice
u Beranama br. 163 od 25.01.2013.g. i mikrobiološki nalaz Opšte bolnice u
Beranama br. 901 od 25.01.2013.g., nalaz i mišljenje vještaka medicinske
struke dr. M.M. Kti br. 2/13 od 12.02.2013.g., izvještaj o uzrokovanju tragova
br. 13/13 od 24.01.2013.g., izvještaj o uzrokovanju DNK-vještačenju
forezničkog Centra Danilovgrad br. 394/13 od 27.02.2013.g., izvještaj o
kriminalističko tehničkom pregledu lica mjesta Ispostave Rožaje br. Sl/13 od
31.01.2013.g., mišljenje Srednje škole - Gimnazije "30. Septembar" u Rožajama
o vladanju i ponašanju oštećene u školi od 05.06.2013.g., rješenje Područnog
organa za prekršaje Rožaje PP. br. 18/12-1 od 26.03.2012.g. , izvršio uvid u
fotodokumentaciju Ispostave Rožaje br. Sl. -13 od 24.01.2013.g. i
fotodokumentacija forezničkog centra Danilovgrad br. 394/13 od 27.02.2013.g. i
uvid u izvod iz kaznene evidencije na ime okrivljenog, dok je odbio predlog
branioca okrivljenog za saslušanje svedoka E. P., V. Đ., D. B., F.S. i S. F.,
obzirom da se predlog ne odnosi na utvrđivanje odlučnih činjenica, već
činjenica koje su već utvrđene u postupku ili su nesporne, te bi se odlaganjem
pretresa, radi njihovog saslušanja samo nepotrebno odugovlačio postupak, a
činjenično stanje bi ostalo neizmijenjeno. Takođe, sud je odbio predlog
branioca okrivljenog da se izvrši uvid u HMP Rožaje na ime okrivljenog od
24.01.2013.g., uvid u fejzbuk stranice od 23.01.2013.g., uvid u telefon
okrivljenog, tj. poruke sadržine u telefonu, obzirom da se izvještaj HMP i
fejzbuk stranice ne odnose na ktirični događaj, tj. na kritično vrijeme u
kojem se desio događaj, a poruke sadržane u telefonu su sadržane i u
izvještaju o kriminalističkom tehničkom pregledu na lice mjesta u koje je sud
izvršio uvid, tako da je izvođenje ovih dokaza nepotrebno i suvišno.
Cijeneći odbranu okrivljenog i sve izvedene dokaze, kako pojedinačno, tako i u
međusobnoj vezi, u smislu čl. 370. st. 3. Zakonika o krivičnom postupku (ZKP),
sud je nesumnjivo utvrdio da je okrivljeni izvršio krivična djela koja su mu
izmijenjenom optužbom stavljena na teret i da je zato kriv i krivičnopravno
odgovoran.
Do ovakvog utvrđenja, sud je došao na osnovu dokaza izvedenih u postupku.
Naime, na osnovu iskaza svedoka- oštećene N. Š., utvrđeno je da je čekala novu
2012.godinu u istom kafiću u kojem je novu godinu čekao okrivljeni sa društvom
i u ponoć su se poljubili. Nakon toga su se dopisivali preko fejzbuka i
telefona i prvi put izašli aprila mejseca 2012.g. kada su počeli da se
zabavljaju. Okrivljeni je pokazivao određenu dozu ljubomore, govorio joj je da
mora da bude sa njim dok on to želi i branio joj da se viđa sa drugovima i
drugaricama. Izlazili su više puta i sve je bilo uredu, sve do polovine
avgusta mjeseca 2012.g. kada ju je počeo tući, branio joj je da ide kod svoje
drugarice Zerine i udario je otvorenom šakom u predjelu lica. Od tada počinje
intezivno da je maltretira i tuče, tako što ju je udarao šakama, stisnutim
pesnicama, čupao je za kosu i udarao je nogama po tijelu, a kada bi je tukao
puštao joj se krv iz nosa. Prvo bi počeo da se dere na nju, a zatim bi je
poveo u haustor u prizemlju zgrade PC Sofiko, koji je ograđen rešetkama i
počeo da se dere na nju i udarao je otvorenim šakama po licu , vukao za kosu i
udarao glavom od zid, a zatim je udarao nogama obuvenim u petike po tijelu i
govorio joj je da je kurva, a to je činio više puta. Pokušavala je da raskine
vezu sa njim ali nije uspjela, jer joj je on govorio da će biti sa njom do
kada on hoće. Prema njemu je u početku je imala simpatije, a nakon njegovih
maltretiranja osjećala je samo strah. Govorio joj je da ne smije nikom da
priča da ju je tukao jer je sama kriva za to, tako da nije pričala nikom o
tome. Sjeća se da ju je jedanput istukao 29. septembra, bez ikakvog razloga, a
jedanput ju je istukao zbog toga što je te noći izašla bez njegovog odobrenja.
Početkom oktobra ju je takođe jedanput istukao, a zatim je svukao sebe i nju,
pa je sjela u njegovo krilo i osjetila jak oštar bol, nakon čega je vidjela
krv po njegovim i njenim butinama, te je shvatila da je imala seksualni odnos
sa njim. Sledeće nedelje okrivljeni ju je takođe poveo u haustor i na isti
način udarao pesnicama i nogama, tako da joj je potekla krv iz nosa, koja je
ostala po zidu i pločicama. Nakon toga imala je još nekoliko puta seksualni
odnos sa njim, a poslednji put nekoliko dana nakon nove godine 2013.g. Od
početka oktobra mjeseca 2012.g. okrivljeni joj je govorio da se posvađao sa
ocem i bratom da nema novca, a novac mu treba, da je nervozan bez novca i
tražio od nje da mu donese novac, pa mu je tada dobrovoljno dala 10,00 eura.
Nakon toga okrivljeni joj je uvijek tražio da izađe i donese novac, a kada bi
rekla da ne može da izađe zaprijetio bi joj da će je prebiti i ucenjivao je da
će da ukoliko ne donese novac pozvati njenog oca i da će mu kazati da je
spavala sa njim, tj. imala seksualni odnos i da će svima ispričati kakva je,
što ju je navelo da mora da mu donese novac i da mora da trpi da je tuče, pa
mu je donosila po 5,00, eura, 10,00 eura, 15,00 eura, 20,00, eura 30,00 eura i
40,00 eura, a ukupno mu je dala od 300,00 do 400,00 eura. Sjeća se da mu je
samo u januaru dala ukupno 60,00 eura. U početku mu je davala novac, koji bi
njoj roditelji davali da nešto kupi, a dva puta je prodala njen zlatni nakin
tj. jednom minđuše, a jednom privezak i novac predala okrivljenom. Okrivljeni
ju je tukao više puta u ovom periodu, a poslednji put ju je istukao dana
11.01.2013.g. nakon čega su isto veče raskinuli. Istakla je da je okrivljenom
davala novac zbog toga što ju je ucenjivao jer se plašila da ne kaže njenom
ocu i da ne ispriča svim drugim ljudima da je spavala sa njim, a nije mu
davala novac zbog toga što je tukao, jer bi je on tukao i kada bi mu predala
novac i kada mu nebi predala novac i uvijek bi je tukao otvorenim šakama,
stisnitum pesnicama, vukao je za kosu i udarao njenom glavom od zid i udarao
nogama obuvenim u patike i govorio joj da je kurva i uvijek je imala modrice,
ali ga nije prijavljivala zbog toga što je u početku imala simpatije prema
njemu, a nakon toga je osjećala samo strah. Iskaz ovog svedoka sud je
prihvatio kao jasan, uvjerljiv, objektivan i potkrijepljen iskazom svedoke Z.
Z., navodima iz medicinske dokumentacije, nalazom i mišljenjem vještaka
medicinske struke dr. M. M., izvještaj o DNK vještačenju i ostalim izvedenim
dokazima.
Naime, iz iskaza svedoka Z. Z. proizilazi, da se oštećena zabavljala sa
okrivljenim u kritičnom periodu, da je okrivljeni bio ljubomoran i da je
vidjala modrice na tijelu oštećene, za koje joj je ona rekla da je od štipanja
od milošti, te da joj se oštećena nije žalila da ju je okrivljeni tukao.
Istakla je da joj je negde septembra mjeseca 2012.g. okrivljeni napisao poruku
"evo ti je sad modru", te je zaključila da se poruka odnosi na oštećenu N.
Sjeća se da su jedne prilike okrivljeni i oštećena ušli u zgradu, a ona je
ostala ispred, gdje ih je čekala. Dok ih je čekala začula je N.glas, pa je
pomislila da se smije, a kada se vratila N.joj je kazala da se nije smijela,
već da je zavriskala ili zaplakala, jer ju je A. udario ili stegao za ruku
nesjeća se tačno. Iskaz ovog svedoka, sud je ocijenio kao objektivan i istinit
jer je navela činjenice koje su joj poznate, tj. koje je neposredno zapazila,a
djelimično i činjenice koje je saznala od okrivljenog i oštećene, tako da njen
iskaz potvrđuje navode oštećene da ju je okrivljeni tukao u kritičnom periodu
i da ona o tome nikom nije pričala, pa ni svojoj drugarici Zerini. .
Iz nalaza i mišljenja vještaka M. M. proizilazi, da je na osnovu uvida u
izvještaj konzilijuma ginekologa Opšte bolnice u Beranama br. 163. od
25.01.2013.g. našao da su prilikom pregleda kod oštećene N.Š., nađene sledeće
povrede: u gornjoj trećini lijeve nadlaktice dva pečatasta krvna podliva,
jedan naprijed, a drugi unutra, vel. 2x2 cm žuto-zelene boje, u gornjoj
trećini lijeve natkolenice krvni podliv vel. 5 x 2 cm žuto-zelene boje, u
središnjem dijelu lijeve natkolenice dva pečatasta krva podliva dužine 2 x 3
cm žuto-zelene boje, u gornjoj trećini, viće naprijed lijeve natkolenice krvni
podliv vel. 5x1 cm i u srednjoj trećini lijeve natkolenice pozadi pečatasti
krvni podliv vel. 6x5 cm žuto-zelene boje. Navedene povrede se pojedinačno i
zbirno kvalifikuju kao lake tjelesne povrede. Krvni podliv u dijelu lijeve
nadlaktice navjerovatnije nastao stezanjem šake - prstima, obzirom da je jedan
naprijed a drugi sa unutrašnje strane nadlaktice. Krvni podlivi u predjelu
lijeve natkolenice mogli su nastati udarcem tupim mehaničkim oruđem kao što je
stisnuta pesnica i sl., a krvni podliv u srednjoj trećini zadnje strane lijeve
natkolenice mogao je nastati i pri padu od tvrdu podlogu. Svi krvni podlivi su
najverovatnije starosti oko dvije sedmice (15 dana) našta ukazuje njihova
žuto- zelena boja. Nalaz i mišljenje ovog vještaka sud je prihvatio kao
uvjerljiv i objektivan i stručan, a dovodeći isti u vezu sa navodima iz
izvještaja komisije ginekologa i mikrobiološkog nalaza, te iskaza oštećene ,
jasno proizilazi da je navedene povrede oštećenoj nanio okrivljeni
11.01.2013.g. kada ju je zadnji put tukao.
Iz izvještaja o uzrokovanju tragova sa lica mjesta br. 13/13 od 24.01.2013.g.,
i izvještaja DNK vještačenju forezničkog Centra Danilovgrad br. 394/13 od
27.02.2013.g., proizilazi da su iz podrumskog dijela haustora u stambenom
objektu Sofiko gdje se nalaze metalne rešetke, uzeti predmeti i tragovi
potrebni za DNK vještačenje i to jorgan, dva komada opušaka od cigareta,
ukosnice za kosu, krv na stepenicama u vidu kapljica, krv na podesu u vidu
kapljica i brisa, kondom, papirne maramice koje su fiksirane fotografijom, te
da je nakon obavljenog vještačenja i određivanja DNK profila, te upoređivanja
sa referentnim DNK profilima okrivljenog A. S. i oštećene N. Š., utvrđeno da
je na jorganu uočeno postojanje krvi N. Š.. Na opušcima cigareta marke Malboro
uzeti uzorci potiču od A. S. Na ukosnicama biološki materijal je porijeklom od
minimum tri osobe, među kojima se ne mogu eliminisati A. S. i N. Š.. Tragovi
krvi pronađen na stepenicama potiču od N.Š., kao i trag krvi na podestu u vidu
kapljica i brisa, na kondomu sa spoljašnje strane dobijen biološki materijal
potiče od minimum tri osobe a kao glavni donor se izdvaja N. Š. i neka druga
nepoznata, nesrodna osoba, dok se A.S. ne može eliminisati da je doprinio
datom miješanom DNK profilu kao ni ženska NN osoba. Na papirnim maramicama je
uočljivo postojanje tragova krvi i sjemene tečnosti. Trg krvi potiče od N. Š.,
a sjemena tečnost od A. S. Ovaj dokaz, sud je prihvatio kao uvjerljiv i
stručan, a dovodeći isti u vezu sa fotodokumentacijom lica mjesta i
fotodokumentacijom o izuzimanju tragova koje je sud prihvatio kao jasne i
određene, kao i u vezu sa izvještajem o kriminalističko tehničkom pregledu
lica mjesta Ispostave Rožaje br. Sl/13 od 31.01.2013.g mišljenje Srednje škole
- Gimnazije "30. Septembar" u Rožajama o vladanju i ponašanju oštećene u školi
od 05.06.2013.g., rješenje Područnog organa za prekršaje Rožaje PP. br.
18/12-1 od 26.03.2012.g. koji su prihvaćeni kao jasni i određeni i iskazom
oštećene kojem je sud poklonio punu vjeru, koji nalazi oslonca i u iskazu
svedoka Z.Z., zaista se nesumnjivo utvrđuje da je okrivljeni u kritičnom
periodu više puta zlostavljao oštećenu malol. N., tako što je tukao, otvorenim
šakama, stisnutim pesnicama, vukao za kosu i udarao nogama obuvenimm u patike
od avgusta mjeseca 2012.g. do 11.01.2013.g. i nanosio joj tjelesne povrede, a
znao je da se radi o malol. licu sa kojom je imao seksualni odnos više puta i
da je oštećenoj od početka oktobra mjeseca 2012.g. pa do 11.01.2013.g.
prijetio da će je kazati kod oca da je imala sa njim seksualni odnos tj. da je
spavala sa njim i da će svim drugim ljudima kazati kakva je, što bi škodilo
njenoj časti i ugledu, ukoliko mu ne donese novac koji je tražio od nje u
iznosima od 5,00; 10,00; 20,00 ; 30,00 i 40,00 eura i time je prinudio da mu
donosi novac više puta u navedenim iznosima, u namjeri da sebi pribavi
protivpravnu imovinsku korist koju je i pribavio
Iz izvoda iz kaznene evidencije na ime okrivljenog, utvrđeno je da isti nije
osuđivan. Ovaj dokaz, sud je cijenio kao jasan i istinit, jer je izdat od
nadležnog organa.
Sud je cijenio iskaz okrivljenog, pa je isti prihvatio u dijelu u kojem ne
spore odlučne činjenice. Naime, okrivljeni ne spori da se zabavljao sa
oštećenom u kritičnom periodu, da su se sastajali u haustoru zgrade Sofiko u
prizemlju gdje je pušio cigarete, a sjedeli su i na jorganu, te da mu je
oštećena davala određene iznose novca više puta, pa je sud njegov iskaz u ovom
dijelu prihvatio jer je potvrđen iskazom oštećene koji nalazi oslonca i u
ostalim izvedenim dokazima.
Međutim, iskaz okrivljenog, u dijelu u kojem ističe da oštećenu nije tukao i
nije joj nanosio telesne povrede, da nije imao seksualne odnose sa njom, da je
nije zlostavljao, niti ju je ucenjivao da mu donosi novac, već je ona to
dobrovoljno činila, sud nije prihvatio obzirom da je njegov iskaz u ovom
dijelu, neuvjerljiv, neobjektivan i opovrgnut iskazom oštećene kojem je sud
poklonio punu vjeru, tim prije što je potkrijepljen ostalim izvedenim
dokazima, tako da je očigledno da okrivljeni sa ovakvom odbranom smišljeno i
sračunato nastoji da izbjegne krivičnopravnu odgovornost.
Dakle, u postupku je utvrđeno da je okrivljeni u vremenskom periodu od početka
oktobra 2012.godine, pa do 11.01.2013.godine, u Rožajama, u namjeri da sebi
pribavi protivpravnu imovinsku korist, zaprijetio maloljetnoj N. Š., staroj 15
godina, da će protiv nje otkriti nešto što bi njenoj časti i ugledu škodilo,
na način što joj je govorio da mu donosi novac ili će u protivnom pozvati
njenog tatu i kazati mu da je spavala sa njim, kao i da će svim drugim ljudima
kazati kakva je ona i time je prinudio da mu donosi novac kada god je to
tražio od nje u iznosima od po 5,00 Eura, 10,00 Eura, 20,00 Eura, 30,00 Eura i
40,00 Eura. Takođe je utvrđeno i da je okrivljeni u vremenskom periodu od
polovine avgusta mjeseca 2012.godine, pa do dana 11.01.2013.g. u Rožajama,
više puta zlostavljao drugog i to maloljetnu N.Š., staru 15 godina, na način
što je u više navrata udarao otvorenim šakama i stisnutim pesnicama u predjelu
lica, vukao je rukama za kosu i udarao je nogama obuvenim u patike po tijelu,
Cijeneći psihički odnos okrivljenog prema učinjenim krivičnim djelima, sud je
našao da je isti bio svjestan svojih djela tj. svjestan da preuzima opisane
radnje u cilju nastupanja zabranjenih posledica, znajući za njihovu
protivpravnost i to je htio, pa je postupao sa umišljajem. U konkretnom
slučaju okrivljeni je izvršio više krivičnih djela ucjene u periodu od početka
oktobra 2012.g. pa do 11.01.2013.g.prema istoj oštećenoj, korišćenjem iste
situacije na jedinstvenom mjestu, koja djela su obuhvaćena njegovim
jedinstvenim umišljajem, pa se kvalifikuju kao jedno - produženo krivično
djelo. Takođe, okrivljeni je izvršio više krivičnih djela zlostavljanja u
periodu od avgusta mjeseca 2012.g. do 11.01.2013.g.prema istoj oštećenoj,
korišćenjem iste situacije na jedinstvenom mjestu, koja djela su obuhvaćena
njegovim jedinstvenim umišljajem, pa se kvalifikuju kao jedno - produženo
krivično djelo.
Pravnom ocjenom utvrđenog činjeničnog stanja, sud je našao da su u radnjama
okrivljenog sadržani svi bitni elementi produženog krivičnog djela ucjena iz
čl. 251. st.1. u vezi čl. 49. KZ i produženog krivičnog djela zlostavljanje iz
čl. 166a. st. 1. u vezi čl. 49. KZ.
Sa navedenih razloga, sud nije prihvatio tezu odbrane branioca okrivljenog da
u postupku nije dokazano da je njegov branjenik izvršio krivična djela koja su
mu stavljena na teret.
Za izvršena krivična djela sud je okrivljenom utvrdio pojedinačne kazne
zatvora i to: za produženo krivično djelo ucjena iz čl. 251. st.1. u vezi čl.
49. KZ, kaznu zatvora u trajanju od 3 mjeseca i za produženo krivično djelo
zlostavljanje iz čl. 166a. st. 1. u vezi čl. 49. KZ, kaznu zatvora u trajanju
od 30 dana i osudio ga na jedinstvenu kaznu zatvora u trajanju od 105 (sto
pet) dana u koju kaznu mu se, na osnovu čl. 51 KZ ima uračunati vrijeme
provedeno u pritvoru od 24.01.2013.g. do 11.02.2013.g.
Prilikom odlučivanja o izboru vrste i visine kazne, sud je imao u vidu težinu
izvršenog krivičnog djela. stepen krivice okrivljenog, okolnosti pod kojima su
djela izvršena, držanje okrivljenog nakon izvršenih djela, cijeneći pri tom
kao olakšavajuću okolnost njegovu raniju neosuđivanost, te činjenicu da se
radi o relativno mlađoj osobi, dok je kao otežavajuću okolnost cijenio jačinu
povrede zaštićenog dobra, pa je sud imajući pri tom u vidu svrhu kažnjavanja
iz čl. 32. KZ u okviru opšte svrhe krivičnih sankcija iz čl. 4. istog zakona,
našao da je imalo mjesta izricanju ovakve vrste i visine kazne, ubijeđen da će
izrečena jedinstvena kazna zatvora u naznačenom trajanju u dovoljnoj mjeri
uticati na okrivljenog da ubuduće ne vrši bilo kakva krivična djela, i da će
vaspitno djelovati na druge da ne čine ista ili slična djela.
Na osnovu čl. 229 u vezi čl. 226. st. 2. tač. 1. ZKP, sud je obavezao
okrivljenog da plati na ime troškova krivičnog postupka iznos od 71,50 eura, u
korist budžeta Crne Gore, koji troškovi se odnose na ime troškova za
vještačenje.
Na osnovu čl. 229 u vezi čl. 226. st. 2. tač. 9. i st. 3. ZKP, sud je obavezao
okrivljenog da plati na ime paušala iznos od 30,00 eura, u korist budžeta Crne
Gore.
Na osnovu čl. 239. st. 2. ZKP, oštećena N. Š. se radi ostvarivanja imovinsko-
pravnog zahtjeva upućuje na građansku parnicu.
Sa izloženog odlučeno je kao u dispozitivu ove presude.
OSNOVNI SUD U ROŽAJAMA, dana 25.06.2013.g.
Zapisničar, S U D I J A,
Aida Luboder s.r. Milosav Zekić s.r.
PRAVNA POUKA: Protiv ove presude može se izjaviti žalba u roku od 8 dana od
dana prijema iste i to Višem sudu u Bijelom Polju, a preko ovog suda.