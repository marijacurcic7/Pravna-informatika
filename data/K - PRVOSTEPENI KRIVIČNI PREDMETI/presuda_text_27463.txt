HYPERLINK
"http://sr.wikipedia.org/wiki/%D0%A1%D0%BB%D0%B8%D0%BA%D0%B0:Coat_of_arms_of_Montenegro.svg"
K br. 978/12
U IME CRNE GORE
OSNOVNI SUD U PODGORICI, po sudiji Željki Jovović, uz učešće Danijele
Rajković, kao zapisničara, u krivičnom predmetu protiv okrivljenih A. B., Dž.
Đ. i S. Đ., zbog krivičnih djela laka tjelesna povreda iz čl. 152 st. 2 u vezi
st. 1 Krivičnog zakonika, postupajući po optužnom predlogu ODT Podgorica
Kt.br. 802/11 od 18.09.2012. godine, nakon održanog javnog glavnog pretresa,
dana 08.03.2013. godine, u prisustvu Biljane Medenice, zastupnika optužbe,
okrivljenog S. Đ. i njegovog branioca M. Đ., okrivljenog A. B. i njegovog
branioca adv. M. R., koji je branilac i okrivljenog Dž. Đ., a u odsustvu
okrivljenog Dž. Đ., donio je i dana 11.03.2013. godine javno objavio,
P R E S U D U
Okrivljeni
A. B., JMB xxxxxxxxxxxxx, od oca S. i majke P., rođene B., rođen 10. 02. 19xx.
godine u Podgorici, sa prebivalištem u Podgorici - Dinoše, završio osnovnu
školu, pismen, penzioner, oženjen, otac petoro djece, lošeg imovnog stanja,
neosuđivan
DŽ. Đ., JMB xxxxxxxxxxxxx, od oca A. i majke F., rođene N., rođen 19. 01.
19xx. godine u Podgorici, sa prebivalištem u Podgorici - Dinoše, pismen,
završio srednju školu, po zanimanju vozač, oženjen, otac dvoje djece, srednjeg
imovnog stanja, neosuđivan
S. Đ., od oca Dž. i majke B., rođene Lj., rođen 08. 02. 19xx. godine u
Podgorici, sa prebivalištem u Podgorici - Dinoše, završio srednju školu, po
zanimanju radnik, oženjen, otac četvoro djece, srednjeg imovnog stanja,
osuđivan presudama Osnovnog suda u Podgorici K. br. 95/9292 od 14. 06. 1996.
godine zbog krivičnog djela nedozvoljena trgovina (3 mjeseca zatvora uslovno 1
godina), K. br. 99/1518 od 26. 02. 2005. godine zbog krivičnog djela iz čl.
164 st. 1 KZ RCG (5 mjeseci zatvora uslovno 1 godina) i K. br. 05/65 od 12.
06. 2007. godine zbog krivičnog djela iz čl. 399 st. 2 u vezi st. 1 KZ u
sticaju sa čl. 151 st. 1 KZ CG (7 mjeseci zatvora),
Krivi su
Što su:
Dana 09. 04. 2011. godine, oko 16:00 časova, u mjestu Dinoši, Opština
Podgorica, svjesni svoga djela čije izvršenje su htjeli i znajući da je isto
zabranjeno, pri međusobnoj svađi u kojoj su učestvovali okrivljeni Đ. Dž. i
okivljeni B. A., sa jedne strane i okrivljeni Đ. S. i svjedok oštećeni Đ. Dž.,
sa druge strane:
- okrivljeni B. A., lako tjelesno povrijedio Đ. S. na način što je kosijerom
- sredstvom podobnim da tijelo teško povrijedi i zdravlje teško naruši dva
puta sa leđa udario Đ. S. u predjelu vrata i nanio mu laku tjelesnu povredu u
vidu otoka i krvnog podliva lijeve strane vrata i oguljotina desne strane
vrata,
- okrivljeni Đ. Dž., lako tjelesno povrijedio Đ. Dž. na način što je kamenom
- sredstvom podobnim da tijelo teško povrijedi i zdravlje teško naruši udario
oštećenog Đ. Dž. u predjelu glave, usljed čega je oštećeni pao na zemlju gdje
ga je okrivljeni Đ. Dž. kamenom ponovo udario u glavu i nanio mu laku tjelesnu
povredu u vidu rane prskotine u predjelu čela,
- okrivljeni Đ. S., lako tjelesno povrijedio Đ. Dž. na način što je kosijerom
- sredstvom podobnim da tijelo teško povrijedi i zdravlje teško naruši udario
Đ. Dž. u predjelu lijeve noge i nanio mu laku tjelesnu povredu u vidu rezne
rane u predjelu lijeve butine,
- čime je svaki od okrivljenih izvršio krivično djelo laka tjelesna povreda
iz čl. 152 st. 2 u vezi st. 1 Krivičnog zakonika.
Pa sud okrivljenog Đ. S. na osnovu citirane zakonske odredbe te čl. 4 st. 2,
32, 39, 42, 45 i 46 Krivičnog zakonika i čl. 226, 229 i 374 Zakonika o
krivičnom postupku
O S U Đ U J E
Na novčanu kaznu u iznosu od 1.200,00€ (hiljadu dvije stotine eura) koju je
dužan platiti u roku od 3 (tri) mjeseca po pravosnažnosti presude pod
prijetnjom prinudnog izvršenja, a ako izrečenu novčanu kaznu ne plati u
određenom roku sud će novčanu kaznu zamijeniti kaznom zatvora, tako što će za
svakih započetih 25,00€ (dvadeset pet eura) novčane kazne odrediti jedan dan
kazne zatvora, s tim da kazna zatvora ne može biti duža od 6 (šest) mjeseci.
Sud okrivljenim B. A. i Đ. Dž. na osnovu citirane zakonske odredbe te čl. 4
st. 2, čl. 42 st. 1, čl. 52 st. 2, čl. 53 i 54 Krivičnog zakonika i čl. 226,
229, 239 i 374 Zakonika o krivičnom postupku, izriče
USLOVNU OSUDU
Kojom im predhodno utvrđuje kaznu zatvora u trajanju od po 40 (četrdeset) dana
i istovremeno određuje da se ista neće izvršiti, ako okrivljeni u roku od 1
(jedne) godine po pravosnažnosti presude ne izvrše novo krivično djelo.
Obavezuju se okrivljeni da solidarno plate na ime troškova krivičnog postupka
iznos od 189,50 €, u roku od 15 dana po pravosnažnosti presude, pod prijetnjom
prinudnog izvršenja.
Oštećeni Dž. Đ. se radi ostvarivanja imovinsko pravnog zahtjeva upućuje na
parnični postupak.
O b r a z l o ž e nj e
Optužnim predlogom ODT Podgorica Kt. br. 802/11 od 18.09.2012. godine,
okrivljenim A. B., Dž.Đ. i S. Đ. je stavljeno na teret da su izvršili krivična
djela laka tjelesna povreda iz čl. 152 st. 2 u vezi st. 1 Krivičnog zakonika.
Zastupnik optužbe je u završnoj riječi, predhodno precizirajući činjenični
opis optužnog akta kao u izreci presude, u cjelosti ostao kod preciziranog
optužnog akta i predložio sudu da okrivljene oglasi krivim i osudi po zakonu.
Okrivljeni A. B. je u svojoj odbrani u bitnom naveo da je kritičnog dana
09.04.2011. godine, negdje u popodnevnim časovima oko 15h, sa svojim sinovima
Dž. i F. i radnikom, pošao na imanje koje se nalazi blizu njihove kuće, kako
bi isto obilježili. Nakon što su došli na imanje, došli su njegovi rođaci Dž.,
S. i E. Đ., pa su odmah Dž. i S.počeli da psuju njega i njegove sinove,
obraćajući im se riječima „jebem vam majku“, i obojica su izvadili pištolje.
Kada je S. repetirao pištolj u pravcu njegovog sina F., istom je ispao šanžer,
zbog čega je S. pištoljem udario F. u predjelu grudi sa kundakom od pištolja,
nakon čega je F. pao i prilikom pada uzeo šanžer. Tada je S. uzeo kosijer koji
je, pretpostavlja, donio sa sobom kada su njih troje došli na imanje, i sa tim
kosijerom je počeo da udara njegovog drugog sina Dž., tj. oštricom udario Dž.
u predjelu nadkoljenice lijeve noge, od čega je Dž. zadobio posjekotinu. Tom
prilikom njega niko nije udarao niti je on nikog udarao. On je sve vrijeme
insistirao da se ne tuku nego da se dogovore, ali je sve bilo uzalud. Dž. nije
upotrebljavao svoj pištolj, tj. istim nije nikog udarao, niti je isti
repetirao, ali je pištolj uperio prema njima i njime prijetio. Čim je S. ispao
šenžer, Dž. je svoj pištolj dao kćerki E. kako bi ona pištolj ponijela kući.
Nakon što je S. kosijerom udario Dž., njih troje, tj. E., S. i Dž. su pošli sa
imanja kući. Nakon toga su i oni napustili imanje. Tvrdi da ovom prilikom nije
nikoga udarao, samo je S. tom prilikom udario F. i Dž.. Pojasnio je da su Dž.,
S. i E. došli kolima, a imali su i traktor, pa ne zna ko je čim došao, a došli
su skupa, odmah poslije njih, a kada su došli radni alat je bio oko njih, pa
je S. počeo da baca alat na sve strane, a nakon toga je došlo do gužve. Kada
je došlo do gužve oni su bili tu u krugu, na nekih 10m. Kritičnom prilikom on
nije imao kosijer, niti mu je isti bio potreban. S. je na imanje došao sa E. i
svojim ocem, malim kolima i to vozilom „mercedes“, ali ne zna ko je upravljao
kolima.
U završnoj riječi se pridružio završnoj riječi svog branioca, navodeći da se
ne osjeća krivim za krivično djelo koje mu se stavlja na teret.
Okrivljeni Dž. Đ. je u svojoj odbrani u bitnom naveo da je dana 09.04.2011.
godine sa ocem A.B., bratom F. i radnikom Dž. Lj. oko 15:30h došao na imanje i
počeli su sa radom, kada su došli njihovi rođaci Dž. Đ., S. i E. Đ.. Kada su
došli odmah su počeli sa psovkama i prijetnjama prema njima, pri tom bacajući
njihov alat koji se nalazio na imanju prema njima sa namjerom da ih povrijede,
ali tom prilikom niko nije bio povrijeđen. Poslije kraće raspravke S. je uzeo
kosijer, a koji je vjerovatno donio sa sobom, i istim zamahnuo put njega i
oštrim dijelom kosijera ga udario u predjelu lijeve nadkoljenice, a od kog
udarca je pao i tom prilikom je zadobio posjekotinu iznad lijeve nadkoljenice,
pa je isto morao da šije. Otac i brat su mu pomogli da se podigne sa zemlje, a
S., Dž. i E. su se povukli sa imanja i pošli kući, a nakon toga i oni. Tom
prilikom nikoga nije udarao, niti je vidio da su njegov otac i brat toga dana
nekog udarali. Na glavnom pretresu je pojasnio da misli da su S., E. i njihov
otac došli na imanje pješke, nije siguran jer je bio zaokupljen poslom. Prije
nego što je došlo do kontakta između njih S. je stojao ispred njega možda malo
lijevo, A. je bio iza njega, brat je bio pored njega do S..
Završna riječ okrivljenog Dž. Đ. je izostala, imajući u vidu da isti nije bio
prisutan na poslednjem ročištu glavnog pretresa dana 08.03.2013. godine, pa je
glavni pretres shodno čl. 457 Zakonika o krivičnom postupku održan u njegovom
odsustvu, a ovo imajući u vidu da mu se poziv nije mogao uručiti jer se nalazi
u Belgiji, o terminu glavnog pretresa je obaviješten od svog branioca, a sud
nalazi da njegovo prisustvo na glavnom pretresu nije nužno jer je predhodno
saslušan u predhodnom postupku, kao i na glavnom pretresu.
Branilac okrivljenih A. B. i Dž. Đ., advokat M. R. iz Podgorice, je u završnoj
riječi naveo da na osnovu provedenih dokaza smatra da njegovi branjenici nisu
izvršili krivično djelo koje im se stavlja na teret, a ovo prije svega imajući
u vidu činjenicu da su kritične prilike bili napadnuti od strane okrivljenog
S. i njegovog oca Dž., koji su predhodno izvadili pištolj i repetirali ga na
F., nakon čega je S. ispao šanžer, pa je udario F. kundakom u grudi od kojeg
udarca je ovaj pao. Nakon toga S. je kosijerom udario Dž. i nanio mu povrede u
vidu posjekotine u predjelu noge. Dakle, kritične prilike njegovi branjenici
nisu udarali niti nanijeli povrede Đ. S. i Dž.. Navedeno je potvrđeno iskazima
okrivljenih B. A. i Đ. Dž., kao i svedoka B. F. i Lj. Dž., kojima po mišljenju
odbrane sud treba da pokloni punu vjeru, za razliku od iskaza ostalih učesnika
u postupku. U iskazu datom pred istražnim sudijom E. Đ. je navela da je
vidjela A. da je S. udario po leđima, a zatim po ruci, što potvrđuje i Đ. S.,
da bi na glavnom pretresu navedena lica izmijenili iskaz i upodobili ga sa
nalazom vještaka medicinske struke, predstavljajući da su povrede nanesene na
drugim djelovima tijela, stoga je očigledno da A. nije nanio povrede koje su
konstatovane nalazom vještaka medicinske struke, što jasno proizilazi iz
iskaza E. i S. Đ. datim pred istražnim sudijom. Navedno je potvrdio i vještak
u svom nalazu, pa je našao da S. nije imao povrede po leđima, te da postoji
mogućnost da su povrede nanesene pesnicama. Tokom postupka nije utvrđeno da su
na terenu bila dva kosijera, što povlači za sobom činjenicu da A. nije mogao
da izvrši krivično djelo kosijerom obzirom da je nesporno utvrđeno da je bio
kod S. koji je sa njim povrijedio Dž.. Takođe, vještak je ostavio mogućnost da
je povreda nanešena šakom, pa imajući u vidu da nije na nesumnjiv način
utvrđeno sredstvo kojim je nanešena povreda S., a imajući u vidu zakonsku
obavezu suda da u slučaju sumnje sudi u korist okrivljenog po mišljenju
odbrane u odnosu na A. ne može da stoji djelo iz stava 2 Krivičnog zakonika.
Imajući u vidu nespornu činjenicu da je Đ. Dž. zadobio reznu ranu u predjelu
noge, nelogično je da je isti stajao, te nakon toga i udarao Dž. dok ovaj nije
pao kako je optužnicom predstavljano. Čak i ukoliko bi sud našao da su njegovi
branjenici nanijeli povrede Đ. S. i Dž., očigledno je da su to uradili da bi
otklonili istovremeni, protivpravni neskrivljeni napad navedenih lica. Imajući
u vidu sve navedeno, predložio je sudu da oslobodi B. A. i Đ. Dž.. Takođe, je
ukazao sudu da ukoliko nađe da su svi okrivljeni izvršili krivično djelo, onda
proizilazi da su im i iskazi tačni i u smislu motiva, tj. da su se međusobno
vrijeđali i grubo ponašali, čime bi se ispunili uslovi za izricanje sudske
opomene iz st. 3 predmetnog djela. Međutim, ukoliko sud ne prihvati predhodno
navedeno, ukazao je sudu da prilikom određivanja krivične sankcije ima u vidu
olakšavajuće okolnosti njegovih branjenika kao što su godine A., njihove
materijalne prilike, porodično stanje, tj. broj djece koje izdržavaju,
neosuđivanost, koje okolnosti po mišljenju odbrane predstavljaju osobito
olakšavajuće okolnosti.
Okrivljeni S. Đ. je u svojoj odbrani naveo da je kritičnog dana, sa ocem Dž.,
bratom E. i sestrom E., pošao na parcelu da postavi stubove od betona za
obilježavanje parcele. Kada su došli vidjeli su da su rupe koje su predhodno
iskopali zatrpane i rekao je E. da ponovo ode za bager kako bi rupe ponovo
iskopali, pa je on sa E. i pošao, a na parceli su ostali on i Dž.. Ubrzo nakon
toga su došli Dž. i F., a zatim A., koji je vozio traktor. Kada su došli, F.
je počeo da viče na njega i Dž., da bi nakon kraće rasprave došao A. koji ga
udara kosijerom odpozadi u predjelu vrata. Odmah nakon toga F. vadi pištolj
koji je, čini mu se, repetirao i uperio u njegovom pravcu, pa se on počeo
rvati sa njim, da bi u tom rvanju F. ispao šanžer iz pištolja. On je uzeo taj
šanžer i metke iz njega, kada ga je A. opet udario kosijerom, nije siguran da
li po leđima ili po ruci, ali zna da su mu od toga ispali i meci i šanžer.
Prije nego što je F. uperio pištolj u njegovom pravcu Dž. je kamenom udario
njegovog oca Dž., koji je pao na zemlju, da bi ga on nakon što je pao opet
udario kamenom u predjelu glave. Ubrzo potom njegovog oca Dž. je podigao sa
zemlje, i pošli su sa placa, zajedno sa E. koja je u međuvremenu došla. A.,
Dž. i F. su ostali na parceli, jer je u međuvremenu došao i njihov zet M. K..
Pojasnio je da nakon rvanja sa F., istog nije udario u predjelu ramena
kundakom od pištolja, te da nije tačno da je kosijerom udario Dž. u predjelu
noge, već je kosijerom koji je nosio u ruci njega udario A.. Pretpostavlja da
je Dž. povreda na nozi mogla da potiče od toga što je, u momentu kada ga je A.
udario, Dž. bio u neposrednoj blizini, tako da je moguće da ga je u tome
zakačio kosijerom. Na glavnom pretresu je dodao da kada su došli A., Dž., F. i
Lj. on je bio na sredini svog placa, tu je bio i otac koji je bio malo dalje
od njega i koji je gledao zatrpane rupe. Nije siguran, ali misli da je njegova
sestra E. 10-15 min prije toga otišla sa bratom da uzme bager, a čini mu se da
se vratila kada je započeo ovaj događaj, i to sa malim vozilom, dok brat nije
ni došao. Pojasnio je da je kritičnom prilikom zadobio dva udarca kosijerom,
ne zna da li oštrim ili tupim dijelom, zna da je pokušao tri puta, ali ga je
dva puta udario i to u predjelu lijevog i desnog ramena. Njegov otac se
nalazio iza njega i nije vidio ko ga je udario, ali je vidio da je sav bio u
krvi. Vidio je da Dž. u ruci ima kamen, a ne i momenat kada je on udario
njegovog oca, ali ga nije imao ko drugo udariti jer tu nije bio niko drugi bez
on, a otac je kasnije bio sav krvav.
U završnoj riječi je naveo da mu je žao što je došlo do ovog događaja jer isto
nije smjelo da se desi, i još jednom ukazao i zakleo se u svog jedinog sina i
Boga da oni nijesu izazvali sukob, već da su bili napadnuti.
Branilac okrivljenog S. Đ. adv. M. Đ., je u završnoj riječi navela da u toku
postupka izvedenim dokazima nije utvđeno da je njen branjenik izvršio krivično
djelo koje mu je optužnim predlogom stavljeno na teret. U toku postupka nije
dokazano da je njen branjenik nanio povredu Đ. Dž., niti da je u rukama imao
kosijer, a tokom čitavog postupka optuženi je negirao izvršenje krivičnog
djela stavljenog mu na teret. Naime, njen branjenik je u svojoj odbrani naveo
da se okrivljeni B. A. nalazio iza njega, da je A. u rukama imao kosijer i da
ga je tim kosijerom udario. Takođe, je naveo da se B. F. u to vrijeme nalazio
ispred njega, Dž. je bio ispred njega-više po lijevoj strani. Povrede njenog
branjenika su konstatovane nalazom i mišljenjem vještaka medicinske struke kao
i njegovim dodatnim izjašnjenjem na glavnom pretresu gdje je naveo da su
povrede mogle nastati i udarcem tupom stranom kosijera. Da je isti zadobio
udarac od B. A. kosijerom govori u prilog i iskaz B. A. koji je pred istražnim
sudijom prvobitno naveo da je tog dana pošao na imanje kako bi isto
obilježili, da je imao alat, te da kosijer služi za čišćenje imanja,
odsijecanje grana, dok je na glavnom pretresu izjavio da je tog dana radio na
istezanju žice, te da mu je za prednje potreban drugi alat, kliješta, lopata,
krampa, čime se uočavaju razlike u kazivanju. Đ. Dž. je takođe naveo da je tog
dana krenuo na imanje kako bi obilježili imanje. Takođe u pogledu mjesta gdje
se nalazio te prilike naveo da je A. bio iza njega, dok je njegov brat bio
pored njega do S.. Iskaz svjedoka Đ. Dž. potvrđuje navode odbrane njenog
branjenika da je njen branjenik povrede zadobio od udarca B. A. i to od udarca
kosijerom. Iz iskaza svjedoka B. F. se utvrđuje da su kritičnom prilikom
njegov otac A. i brat Dž. koristili kosijer kao i drugi alat radi čišćenja i
obilježavanja imanja. Navodi odbrane njenog branjenika su potvrđeni i iskazom
svjedoka Đ. E. koja je navela da je A. udario S. kosijerom dok mu se nalazio
iza leđa, a udario ga je u predjelu leđa do vrata. Takođe pomenuti svjedok je
navela da u momentu kada je vidjela da se njen otac nalazi na zemlji, pored
njega je bio Dž., a na dva metra od njih je bio njen brat S., a iza njega A.,
dok se ispred njega nalazio F.. Prema opisu mjesta gdje su se nalazili
potvrđuje se odbrana njenog branjenika, obzirom da su se svjedoci izjasnili da
se A. nalazio iza njenog branjenika, te da se Đ. Dž. nalazio ispred njega.
Imajući u vidu da njen branjenik nije u rukama imao kosijer, već je isti imao
A., to je moguće da su povrede kod Đ. Dž. nastale u momentu kada je A.
kosijerom udario njenog branjenika imajući u vidu da se isti nalazio u
neposrednoj blizini, a posebno pri činjenici da je vještak medicinske struke u
svom dodatnom izjašnjenju na glavnom pretresu naveo da se na osnovu medicinske
dokumentacije o pregledu Đ. Dž., ne može ustanoviti tačna lokalizacija rezne
rane u predjelu butine. Vještak je dalje naveo da kako nema preciznog opisa
lokalizacije to se danas ne može ni pretpostavljati međusobni odnos između Đ.
Dž. i osobe koja mu nanosi ovu ranu. U iskazima B. A. i Đ. Dž. su se
kontradiktorno izjašnjavali i u pogledu načina na koji su njen branjenik,
njegov otac i sestra došli na imanje, imajući u vidu da je B. A. naveo da su
njen branjenik, njegov otac i sestra došli na imanje kolima, a imali su i
traktor, dok je Đ.Dž. naveo da misli da su došli pješke, što dalje dovodi do
zaključka da su se njen branjenik, njegov otac i sestra već nalazili na
imanju, te da se iz tih razloga B. A. i Đ.Dž. nisu mogli precizno izjasniti u
pogledu pomenute okolnosti. Svjedočkom iskazu Lj. Dž. sud ne treba pokloniti
vjeru iz razloga što se tokom čitavog postupka kontradiktorno izjašnjavao u
pogledu bitnih činjenica, a posebno imajući u vidu da je prvobitno na
zapisniku o saslušanju svjedoka od 17. 01. 2012. godine naveo da je sa
osumnjičenima nesrodan koja činjenica je apsolutno netačna imajući u vidu da
je isti svjedok na glavnom pretresu od 27. 12. 2012. godine naveo da je isti
sa B. A. i Đ. Dž. u srodstvu, te da je istom Dž. brat od tetke, te se u skladu
sa tim treba i cijeniti njegov iskaz. U konačnom je predložila da optuženog Đ.
S. oslobodi od optužbe za krivično djelo stavljeno mu na teret.
Sud je u dokaznom postupku saslušao svjedoka oštećenog Dž. Đ., svjedoke F. B.,
E. Đ. i Dž. Lj., izvršio uvid u medicinsku dokumentaciju izdatu na ime S.Đ.,
Dž. Đ. i Dž. Đ., po saglasnom predlogu stranaka pročitao nalaz i mišljenje
sudskog vještaka medicinske struke prof. dr M. Š. od 22.02.2012. godine i
neposredno na glavnom pretresu saslušao istog vještaka, pročitao Izvještaje UP
PJ Podgorica iz kaznene evidencije na ime okrivljenih A. B., Dž. Đ. i S. Đ.,
svi od 01.10.2012. godine.
Svjedok oštećeni Dž. Đ. je u svom iskazu u bitnom naveo da je dana 09.04.2011.
godine, zajedno sa sinom S. pošao do placa, kako bi postavili stubiće,
međutim, kada su došli na plac vidjeli su da su rupe, koje su predhodno
otkopali, zatrpane zemljom, i tada je mlađem sinu E. rekao da ode kući za
mašinu – rovokopač kako bi ih ponovo iskopali, a on je sa S. ostao na placu.
Nakon toga je traktorom došao A. koji se zaustavio na izvjesnoj udaljenosti od
njih, uzeo pištolj, stavio ga iza pojasa, uzeo kosijer iz svoje prikolice, dok
su sa druge strane došli njegovi sinovi F.B. i Dž. Đ.. Čim je stigao F. je
izvadio pištolji i uperio u S. pravcu nakon čega je S. pokušao da mu uzme
pištolj i dolazi do rvanja između F. i S., dok u tom trenutku njega Dž., kada
je prišao da odvoji S., udara kamenom u glavu, nakon čega je pao na zemlju.
Kada je pao na zemlju Dž. ga je još jednom udario u predjelu glave, nakon čega
je bio prilično ošamućen iako nije gubio svijest. Odmah nakon toga pošao je
kući, a S. poslije njega. Pojasnio je da su S. i on došli na plac negdje oko
podne, a to zna jer je bila velika vrućina i na placu nije bilo nikog. Zna da
je A. imao kosijer u ruci, koji je podigao i zamahnuo pred nekim, ali nije
mogao da vidi koga je udario, jer je u tom momentu njega udario A. sin Dž.,
kamenom.
Na glavnom pretresu je dodao da nije htio ranije reći ali u trenutku kada je
zadobio udarce u glavu, nakon što je pao, prišao mu je A. i udario ga je u
predjelu ruka kosijerom, i to tupim dijelom od kojih je imao povrede u vidu
modrica, tri nedjelje, a ove povrede nije prijavio ni kod ljekara. Vidio je da
se S. uhvatio sa F. koji je imao pištolj, tu u blizini je bio i Dž., a i A. je
udarao S., u predjelu vrata, ali stvarno ne zna koliko puta ga je udario.
Pojasnio je da je udarac prvo dobio S. pa on. Na plac je došao sa dva sina i
kćerkom traktorom i malim autom. Traktorom su došli E. i E., a on i S. su
došli malim vozilom. A. je došao traktorom preko asfalta, a ovo troje su došli
trčeći pješke preko polja, pa su se sreli sa A. i počeli da biju S.. Siguran
je da je tom prilikom kosijer imao samo Dž., pa je Dž. imao sreće da od oca
dobije povredu u onoj gužvi.
Svjedok F. B. u svom iskazu u bitnom navodi da je dana 09.04.2011. godine, u
popodnevnim časovima sa svojim ocem A., bratom Dž. i radnikom Dž. Lj. došao na
imanje koje se nalazi blizu njihove kuće. Malo nakon toga došli su i njihovi
rođaci Dž., S. i E.. Nakon kraće rasprave, S. je izvadio pištolj, a potom i
njegov otac Dž.. S. je repetirao svoj pištolj prema njemu, pa mu je tada ispao
šanžer zbog čega ga on udara u predjelu desnog ramena kundakom od pištolja. Od
bola on je pao na zemlju i vidio šanžer koji je predhodno ispao S., uzeo ga,
da bi nakon toga S. u drugu ruku uzeo kosijer i oštrim dijelom kosijera udario
njegovog brata Dž. u predjelu lijeve noge, nanoseći mu posjekotinu. Tom
prilikom je Dž. pao na zemlju i puno krvario. Pojasnio je da on tom prilikom
nikoga nije udarao, niti je njega neko više udarao, osim S.. Takođe, nije
vidio da su njegovi otac ili brat nekoga udarali. Nakon svega ovoga, oni su se
razišli i pošli kućama. Imao je malu posjekotinu u predjelu desnog ramena,
koju mu je zadao S., ali ništa ozbiljno, nije išao doktoru. Pojasnio je da su
S., njegov otac i sestra na imanje došli jednim autom i jednim traktorom.
Kritičnom prilikom su koristili kosijer, kao i drugi alat, radi čišćenja i
obilježavanja imanja.
Svjedok E. Đ. je u svom iskazu u bitnom navela da je dana 09.04.2011. godine
zajedno sa ocem Dž. i braćom S. i E. došla na parcelu u Dinošu, tamo nije bilo
nikoga, ali pošto su rupe bile zatrpane ona je sa E. otišla za bager, a na
parceli ostaju Dž. i S.. Kad su došli do kuće E. je otišao da upali bager, a
ona se kolima vraća na parcelu. Kada je došla u blizini parcele parkirala je
kola i vijdela da se na parceli stvorila gužva. Kada je prišla na nekih 20 m
prvo što je primijetila je da Dž. kamenom udara njenog oca Dž. koji pada na
zemlju, nakon čega mu Dž. opet prilazi i udara ga kamenom u glavu. Takođe je
vidjela da je F. izvadio pištolj i uperio ga u pravcu S., nakon čega S.
pokušava da mu ga oduzme, da bi ga A. kosijerom udario po leđima, usljed čega
su mu ispali meci i šanžer od pištolja. U svemu tome, A. je još jednom
kosijerom udario S., i to po ruci. Nakon toga je Dž. koji je uspio da ustane,
uzeo S. za ruku i svi su pošli. Pojasnila je da nije primijetila da je S.
udarcima uzvratio F., Dž. i A., samo su se gurali. Na glavnom pretresu je
dodala da je A. udario S. kosijerom dok mu se nalazio iza leđa, a udario ga je
u predjelu leđa do vrata, nije bila baš blizu pa nije dobro vidjela, a tom
prilikom ga je udario kosijerom i po rukama. Nije vidjela da je Dž. Đ. imao
povrede tom prilikom. Ne sjeća se, niti je dobro vidjela kako je po ruci
udaren S., niti je vidjela kojim dijelom kosijera je udaren. Nalazila se malo
dalje kada se sve ovo dešavalo i u tom trenutku je vidjela da se njen otac
nalazi na zemlji, da je pored njega bio Dž., a na 2-3 m od njih je bio njen
brat S., iza njega A., dok se ispred njega nalazio F..
Svjedok Dž. Lj. je u svom iskazu u bitnom naveo da je dana 09.04.2011. godine,
dobio telefonski poziv od A. B., pošto se inače bavi fizičkim poslovima, da mu
pomogne oko radova na njegovoj parceli, tj radi kod njega za dnevnicu. Na
parceli su počeli da rade negdje oko 7-8h i tu su bili on, A., Dž. i F., i
radili su negdje do 15:30, 16:00h, kada su na parcelu stigli Dž., S. i E. Đ..
Oni su tada počeli da vrijeđaju A. i njegove sinove i počeli da razbacuju
alat. Nakon kraće raspravke S. je izvadio pištolj koji je repetirao. Čini mu
se u pravcu A. i u pravcu F., ali mu je prilikom repetiranja ispao šanžer,
nakon čega je kundakom pištolja udario F., od kojeg udarca on pada, nakon čega
S.uzima kosijer i istim udara Dž. po nozi i time ga je posjekao, nakon čega su
on, A. i F. Dž. podigli i odveli put kuće. Nije se mogao sjetiti da li su u
trenutku kada su došli na plac S. i Dž. imali u ruci kosijer, navodeći da je
A. sa sinovima na placu, između ostalog imao i kosijer. Pojasnio je da između
F. i S. sigurno nije bilo nikakvog rvanja i fizičkog sukoba, osim što je S.F.
udario kundakom pištolja. Nije vidio da je u bilo kom momentu Dž. Dž. udario
kamenom, niti da je između njih dvojice došlo do fizičkog sukoba, kao i da A.
B. ni u jednom momentu nije kosijerom udario S.. Na glavnom pretresu je dodao
da je sa A. B. i Dž. Đ. u srodstvu, Dž. i on su braća od tetke, ali on tu nije
bio kao rođak, nego kao fizički radnik, koji je radio za dnevnicu. Vidio je da
su S., njegov otac i sestra došli malim autom i traktorom. A. je na placu imao
kosijer, ali u rukama ga nije imao sigurno. Kada je S. počeo da razbacuje alat
prišao mu je F. i A. iza njega, a za njima Dž. i on. S. je sa kundakom
pištolja udario F., a u tom trenutku se on sa F. nalazio na nekih 2-3 m od
njih, a svi su se nalazili na 4-5 m2. Pojasnio je da su S. i njegovi došli
pješke na plac, tako da nije vidio ko je šta vozio. Vidio je kod ulice traktor
i malo auto, a to je bilo na nekih 40-50m od njih, ali kako je radio nije
vidio ko je izašao iz kog vozila.
U nalazu i mišljenju vještaka medicinske struke prof. dr M. Š., a koji je
vještak dao na osnovu medicinske dokumentacije na ime okrivljenih S. Đ. i Dž.
Đ. i oštećenog Dž. Đ., a u koju je sud izvršio uvid na glavnom pretresu, je
konstatovano da je u predmetnom događaju S. Đ. zadobio otok i krvni podliv
lijeve strane vrata i oguljotinu desne strane vrata, koje povrede su
posljedica najmanja dvostrukog dejstva (dva udarca) tupog, teškog i zamahnutog
mehaničkog oruđa, na odgovarajuće predjele tijela. Navedene povrede
predstavljaju i pojedinačno i u svom zbiru, laku tjelesnu povredu, dakle, u
vrijeme odigravanja predmetnog događaja S. Đ. je zadobio laku tjelesnu
povredu. Dž. Đ. je zadobio ranu prskotinu u predjelu čela, koja povreda je
posljedica dejstva (udarca) tupog, teškog i zamahnutog mehaničkog oruđa
(moguće i kamen), na odgovarajući predio tijela. Navedena povreda predstavlja
laku tjelesnu povredu. Dakle, u vrijeme odigrava predmetnog događaja Dž. Đ. je
zadobio laku tjelesnu povredu. Dž. Đ. je zadobio reznu ranu u predjelu lijeve
butine, koja povreda je posljedica dejstva (udarca) oštrice zamahnutog
mehaničkog oruđa (moguće i kamen), na odgovarajući predio tijela. Navedena
povreda predstavlja laku tjelesnu povredu, dakle, u vrijeme odigravanja
predmetnog događaja Dž. Đ. je zadobio laku tjelesnu povredu. Na glavnom
pretresu vješak je pojasnio da je oguljotina nespecifična mehanička povreda,
koja nastaje tangecijalnim dejstvom tupine mehaničkog oruđa. Izuzetno i vrlo
rijetko je moguće na osnovu takve povrede opredijeliti vrstu povrednog oruđa.
Nije moguće isključiti mogućnost da je kod Đ. S. povredno oruđe kojim su
nanesene povrede bile i pesnice. Moguće da je i krvni podliv nastao udarcem
pesnicom. Na osnovu medicinske dokumentacije koja je vještaku bila dostupna, a
to je izvještaj spec. hirurga UC KC u Podgorici kod Đ. S. su ustanovljene samo
povrede u predjelu lijeve i desne strane vrata. Nisu ustanovljene povrede u
predjelu leđa i po rukama. Povrede kod S. Đ. su mogle biti nanesene i tupim
dijelom kosijera. Na osnovu medicinske dokumentacije o pregledu Dž. Đ., a to
je izvještaj ljekara jedinice Hitne medicinske pomoći u Podgorici, ne može se
utvrditi tačna lokalizacja rezne rane u predjelu butine. Nije opisana strana
butine, niti trećina iste kod opisa ove rane. Kako nema preciznog opisa
lokalizacije to se danas ne može ni pretpostaviti međusobni odnos između Dž.
Đ. i osobe koja mu nanosi ovu ranu.
Ocjenom svih provedenih dokaza, kako pojedinačno, tako i u njihovom međusobnom
odnosu i dovodeći ih u vezu sa odbranama okrivljenih, sud je utvrdio da su
okrivljeni izvršili krivična djela stavljena im na teret, i to upravo u
vrijeme, mjesto i na način kako je to predstavljeno izrekom presude, pa ih je
sud oglasio krivim.
Naime, da se inkriminisani događaj koji je predmet ovog postupka, dogodio
09.04.2011. godine, u mjestu Dinoša, opština Podgorica, sud je nesumnjivo
utvrdio iz odbrana okrivljenih i iskaza svjedoka koji su u tom dijelu
saglasni, opisujući pri tom svi isti događaj.
Da je okrivljeni A. B. kosijerom dva puta sa leđa udario Đ. S. u predjelu
vrata, i nanio mu laku tjelesnu povredu u vidu otoka i krvnog podliva lijeve
strane vrata i oguljotine desne strane vrata, sud je nesumnjivo utvrdio iz
nalaza i mišljenja vještaka medicinske struke, odbrane S. Đ., iskaza svjedoka
E. Đ. i iskaza svjedoka Dž. Đ.. Naime, u nalazu i mišljenju vještaka
medicinske struke je konstatovano da je u predmetnom događaju S. Đ. zadobio
otok i krvni podliv lijeve strane vrata i oguljotinu desne strane vrata, koje
povrede su posljedica najmanje dvostrukog dejstva, tj.dva udarca, tupog,
teškog i zamahnutog mehaničkog oruđa, na odgovarajuće predjele tijela, koje
povrede predstavljaju i pojedinačno i u svom zbiru, laku tjelesnu povredu, što
znači da je u predmetnom događaju S. Đ. zadobio laku tjelesnu povredu, dok
okrivljeni S. Đ. u svojoj odbrani između ostalog navodi da je nakon kraće
rasprave došao okrivljeni A. koji ga udara kosijerom odpozadi u predjelu
vrata, da bi ga još jednom, nakon rvanja sa F., A. opet udario kosijerom,
zatim svjedok E.Đ. u svom svjedočkom iskazu navodi da je vidjela da A. udara
S. po leđima, da bi ga potom još jednom kosijerom udario i to po ruci. Svjedok
Dž. Đ. je u svom iskazu naveo da zna da je A. imao kosijer u ruci, koji je
podigao i zamahnuo pred nekim, ali nije mogao da vidi koga je udario, jer je u
tom momentu njega udario A. sin Dž., kamenom, da bi na glavnom pretresu kazao
da je A. udarao S. u predjelu vrata, ali da stvarno ne zna koliko puta ga je
udario. Kod određenog nalaza i mišljenja vještaka medicinske struke, kojem je
sud poklonio punu vjeru, smatrajući ga jasnim, stručnim i preciznim, a u kojem
je konstatovano da su povrede kod S. Đ. posljedica najmanje dvostrukog
dejstva, tj.dva udarca, tupog, teškog i zamahnutog mehaničkog oruđa, moguće i
tupog dijela kosijera, sud je utvrdio da je okrivljeni A. B. kritičnom
prilikom dva puta udario okrivljenog S. Đ. i to oba puta u predjelu vrata, dok
u odnosu na odstupanje u iskazu E. Đ., u dijelu koji se odnosi na drugi udarac
koji je A. zadao S., sud zaključuje da imajući u vidu njeno pojašnjenje na
glavnom pretresu gdje je navela da tom prilikom nije bila baš blizu pa nije
dobro vidjela, te da se ne sjeća, niti je dobro vidjela kako je po ruci udaren
S., niti je vidjela kojim dijelom kosijera je udaren, njen iskaz nije doveden
u sumnju.
Okrivljeni A. B. je kritičnom prilikom postupao sa direktnim umišljajem, dakle
bio je svjestan da, udarajući S. Đ. u predjelu vrata kosijerom – kao sredstvom
podobnim da tijelo teško povrijedi i zdravlje teško naruši, istog može
povrijediti, što je i htio, čime su se pored objektivnih u radnjama
okrivljenog stekli i subjektivni elementi krivičnog djela laka tjelesna
povreda iz čl. 152 st. 2 u vezi st. 1 Krivičnog zakonika.
Da je okrivljeni Dž. Đ., kamenom udario oštećenog Dž. Đ. u predjelu glave,
usljed čega je oštećeni pao na zemlju gdje ga je okrivljeni Dž. kamenom ponovo
udario u glavu i nanio mu laku tjelesnu povredu u vidu rane prskotine u
predjelu čela, sud je utvrdio na osnovu iskaza svjedoka oštećenog Dž.Đ.,
odbrane okrivljenog S. Đ. i iskaza svjedoka E. Đ., kao i nalaza i mišljenja
vještaka medicinske struke prof. dr M. Š.. Naime, svjedok oštećeni Dž. Đ. je
decidan da ga je Dž. udario kamenom u glavu, nakon čega je pao na zemlju, pa
da ga je dok je bio na zemlji udario još jednom, takođe, u predjelu glave,
nakon čega je bio prilično ošamućen, iako nije gubio svijest. Okrivljeni S. Đ.
navodi da je Dž. kamenom udario njegovog oca Dž., koji je pao na zemlju, da bi
ga nakon što je pao opet udario kamenom u predjelu glave, te pojašnjenje na
glavnom pretresu gdje navodi da se njegov otac Dž. nalazio iza njega i nije
vidio ko ga je udario, ali je vidio da Dž. u ruci ima kamen, a njegovog oca
nije imao ko drugi udariti jer tu nije bio niko drugi bez Dž., a otac je
kasnije bio sav krvav. Svjedok E. Đ. u svom iskazu navodi da kada je prišla
mjestu kritičnog događaja na jedno 20m prvo što je primijetila da Dž. kamenom
udara njenog oca Dž. koji pada na zemlju, nakon čega mu Dž. opet prilazi i
udara ga kamenom u glavu. Vrstu i kvalifikaciju povreda koje je tom prilikom
zadobio oštećeni Dž. Đ. sud je utvrdio iz nalaza i mišljenja vještaka
medicinske struke u kojem je navedeno da je isti zadobio ranu prskotinu u
predjelu čela, da je navedena povreda posljedica dejstva tupog, teškog i
zamahnutog mehaničkog oruđa, moguće i kamena, na odgovarajući predio tijela,
te da navedena povreda predstavlja laku tjelesnu povredu.
Okrivljeni Dž. Đ. je kritičnom prilikom postupao sa direktnim umišljajem,
dakle bio je svjestan da, udarajući Dž. Đ. u predjelu glave kamenom – kao
sredstvom podobnim da tijelo teško povrijedi i zdravlje teško naruši, istog
može povrijediti, što je i htio, čime su se pored objektivnih u radnjama
okrivljenog stekli i subjektivni elementi krivičnog djela laka tjelesna
povreda iz čl. 152 st. 2 u vezi st. 1 Krivičnog zakonika.
Da je okrivljeni S. Đ. lako tjelesno povredio Dž. Đ. na način što ga je
kosijerom udario u predjelu lijeve noge i nanio mu laku tjelesnu povredu u
vidu rezne rane u predjelu lijeve butine, sud je utvrdio iz odbrane
okrivljenog Dž. Đ., okrivljenog A. B., svjedoka F. B., svjedoka Dž. Lj. i
nalaza i mišljenja vještaka medicinske struke. Naime, Dž. Đ. navodi da je S.
uzeo kosijer i istim zamahnuo put njega i oštrim dijelom kosijera ga udario u
predjelu lijeve nadkoljenice. A. B. u svojoj odbrani između ostalog navodi da
je S. uzeo kosijer i da je tim kosijerom počeo da udara njegovog sina Dž., tj.
oštricom je udario Dž. u predjelu nadkoljenice lijeve noge, od čega je Dž.
zadobio posjekotinu. Svjedok F. B. u svom iskazu navodi da je S. uzeo kosijer
i oštrim dijelom kosijera udario njegovog brata Dž. u predjelu lijeve noge,
nanoseći mu posjekotinu, što je potvrdio i svjedok Dž. Lj. navodeći da je
vidio S. da uzima kosijer i istim udara Dž. po nozi, kojom prilikom ga je
posjekao. Isto je potvrđeno i nalazom i mišljenjem vještaka medicinske struke
u kojem je konstatovano da je u predmetnom događaju Dž. Đ. zadobio reznu ranu
u predjelu lijeve butine, koja je posljedica dejstva, udarca, oštrice
zamahnutog mehaničkog oruđa, na odgovorajući predio tijela. Navedena povreda
predstavlja laku tjelesnu povredu, što znači da je u vrijeme odigravanja
predmetnog događaja Dž. Đ. zadobio laku tjelesnu povredu.
Okrivljeni S. Đ. je kritičnom prilikom postupao sa direktnim umišljajem, dakle
bio je svjestan da, udarajući Dž. Đ. u predjelu lijeve noge kosijerom – kao
sredstvom podobnim da tijelo teško povrijedi i zdravlje teško naruši, istog
može povrijediti, što je i htio, čime su se pored objektivnih u radnjama
okrivljenog stekli i subjektivni elementi krivičnog djela laka tjelesna
povreda iz čl. 152 st. 2 u vezi st. 1 Krivičnog zakonika.
Razloge zbog kojih je došlo do svađe, kasnije i tuče, svi učesnici
inkrimisanog događaja različito predstavljaju, pokušavajući da izbjegnu
krivicu za svoj udio u događaju, istovremeno pokušavajući da ga pripišu drugoj
strani, te predstave da oni nemaju nikakavog doprinosa konkretnom događaju, a
na isti način, slijedeći odbrane okrivljenih, kritični događaj predstavljaju i
svjedoci koji su u srodstvu sa okrivljenima, pa tako svjedoci Dž. Đ. i E. Đ.
potvrdjuju odbranu okrivljenog S. Đ., a svjedoci F. B. i Dž. Lj. potvrdjuju
odbranu okrivljenih A. B. i Dž. Đ.. Medjutim, kako se svim okrivljenim na
teret stavlja međusobno nanošenje povreda koje su opisane u izreci presude,
sud je kritički cijeneći navode odbrane okrivljenih i dovodeći ih u vezu sa
iskazima svjedoka, a sve dovodeći u vezu sa nalazom i mišljenjem vještaka
medicinske struke, koji je sud u cjelosti prihvatio kao jasan, tačan i stručan
i kojem se do kraja može vjerovati, a koji nalaz je urađen na osnovu
medicinske dokumentacije izdate na ime S. Đ., Dž. Đ. i Dž. Đ., koju je sud
proveo kao dokaz, sud je utvrdio činjenično stanje opisano izrekom presude, te
stoga nije prihvatio navode branioca okrivljenih A. B. i Dž. Đ., adv. M. R.,
da su njegovi branjenici odbijali istovremeni, protivpravni, neskrivljeni
napad. Iz navedenih razloga sud nije prihvatio odbrane okrivljenih u kojem
događaj predstavljaju drugačije od onog opisanog u izreci presude, već ih je
cijenio kao sračunato date na izbjegavanje krivice.
Sud nije prihvatio ni navode branioca okrivljenih A. B. i Dž. Đ., adv. M. R.,
da kritičnom prilikom Adem nije imao kosijer, već samo okrivljeni S. Đ., a ovo
kod odbrane S. u kojoj navodi da ga je kritičnom prilikom A. udario odpozadi
kosijerom u predjelu vrata, što je potvrdio i svjedok oštećeni Dž. Đ. koji
navodi da zna da je A. tom prilikom imao kosijer u ruci, kao i svjedok E. Đ.
koja u svom iskazu navodi da je vidjela da A. S. udara kosijerom po leđima a
što je potvrđeno nalazom i mišljenjem vještaka medicinske struke.
Iz navedenih razloga sud nije prihvatio ni navode branioca okrivljenog S. Đ.,
adv. M. Đ. u pogledu činjenice da okrivljeni S. Đ. kritičnom prilikom nije u
rukama imao kosijer, već samo okrivljeni A., a ovo kod odbrane okrivljenih A.,
Dž., i svjedoka F. B. i Dž. Lj., u dijelu u kojem se osvrću na povređivanje
Dž., a što je potvrđeno nalazom i mišljenjem vještaka medicinske struke.
Da bi se okrivljenim mogla izreći sudska opomena i primijeniti čl. 152 st. 3
Krivičnog zakonika, kako je to predložio branilac okrivljenih A. B. i Dž. Đ.,
adv. M. R., potrebno je da je učinilac bio izazvan nepristojnim ili grubim
ponašanjem oštećenog, međutim, imajući u vidu da su okrivljeni povrede
nanijeli jedan drugom, kao i oštećenom Đ. Dž., to bi značilo da se ova odredba
može primijeniti samo prema onom okrivljenom koji je njemu nanio povrede, u
ovom slučaju Dž. Đ.. Međutim, iz provedenih dokaza je nesumnjivo utvrđeno da
oštećeni Dž. nije okrivljenog Dž. Đ. izazvao nepristojnim ili grubim
ponašanjem, te se iz tog razloga ova odredba u konkretnom slučaju ne može
primijeniti.
Odlučujući o kazni koju će izreći okrivljenima, sud je u smislu čl. 42 st.1
Krivičnog zakonika, cijenio sve okolnosti od uticaja na njen izbor i visinu,
pa je na strani okrivljenog A. B., kao olakšavajuće okolnosti cijenio njegovu
porodičnost, činjenicu da je oženjen i otac petoro djece, njegove godine
života, činjenicu da je penzioner, njegovo loše imovno stanje i njegovo ranije
neporočno ponašanje i s tim u vezi njegovu neosuđivanost, a što je sud utvrdio
iz izvoda iz kaznene evidencije na ime okrivljenog; na strani okrivljenog Dž.
Đ. kao olakšavajuće okolnosti sud je cijenio njegovu porodičnost, činjenicu da
je oženjen i otac dvoje djece i njegovo ranije neporočno ponašanje i s tim u
vezi njegovu neosuđivanost, a što je sud utvrdio iz izvoda iz kaznene
evidencije na ime okrivljenog, dok otežavajućih okolnosti na strani
okrivljenih nije našao, pa je sud primjenom čl. 53 i 54 Krivičnog zakonika
okrivljenima izrekao uslovne osude kao u izreci presude, nalazeći da će se i
sa prijetnjom izvršenja utvrđene kazne zatvora od po četrdeset dana, te
provjerom ponašanja okrivljenih u periodu od jedne godine po pravosnažnosti
presude, na okrivljene u dovoljnoj mjeri uticati da ubuduće ne vrše krivična
djela, čime će se sa uspjehom ostvariti svrha izricanja uslovne osude iz čl.
52 Krivičnog zakonika, u okviru opšte svrhe propisivanja i izricanja krivičnih
sankcija iz čl. 4 st. 2 Krivičnog zakonika. Prilikom odlučivanja o kazni koju
će izreći okrivljenom S. Đ., sud je u smislu čl. 42 st. 1 i 2 Krivičnog
zakonika, cijenio sve okolnosti od uticaja na njen izbor i visinu, pa je na
strani okrivljenog, kao olakšavajuće okolnosti cijenio njegovu porodičnost,
činjenicu da je oženjen i otac četvoro djece, njegovo iskreno žaljenje što je
do ovog događaja uopšte došlo, a koje je iskazao u završnoj riječi, dok je od
otežavajućih okolnosti cijenio njegovu raniju osuđivanost, što je sud utvrdio
iz izvoda iz kaznene evidencije na ime okrivljenog, u koji je sud izvšio uvid,
pa je sud primjenom čl. 39 Krivičnog zakonika, okrivljenom izrekao novčanu
kaznu, pri čemu je, cijeneći predhodno navedeno i vodeći računa o materijalnim
prilikama okrivljenog koje su po nalaženju suda srednje, imajući u vidu da
okrivljeni radi kao privatnik, a i da sam tako predstavlja svoje imovno
stanje, navodeći da je srednjeg imovnog stanja, da posjeduje privatnu firmu,
kuću, više putničkih vozila i kamiona koji služe za djelatnost firme, izrekao
novčanu kaznu kao u izreci presude, nalazeći da će se izrečenom novčanom
kaznom u visini od 1.200,00€ na okrivljenog u dovoljnoj mjeri uticati da
ubuduće ne vrši krivična djela, čime će se u cjelosti ostvariti svrha
kažnjavanja iz čl. 32 Krivičnog zakonika, u okviru opšte svrhe izricanja
krivičnih sankcija iz čl. 4 st. 2 Krivičnog zakonika.
Shodno čl. 39 st. 5 Krivičnog zakonika sud je okrivljenom za plaćanje novčane
kazne odredio rok od 3 (tri) mjeseca po pravosnažnosti presude, s tim što je,
shodno čl. 39 st. 6 Krivičnog zakonika, odredio da, ukoliko okrivljeni ne
plati novčanu kaznu u navedenom roku, ista će se zamijeniti kaznom zatvora,
tako što će se za svakih započetih 25,00 € ( dvatesetpet eura ) novčane kazne
odrediti 1 (jedan) dan kazne zatvora, određujući da kazna zatvora ne može biti
duža od 6 (šest ) mjeseci.
Shodno čl. 239 Zakonika o krivičnom postupku, sud je oštećenog Dž. Đ. uputio
da svoj imovinsko pravni zahtjev može ostvariti u parničnom postupku, imajući
u vidu da činjenice utvrđene u ovom postupku ne pružaju pouzdan osnov ni za
potpuno ni za djelimično presuđenje, a njihovo utvrđivanje bi vodilo znatnom
odugovlačenju postupka.
Kako su okrivljeni oglašeni krivim, sud ih je obavezao da na ime troškova
krivičnog postupka solidarno plate iznos od 189,50 €, u roku od 15 dana po
pravosnažnosti presude, pod prijetnjom prinudnog izvršenja, a koji iznos se
odnosi na vještačenje po vještaku medicinske struke u iznosu od 159,50€ i
sudski paušal u iznosu od 30,00€, kao dijelu troškova krivičnog postupka, koji
je odmjeren srazmjerno trajanju postupka i složenosti predmeta, a ovo shodno
čl. 229 u vezi čl. 226 Zakonika o krivičnom postupku.
Sa ovih razloga, a primjenom čl. 374 Zakonika o krivičnom postupku, odlučeno
je kao u izreci presude.
OSNOVNI SUD U PODGORICI, dana 11.03.2012. godine
ZAPISNIČAR:
|
SUDIJA:  
---|---  
Danijela Rajković, s.r.
|
Željka Jovović, s.r.  
PRAVNA POUKA:
|
Protiv ove presude dozvoljena je žalba u roku od 8 dana od dana prijema
pismenog otpravka iste, preko ovog suda Višem sudu u Podgorici.  
---|---  
ZTO Danijela Rajković
ZAPISNIČAR:
|
SUDIJA:  
---|---  
Danijela Rajković
|
Željka Jovović  
DN-a: Po primjerak presude dostaviti:
- ODT-u Podgorica,
- okrivljenima
- braniocima okrivljenih
- oštećenom Dž. Đ.,
- A/a.
Postupljeno dana: __
Radnik suda: __