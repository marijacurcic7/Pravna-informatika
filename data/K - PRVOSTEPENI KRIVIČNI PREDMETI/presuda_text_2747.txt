                                                                                                                        K.br. 89/11

U IME CRNE GORE
VIŠI SUD U PODGORICI, po sudii pojedincu, Ani Vuković, uz učešće zapisničara
Mirele Piper, u krivičnom predmetu protiv optuženog Č. G., državljanina
Republike Albanije, stalno nastanjen u Podgorici, zbog krivičnog djela
neovlašćena proizvodnja, držanje i stavljanje u promet opojnih droga iz čl.
300 stav 1 Krivičnog zakonika, odlučujući po optužnici Višeg državnog
tužilaštva  Podgorica,  Kt.br. 50/11 od 05.05.2011 godine, nakon održanog
glavnog javnog pretresa dana 19.09.2011 godine, u prisustvu zastupnika optužbe
Lepe Medenice, zamjenika VDT-a Podgorica, optuženog i njegovog branioca, R.
S., advokata iz Podgorice, donio je a dana 20.09.2011 godine javno objavio  
                                            P R E S U D U

OPTUŽENI:  
Č. G., rođen ..., državljanin Albanije, nezaposlen, neoženjen, pismen, završio
srednju školu, srednjeg imovnog stanja, u pritvoru od 02.04.2011 godine od
00,40 časova pa nadalje.  
K r i v   j e
Zato što je:  
U noći 01/02.04.2011. godine, u Podgorici, neovlašćeno radi prodaje držao
opojnu drogu - marihuanu, supstancu proglašenu za opojnu drogu Rješenjem o
utvrdjivanju opojnih droga ("Sl. List SRJ" br. 44/02), na način što je opojnu
drogu - marihuanu upakovanu u dva platnena držaka i jednoj putnoj torbi u
kojima se nalazio 51 ručno pravljeni paket od PVC kese, u ukupnoj količini od
77,1 kg, držao sakrivenu u prtljažniku putničkog motornog vozila marke
"Mercedes S-300" reg. oznaka ..., a koju opojnu drogu su pretresom predmetnog
vozila pronašla ovlašćena službena lica Područne jedinice Podgorica,  
- čime je izvršio krivično djelo - neovlašćena proizvodnja, držanje i
stavljanje u promet opojnih droga iz člana 300 stav 1 Krivičnog zakonika.  
Pa ga sud, primjenom citirane zakonske odredbe, te čl. 2, 4, 5, 15, 32, 36,
42, i  51. Krivičnog zakonika, te čl. 229 i 374 Zakonika o krivičnom postupku  
O S U Đ U J E
Na kaznu zatvora u trajanju od 4 (četiri) godine, u koju kaznu  se uračunava
vrijeme provedeno u pritvoru - od 02. 04. 2011. godine od 04,00 h pa nadalje.  
Dužan je optuženi, na ime troškova krivičnog postupka – paušala uplatiti ovom
Sudu, iznos 650,00 €, u roku od 15 dana po pravosnažnosti presude.  
Na osnovu čl. 75 i čl. 300 st. 7 Krivičnog zakonika, prema optuženom se  i z r
i č e  
MJERA BEZBJEDNOSTI
ODUZIMA se od optuženog 77,1 kg. opojne droge –marihuane, koja droga se ima
uništiti nakon pravosnažnosti presude.  
                                          O b r a z l o ž e n j e

Optužnicom Višeg državnog tužilaštva Podgorica Kt.br. 50/11 od 05.05.2011
godine,  stavljeno je na teret optuženom Č. G., da je izvršio krivično djelo
neovlašćena proizvodnja, držanje i stavljanje u promet opojnih droga iz čl.
300 st.1 Krivičnog zakonika. Zastupnik optužbe je na glavnom pretresu u
cjelosti ostao pri podignutoj optužnici i predložio da sud  optuženog oglasi
krivim i osudi po zakonu, budući da je provedenim dokazima utvrđeno da je
optuženi izvršio krivično djelo stavljeno mu na teret.  
Optuženi Č. G. se prilikom saslušanja pred istražnim sudijom branio ćutanjem,
stim što je na pitanje istražnog sudije, zbog čega mu je desna nogavica iznad
koljena umrljana, odgovorio da se kritičnom prilikom prepao i počeo da bježi,
ne znajući da ga zaustavljaju policajaci, zbog čega je pao i povrijedio
koljeno.U odbrani na glavnom pretresu,  naveo je da se 1999. godine sa
porodicom doselio iz Albanije, od kada živi u Podgorici. Kako se prije desetak
godina bavio  prodajom pića,  u vezi toga posla zadužio se 12.000 eura kod
jednog Albanca a da bi mu vratio dug, pozajmio je novac na kamatu i zapao u
još veće dugove. U januaru mjesecu ove godine kada je bio u Albaniji, ovaj
čovjek kome duguje novac ga je u u dva navrata pretukao, da bi mu neposredno
prije kritičnog dogadjaja na ime vraćanja duga, ponudio da neku robu preveze
za njega, što je prihvatio ne znajući o kojoj se robi radi, mada je
pretpostavio da je nešto ilegalno. Po dogovoru sa ovim Albancem, vozilo marke
"Mercedes", koje je bilo u njegovom posjedu, a čiji je vlasnik D. S., parkirao
je u blizini gimnazije u Tuzima i vozilo ostavio  otključano sa ključevima u
njemu, da bi nakon petnaest minuta, čovjek koji je prethodno odvezao potom i
dovezao navedeno vozilo  na isto mjesto. Prethodno muje ovaj Albanac iz
Skadra, kome je dugovao novac, dao mobilni telefon  posredstvom koga su
komunicirali isključivo SMS porukama, na koji način je  kasnije trebao da mu
da dalje instrukcije, gdje da odveze robu. Predmetnim vozilom uputio se ka
naselju Stari Aerodrom i dolaskom do zgrade "Normal compani", odlučio je da tu
parkira vozilo jer mu to bila najbliža destinacija, da bi sačekao da dobije
dalje instrukcije, gdje da se uputi i kome da preda predmetnu robu. Odmah
potom, opkolili su ga policajci, zatim lišili slobode, kada je i saznao što se
nalazi u predmetnom vozilu. Istakao je da se kaje zbog učinjenog, navodeći da
je  zapao u finansijske probleme što je razlog zbog čega je učinio navedeno.
Zbog sopstvene i bezbjednosti svoje porodice, nije želio da otkrije identitet
Albanca kome je dugovao novac a koji je takodje organizovao sav posao oko
prevoza predmetne droge. Naveo je da navedenog Albanca, koji je vrlo opasan,
nije smio da pita o kojoj se  vrsti  robe radi. Nakon što je preuzeo predmetno
vozilo, osjetio je da se u vozilu nalazi teret, ali nije bio siguran da je u
vozilu droga, već je s obzirom na težinu, mislio da je u pitanju kafa.  Po
preuzimanju nije otvarao vozilo, što su učinili inspektori, nakon što je lišen
slobode. Kada je ugledao više ljudi, nije znao da su to policajci, već je
mislio da su lopovi, pa se dao u bjekstvo, a kada je neko od njih povikao
"policija",  shvatio je o čemu se radi i prilikom samog lišenja slobode jedan
od inspektora je nasrnuo na njega, kojom prilikom  se spotakao i pao. Dodao je
da je navedenom Albancu od ukupnog duga u iznosu od 12.000 €, od sopstvene
zarade uspio da vrati vrlo malo, medjutim, kako mu je na ovaj dug  obračunata
i kamata,  dug je uvećan na više od 12.000 €. Kako nije imao novca da izmiri
dug, pristao je da izvrši inkriminisane radnje, stim što je trebao u više
navrata da obavi istu vrstu posla, da bi mu dug bio oprošten. U odbrani na
ponovljenom glavnom pretresu, ponovio je ranije navode, izuzev u dijelu
sledećih navoda, ističući da je znao da je kritičnom prilikom prevozio opojnu
drogu marihuanu, Objašnjavajući razlike u kazivanjima u vezi ovih okolnosti,
naveo je  da se  ranije  plašio da prizna da je znao da se u vozilu nalazi
predmetna droga.  
U završnoj riječi, prihvatajući u cjelosti završnu riječ svog branioca, ostao
je pri navodima odbrane.  
Branilac optuženog je u završnoj riječi naveo da je optuženi u cjelosti
priznao izvršenje djela, predlažući da sud pored navedenog od olakšavajućih
okolnosti na strani optuženog uzme u obzir i da se radi o mlađoj osobi.  
U dokaznom postupku pročitani su  službena zabilješke UP PJ Podgorica Ku br.
345/11 od 02.04.2011 godine,  zapisnik UP PJ Podgorica Ku.br. 345/2011 od
02.04.2011. godine o pretresanju putničkog motornog vozila marke "Mercedes"
reg. oznaka ...,  tri potvrde UP PJ Podgorica Ku.br. 345/2011 od 02.04.2011.
godine o privremenom oduzimanju predmeta od optuženog Č. G., zapisnik UP PJ
Podgorica Ku.br. 345/2011 od 20.04.2011. godine, o pretresanju lica -
optuženog Č. G., dvije potvrde UP PJ Podgorica Ku.br. 345/2011 od 02.04.2011.
godine, o privremenom oduzimanju predmeta od optuženog Č. G., izvještaj Uprave
policije Forenzičkog centra Danilovgrad br. 1420/11 o vještačenju predmetne
droge, izvršen je uvid u fotoelaborat, koji je sastavni dio navedenog
izvještaja o vještačenja, pročitano je rješenje Ministarstva unutrašnjih
poslova br. 03-UPI -264/11/417 od 22.02.2011. godine, izvršen je uvid u
original lične karte za strance, izdate od nadležnog organa- PJ Podgorica dana
07.03.2011. godine na ime optuženog.  
Cijeneći navode optužbe i odbrane, te provedene dokaze, kako pojedinačno, tako
i u njihovoj medjusobnoj povezanosti, Sud je utvrdio da je optuženi počinio
krivično djelo stavljeno mu na teret, na način, vrijeme i mjesto, kako je to
bliže predstavljeno izrekom presude pa ga je oglasio krivim.  
Iz citirane službene zabilješke, utvrđeno je da je sačinjena dana 02.04.2011
godine u vezi lišenja slobode Č. G. u noći 01/02.04.2011 godine u naselju
Stari Aerodrom u ulici V Proleterske, gdje su ovlašćeni policijski službenici
u zamračenom dijelu parking prostora iza zgrade »Normal Compani« primijetili
Č. G.  u parkiranom vozilu marke»Mercedes S 300« reg.oznaka ... .  
Iz citiranog zapisnika o pretresanju vozila,  utvrđeno je da su ovlašćeni
policijski službenici UP PJ Podgorica, dana 03.04.2011 u Bulevaru Svetog Petra
Cetinskog u dvorišnom dijelu zgrade »Normal Company » na zemljanom parkingu
izvršili pretres vozila »Mercedes S 300« reg.oznaka ... kojim je upravljao Č.
G.. Pretresom je u prtljažniku u vozila pronađen  je jedan platneni džak sa
natpisom »Caffe de Brasil« u kojem se nalazilo 18 većih pravougaonih
vakumiranih paketa, napravljenih od providne pvc kesa sa sadržajem biljne
materije, tamno zelene boje, jedan jutani džak u kojem se nalazilo 16 većih
pravougaonih vakumiranih paketa, napravljenih od providne pvc kesa sa
sadržajem biljne materije, tamno zelene boje, jedna crna putna torba sa
natpisom žute boje «Inter« u kojoj se nalazilo 17 većih pravougaonih
vakumiranih paketa, napravljenih od providne pvc kesa sa sadržajem biljne
materije, tamno zelene boje. Daljim pretresom navedenog vozila, pored mjenjača
u spremištu, pronađena su dva mobilna telefona »Nokia 6310« imei br.
350841/20/105452/8 sa »Promonte« SIM karticom imsi br. 89381002040128029099 i
»Nokia1100« imei broja 353378/00/418653/5 sa »Telenor« SIM karticom za br. 382
692 ... . Navedeni zapisnik je bez primjedbi potpisan od strane Č. G.
potpisao. Navedene stvari pronadjene pretresom predmetnog vozila, kao i
navedeno vozilo 902897991, sa patent ključem i privjeskom za automatsko
otvaranje i alarm, ovlašćeni policijski službenici su dana 02.04. 2011 godine
privremeno oduzeli od optuženog, što se utvrdjuje iz citiranih potvrda o
privremano oduzetim predmetima.  
Iz citiranog izvještaja o hemijskom vještačenju,  utvrđeno je da su predmet
vještačenja 17 ručno pravljenih paketa u obliku kvadra omotani selotejp trakom
u kojem se nalazi vlažna biljna materija zelene boje karakterističnog opojnog
mirisa, koji su se nalazili u putnoj torbi, čija je neto masa izmjerena  nakon
sušenja m=26,7 kg, dva džaka u kojima se nalazilo 18 odnosno 16 ručno
pravljenih paketa od pvc kese sa sadržajem biljne materije zelene boje
karakterističnog opojnog mirisa, čija neto masa  izmjerena nakon sušenja
iznosi m1=28,2kg i m2 =22,2kg , koji uzorci su izuzeti pretresom predmetnog
vozila. Odgovarajućom analizom ustanovljeno je da dostavljeni uzorci potiču od
biljke čiji je botanički naziv Cannabis sativa L. iz familije Canabaceae
–Kanabis, te da sadrže psihoaktivnu komponentu tetrahidrokanabinol THC u
koncentraciji iznad 0,3 % .Kanabis i THC utiču na centralni nervni sistem,
izazivaju stanje zavisnosti i nalaze se na listi opojnih droga .  
 Citirani izvještaj o vještačenju, na koji stranke nijesu imale primjedbi, sud je u cjelosti prihvatio kao stručan, objektivan i u skladu sa ostalim provedenim dokazima.

 Iz citiranog rješenje Ministarstva unutrašnjih poslova, od 22.02.2011. godine, te uvidom u lične karte za strance, utvrdjeno je da je optuženom kao stranom, državljaninu R Albanije odobreno stalno nastanjenje u Podgorici na adresi ul. ..., te da mu je od nadležnog organa- PJ Podgorica dana 07.03.2011. godine izdata  lična karta za strance.

 Sud je procesnim rješenjem na glavnom pretresu odlučio da se ne prubavilja izvod iz kaznene evidencije za optuženog, budući da nadležni organi R. Albanije nijesu udovoljili zamolnici ovog suda za dostavljanje navedenog izvoda, od čijeg je pribavljanja odustao i zastupnik optužbe.

Činjenično stanje iz izreke presude utvrdjeno je provedenim dokazima.  
 Optuženi je u odbrani datoj na ponovljenom glavnom pretresu priznao izvršenje krivičnog djela stavljenog mu na teret, navodeći da je od izvjesnog Albanca, čiji identitet nije želio da otkrije,  angažovan da navedenim vozilom izvrši prevoz opojne droge do kupca, na destinaciji koja mu je ostala nepoznata, budući da je o kupcu i kranjem odredištu trebao da bude naknadno obavješten, ali je u navedenom spriječen  radnjama ovlašćenih policijskih službenika, koji su ga kritičnog dana u naselju Stari Aerodrom zatekli u parkiranom vozilu i  lišili slobode.Optuženi u odbrani na ponovljenom glavnom pretresu takodje ne spori  da je znao da prevozi predmetnu drogu, koji posao je prethodno dogovori sa  izvjesnim Albancem,  negirajući navode svoje ranije odbrane, da nije znao da prevozi drogu.

 Odbrana optuženog data na ponovljenom glavnom pretresu, potkrijepljena je provedenim dokazima, sadržinom citiranog zapisnika o pretresanju predmetnog vozila, iz kojeg se utvrdjuje da su kritičnog dana, ovlašćeni policijski službenici UP PJ Podgorica, u prtljažniku navedenog vozila pronašli 77,1 kg predmetne droge upakovane u 51 ručno pravljeni paket, koji su se nalazili u dva platnena džaka i jednoj putnoj torbi, a koja droga je  privremeno oduzeta od optuženog, što se utvrdjuje iz citiranih potvrda o privremenom oduzimanju predmeta.Nadalje, da je opisana biljna materija, opojna droga marihuana, utvrdjeno je iz citiranog izvještaja o vještačenju UP Forenzičkog centra Danilovgrad.

Držeći predmetnu drogu u navedenom vozilu, koju je drogu je prethodno preuzeo
u Podgorici, od njemu poznatog lica, sa namjerom da je  dalje transportuje do
kupca na odredjenoj distinaciji, o čemu je trebao naknadno da dobije
instrukcije od lica, čiji identitet nije želio da otkrije,   nesumnjivo je da
je optuženi kritičnog dana u navedenom vozilu držao drogu u svrhu njenog
daljeg prometovanja, u čemu je spriječen navedenim radnjama ovlašćenih
policijskih službenika.  
Nadalje, nesumnjivo je da je optuženi neovlašćeno preduzeo inkriminisane
radnje, tj. radi prodaje držao navedenu količinu marihuane, budući da je
Zakonom o proizvodnji i prometu opojnih droga propisano da je promet ove
supstance zabranjen, te da optuženi nema potrebno ovlašćenje nadležnog organa
za promet opojnih droga, dok je Rješenjem o utvrdjivanju spiska opojnih droga
(„Sl. List SRJ” br.44/02) marihuana proglašena  za opojnu drogu.  
Kod ovakvog činjeničnog utvrdjenja, nesumnjivo je da je optuženi postupao
umišljajno, svjestan da se radi o supstanci proglašenoj za opojnu drogu, te
svjestan da  neovlašćeno drži predmetnu marihuanu u svrhu njegnog
prometovanja, čime su u radnjama optuženog ostvarena sva bitna objektivna i
subjektivna obilježja bića predmetnog krivičnog djela stavljenog mu na teret,
za koje ga  je sud oglasio krivim.  
 Prilikom izbora vrste  i visine krivične sankcije, Sud je cijenio sve okolnosti iz čl. 42 KZ, koje su od uticaja da kazna bude manja ili veća, pa je od olakšavajućih okolnosti na strani optuženog, cijenio loše materijalne prilike - nezaposlen, dok je od otežavajućih okolnosti uzeo u obzir mogućnost povećanog stepena opasnosti ugrožavanja zaštićenog dobra-zdravlja ljudi izraženu kroz količinu predmetne droge  marihuane. Priznanje optuženog da je izvršio krivično djelo, sud ne može cijeniti kao olakšavajuću okolnost, imajući u vidu  postojanje nesumnjivih i brojnih dokaza na osnovu kojh je u konkretnom slučaju utvrdjena krivca optuženog. Imajući uz navedeno u vidu težinu učinjenog krivičnog djela, te  stepen krivične odgovornosti optuženog kao izvršioca, Sud je mišljenja da je odmjerena kazna zatvora u trajanju kao u izreci presude, neophodna i dovoljna za ostvarenje svrhe kažnjavanja, kako sa gledišta generalne, tako i sa gledišta specijalne prevencije, te da će uticati na optuženog da ubuduće ne vrši krivična djela, uticati na njegovo prevaspitavanje i imati vaspitni uticaj na druge da ne vrše krivična djela, kojom kaznom je izražena društvena osuda za krivično djelo i obaveza poštovanja Zakona, jačanje morala i uticaja na razvijanje društvene odgovornosti, čime će u potpunosti biti ostvarena svrha kažnjavanja iz čl. 32 KZ, a u okviru opšte svrhe izricanja krivičnih sankcija iz čl. 4 st. 2 istog Zakonika.

 Shodno čl. 51 KZ  vrijeme od kada se optuženi nalazi u pritvoru, u trajanju kao u izreci presude, pa nadalje, budući da mu je pritvor shodno čl. 175 st. 1 ZKP-a produžen nakon izricanja presude, uračunato je u izrečenu kaznu zatvora.

 Odluka o troškovima krivičnog postupka – paušala zasnovana je na odredbi čl. 229 ZKP-a. Troškovi krivičnog postupka se odnose na nagradu braniocu optuženog odredjenog po službenoj dužnosti u pretkrivičnoj fazi postupka, i odmjereni su u iznosu od 600,00 €, dok je paušal u iznosu od 50,00 € odmjeren srazmjerno dužini trajanja postupka, složenosti predmeta i imovnim prilikama optuženog.

 Shodno citiranim zakonskim odrebama, sud je prema optuženom izrekao mjeru bezbjednosti, oduzimanja navedene količine opojne droge –marihuane, kao predmeta čije oduzimanje je obavezno,  koja se opojna droga ima uništiti nakon pravosnažnosti presude.

Na osnovu navedenog, a u smislu citiranih zakonskih odredbi, odlučeno je kao u
izreci presude.  
VIŠI SUD U PODGORICI
Dana, 20.09.2011. godine  
ZAPISNIČAR,
S U D I JA,
  Mirela Piper
Ana Vuković  
PRAVNA POUKA
Protiv ove presude, dozvoljena je
žalba u roku od 15 dana od dana
prijema pismenog otpravka presude, preko ovog suda,
Apelacionom sudu Crne Gore.  
Za tačnost otpravka tvrdi i ovjerava
namještenik suda  
