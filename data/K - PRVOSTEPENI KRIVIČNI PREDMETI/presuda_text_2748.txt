K br. 16/2011
U IME NARODA
VIŠI SUD U PODGORICI, u vijeću sastavljenom od sudije Ane Vuković, kao
predsjednika vijeća, i sudija porotnika Ilije Ivanovića i Željka Kujovića, kao
članova vijeća, uz učešće zapisničara Piper Mirele, u krivičnom predmetu
protiv optuženog M. Ž., iz Bara, zbog krivičnog djela neovlašćena proizvodnja,
držanje i stavljanje u promet opojnih droga iz čl. 300 stav 1 Krivičnog
zakonika, odlučujući po optužnici VDT-a Podgorica, Kt. br. 264/10 od
27.01.2011. godine, nakon održanog glavnog javnog pretresa dana 01.04.2011.
godine, u prisustvu zastupnika optužbe V. R., zamjenika VDT-a Podgorica,
optuženog M. Ž. i njegovog branioca odredjenog po službenoj dužnosti, N. A.,
advokata iz Podgorice, nakon tajnog vijećanja i glasanja, donio je a dana
04.04.2011. godine javno objavio  
P R E S U D U
OPTUŽENI  
M.Ž., rodjen........ godine u B., sa prebivalištem u B., ul. B. br. ....
državljanin Crne Gore, završio srednju školu, kuvar, neoženjen, nezaposlen,
lošeg imovnog stanja, neosudjivan, bio u pritvoru od 29.12.2010. godine od
19,30 do 29.01.2011. godine.  
Na osnovu čl. 363 st. 1 tačka 3 Zakonika o krivičnom postupku,  
OSLOBADJA SE OD OPTUŽBE
Da je:  
Dana 29.12.2010. godine u Baru, neovlašćeno radi prodaje držao 1,69 grama
heroina – supstance proglašene za opojnu drogu Rješenjem o utvrdjivanju
opojnih droga ( »Sl. list SRJ« br. 44/02), koju opojnu drogu su upakovanu u  
osam paketića neto mase m1=0,18 g, m2=0,24 g, m3=0,24 g, m4=0,21 g, m5=0,18 g,
m6=0,20 g, m7=0,20 g, m8=0,24 g istog dana pronašli i oduzeli ovlašćeni
službenici Uprave policije – Područne jedinice Bar prilikom kontrole putnika u
taksi vozilu p.m.v. marke »Ford C-Max« reg. ......., u kojem vozilu se
optuženi nalazio kao saputnik, kojom prilikom je istu odbacio na asfaltnu
podlogu, a koja droga je bila namijenjena daljoj prodaji,  
- čime bi izvršio krivično djelo neovlašćena proizvodnja, držanje i
stavljanje u promet opojnih droga iz čl. 300 st. 1 Krivičnog zakonika.  
Troškovi krivičnog postupka u iznosu od 1.419,00 € padaju na teret budžetskih
sredstava suda.  
Na osnovu čl. 300 st. 7 Krivičnog zakonika, prema optuženom se izriče  
MJERA BEZBJEDNOSTI
ODUZIMA SE od optuženog M. Ž. 1,69 grama opojne droge – heroina, koja droga se
ima uništiti nakon pravosnažnosti presude.  
O b r a z l o ž e nj e
Optužnicom VDT-a Podgorica, Kt.br. 264/10 od 27.01.2011. godine, stavljeno je
na teret optuženom da je izvršio krivično djelo neovlašćena proizvodnja,
držanje i stavljanje u promet opojnih droga iz čl. 300 st. 1 KZ.  
Zastupnik optužbe je u završnoj riječi ostao u cjelosti pri podignutoj
optužnici, i predložio da sud optuženog za izvršenje navedenog krivičnog djelo
oglasi krivim i osudi po zakonu, budući da je provedenim dokazima utvrđeno da
je izvršio krivično djelo stavljeno mu na teret.  
Optuženi M.Ž. se prilikom saslušanja pred ovlašćenim službenikom policije, u
prisustvu branioca odredjenog po službenoj dužnosti,  branio ćutanjem.  U
odbrani datoj pred istražnim sudijom i na glavnom pretresu, naveo je da je
heroinski zavisnik već osam godina, da je godinu i po dana prije kritičnog
događaja boravio u Rusiji, gdje se lječio, da bi ponovo prije ljeta 2010.
godine počeo da konzumira heroin. Istakao je da je predmetni heroin i to 10
grama, za iznos od 150 €, kupio za lične potrebe, oko 3-4 mjeseca do pola
godine prije kritičnog dogadjaja, ne želeći da otkrije identitet prodavca iz
razloga lične i porodične bezbjednosti navodeći da nije imao namjeru da ga
prodaje   bilo kome. Pojasnio je da je tom prilikom kupio heroin u grumenima,
te da ga je prepakovao u 8 manjih paketiće ali ga nije potrošio jer je u
međuvremenu takođe kupovao još heroina. Preostalu količinu heroina ostavio je
na skrovitom mjestu – »šteku«, u blizini barske bolnice kod jednog stabla
masline. Dalje je naveo  da nije znao koje gramaže su predmetni paketići
heroina, već su mu u policiji saopštili da se radi o količini od 2 – 3 grama.
Istakao je da se sa njim kritičnom prilikom u taksi vozilu –koje je angažovao
da ga vozi do bolnice u Starom Baru nalazio i L.D., njegov drug iz Kotora,
koji kao i taksista, nemaju nikakve veze sa predmetnim heroinom. L. D. je
kritičnog dana, oko 16 časova, došao kod njega u Bar, nakon čega su zajedno
šetali po gradu, a potom je odlučio da ode do navedenog »šteka« u Starom Baru,
u namjeri da uzme svih 8 paketića  heroina, kako bi se obezbjedio za
predstojeće novogodišnje praznike. Za svo vrijeme vožnje do kritičnog mjesta
nije ni sa kim razgovarao telefonom, a paketiće sa heroinom je, nakon što ih
je uzeo, držao u ruci. Kada su policijski službenici zaustavili taksi vozilo i
izveli svu trojicu iz vozila, predmetni heroin je odbacio od sebe na asfaltnu
podlogu a kod njegovog druga L. pronađena su dva šprica. Dodao je da se kaje
samo zbog toga što je narkoman. Naveo je i da se od zavisnosti od heroina
liječio ne samo u Moskvi, već i u Domu zdravlja u Baru, kao i u Specijalnoj
bolnici za psihijatriju u Kotoru. Dalje je naveo da dnevno konzumira dva grama
heroina. Odgovarajući na postavljena pitanja, naveo je da je sam pripremio
pakovanja heroina, jer mu je »u krizi« lakše kada mu je doza već pripremljena,
dodajući da  da već 4 do 5 godina unazad, heroin konzumira intravenozno što je
razlog što je svog druga L.D. zamolio da mu u Budvi kupi predmetne špriceve,
budući da njemu radnici u apotekama u Baru, znajući da je narkoman, često
nijesu dali da kupi špriceve, saopštavajući mu da ih nemaju. Dodao je da je u
periodu od 2007. do 2008. godine bio zaposlen u »Security guard Popović« u
Baru, gdje je primao novčanu nadoknadu u prosječnom iznosu od 400 € mjesečno,
te da je prethodno bio na plovidbi, te radio i kao DJ, na kojij način je
takodje zarađivaio novac. Objasnio je da taksistu kojeg je angažovao za vožnju
nije poznavao, dok  sa L.D. iako se znaju od ranije, nije imao blisku
komunikaciju. Nije mu poznato da li L. konzumira narkotike, a kritičnog dana
su se u Baru našli po dogovoru, kako bi razgovarali o njegovom budućem
zaposlenju. Naveo je da je tokom navedene vožnje telefonirao  jednom drugu,
čiji identitet nije želio da otkrije a objašnjavajuí razlike u kazivanjima,
naveo je da  ovaj razgovor  nije vođen u vezi predmetne droge, zbog čega je
prilikom ranijeg saslušanja rekao da nije ni razgovarao telefonom. Pojasnio je
da je vožnju taksijem platio L., budući da je on u kritično vrijeme bio
nezaposlen, dok je L. bio u radnom odnosu. Dodao je da je predmetni heroin
namjeravao da konzumira u svom stanu, budući da su mu roditelji bili odsutni.
Kako je predmetni heroin kupio u čvrstom stanju – grumenu, te kako u to
vrijeme nije bio sam u stanu, u ulazu jedne zgrade razdijelio ga je u manje
paketiće. Njegov stan se nalazi u Makedonskom naselju u Baru, u B. ul. odakle
su on i L. taksijem krenuli do Starog Bara – odnosno mjesta gdje se predmetni
heroin nalazio sakriven, pa je nakon što je uzeo paketiće sa heroinom, rekao
taksisti da ih odveze nazad do njegove zgrade. Prigovarajući iskazu svjedoka
R. S., naveo je da nije tačno da ga je neko tokom vožnje do Starog Bara u
telefonskom razgovoru navodio gdje treba da se zaustave, budući da svoj grad
odlično poznaje, te da tema tog razgovora nije bila droga.  
U završnoj riječi, prihvatajući u cjelosti završnu riječ svog branioca, ostao
je pri navodima iznijete odbrane.  
Branilac optuženog M., N. A. je u završnoj riječi naveo da provedenim dokazima
nije utvrdjeno da je optuženi izvršio krivično djelo za koje se tereti, budući
da  se iz medicinske dokumentacije izdate na ime optuženog i nalaza vještaka
medicinske struke  utvrdjuje da je optuženi  zavistan od upotrebe opojnih
droga a takodje ni ostalim provedenom dokazima  nijesu potkrijepljeni navodi
optužnice da je predmetna opojna drogu bila namijenjena daljoj prodaji.
Predložio je da sud optuženog oslobodi od optužbe budući da nije dokazano da
je izvršio predmetno krivično djelo.  
Sud je u dokaznom postupku saslušao svjedoke R. S. i L.D., pročitani su
službena zabilješka UP PJ Bar od 29.12.2010. godine, potvrda o privremenom
oduzimanju predmeta od 29.12.2010. godine izdata od strane UP PJ Bar na ime
optuženog M. Ž., potvrda o privremenom oduzimanju predmeta od 29.12.2010.
godine izdata od strane UP PJ Bar na ime L.D., zapisnik o pretresanju stana i
drugih prostorija koje koristi M.Ž. sačinjen od UP PJ Bar Ku br. 539/10 od
30.12.2010. godine, potvrda o privremenom oduzimanju predmeta Ku br. 539/10 od
30.12.2010. godine izdata od strane UP PJ Bar na ime optuženog M. Ž.,
izvještaj o analizi UP Forenzičkog centra u Danilovgradu br. 5124/10 od
11.01.2011. godine, medicinska dokumentacija na ime optuženog, zdravstveni
karton izdat od strane ZIKS-a Podgorica na ime optuženog, nalaz i mišljenje
sudskog vještaka neuropsihijatrijske struke dr S. M. za optuženog M. Ž. od
18.03.2011. godine, izvršen je uvid u Radnu knjižicu izdatu dana 06.09.2000.
godine od strane Sekretarijata za opšte upravne poslove Opštine Bar na ime
optuženog, Pomorsku knjižicu izdatu dana 18.09.2003. godine na ime optuženog
od strane Lučke kapetanije Bar i izvod iz kaznene evidencije na ime optuženog
M. Ž. izdate od UP PJ Bar dana 16.03.2011. godine.  
Cijeneći navode optužbe i odbrane, te provedene dokaze, kako pojedinačno, tako
i u njihovoj medjusobnoj povezanosti, sud nalazi da nije dokazano da je
optuženi M.Ž. izvršio krivično djelo neovlašćena proizvodnja, držanje i
stavljanje u promet opojnih droga iz čl. 300 st. 1 KZ.  
Saslušan u svojstvu svjedoka, R. S. je prilikom saslušanja pred istražnim
sudijom ovog suda i na glavnom pretresu naveo da je zaposlen kao vozač taksija
u preduzeću »Star« te  da je kritičnog dana oko 18 časova od dispečera dobio
nalog za vožnju iz Makedonskog naselja do Starog Bara. Po dolasku u navedeno
naselje, u vozilo su ušla dva momka, od kojih je jedan, koji je sjeo na mjesto
suvozača imao barski naglasak,  i rekao mu da ih vozi do Podgrada u Starom
Baru. Na nekih 300 do 400 metara udaljenosti od mjesta gdje je trebao da ih
odveze, suvozač je pozvao nekoga telefonom, kada je čuo kako sagovorniku
opisuje gdje se trenutno nalaze, pominjući makadam, kontejnere, ulaz bolnice,
iz čega je zaključio da prima instrukcije o adresi. Momak koji je sjedio na
zadnjem sjedištu je imao bosanski naglasak, i u toku vožnje je samo jedanput
pitao »Jesmo li blizu« . Nakon što je  u jednom trenutku suvozoč  rekao »E,
evo tu smo«, zaustavio je vozilo kada je suvozač izašao iz vozila i zaputio se
u pravcu džamije, dok je on okrenuo vozilo i čekao ga, dok mu je momak koji je
sjedio pozadi platio  vožnju 5€. Nakon nekih pola minuta, suvozač se vratio u
vozilo i rekao mu da ih vozi nazad do Makedonskog naselja. Istakao je da po
povratku suvozača nije vidio ništa u njegovim rukama niti je vidio da je tokom
vožnje dodavo nešto drugom putniku samo  je čuo kako razgovaraju o cijeni
autobuske karte do Kotora. Dolaskom u blizini Osnovne škole »Meksiko«
zaustavili su ih uniformisani pripadnici interventne jedinice Policije, i
izveli iz vozila ali  nije vidio da je neko od ovih momaka tom prilikom
odbacio nešto od sebe. Policijski službenici su nakon toga izvršili pretres
vozila, kada je vidio da su kod zadnjeg lijevog točka taksi vozila pronašli
plastičnu kesu sa nekoliko malih zamotuljaka. Odgovarajući na pitanja, naveo
je da je kritičnom prilikom prvi put vidio optuženog i momka koji je sa njim
bio u društvu. Pojasnio je da je stekao utisak da je lice sa kojim je u toku
vožnje optuženi razgovarao, objašnjavao optuženom gdje treba da se zaustave,
te da on budući da  mu je adresa »Podgrad« bila poznata, nije od optuženog
tražio nikakvo dodatno pojašnjenje u vezi odredišta, niti se u navedeni
razgovor miješao. Naveo je da je optuženi po izlasku iz vozila krenuo udesno u
odnosu na vozilo, ali  njegovo dalje kretanje nije pratio, tako da nije vidio
da li se neko sastao sa optuženim, niti je u blizini primijetio prisustvo
nekog drugog lica.  
Saslušan u svojstvu svjedoka L.D. je pred istražnim sudijom naveo da je
optuženog M. upoznao u Budvi, gdje je dolazio ljeti, ali sa njim nikada nije
imao dogovor ili kontakt u vezi sa drogom. Prilikom upoznavanja su razmijenili
brojeve telefona, a optuženog je memorisao pod nadimkom M. Dalje je naveo da
ga je optuženi kritičnog dana pozvao i pitao da dodje u Bar kako bi popili
piće, na što je  pristao i pošao autobusom kod njega. Optuženi ga je takodje
zamolio  da mu u apoteci kupi dva šprica i dvije igle, što je takođe učinio,
ne pitajući ga u koju mu svrhu trebaju špricevi, pretpostavio je  da će ih
upotrijebiti da bi se drogirao, što mu nače, nije bilo poznato. Optuženi ga je
sačekao u Baru, nakon čega su otišli do zgrade u kojoj optuženi stanuje a
potom mu je optuženi saopštio da ima nekog posla kod džamije, gdje će se
zadržati minut a onda poći do grada, da bi potom optuženi  pozvao taksi, u
koji su obojica ušli. Optuženi je rekao taksisti da vozi do džamije, a zatim
je taksista zaustavio vozilo u blizini nekih kontejnera, gdje je optuženi
izašao iz kola, dok je on ostao da sjedi na zadnjem sjedištu i platio 5€
vožnju. Dalje je naveo da se optuženi ubrzo vratio, te da nije vidio da bilo
što nosi sa sobom. Špricevi koje  je prethodno kupio optuženom su se nalazili
kod njega, u džepu. Po povratku u vozilo, optuženi je rekao taksisti da ih
vozi nazad, međutim, usput ih je zaustavila policija. Nakon što su ih
službenici policije izveli iz vozila, čuo je da neko od njih pita »Čije je
ovo« i vidio je kada je jedan policajac sa asfalta podigao celofansku kesicu
dok su kod njega  pronađena dva šprica. Dodao je da je ranije koristio heroin,
ali da je prestao sa konzumiranjem nakon što je odslužio zatvorsku kaznu u
Banjoj Luci. Na glavnom pretresu, ponavljajući navode svog ranijeg iskaza,
pojasnio je da je iz Banja Luke, te da je optuženog je upoznao u jednom od
lokala gdje je on gostovao kao DJ, tako da  su se u periodu od 3 mjeseca prije
kritičnog događaja nekoliko puta srijetali. Pojasnio je da je svrha njegovog
susreta sa optuženim kritičnog dana bio razgovor oko zaposlenja optuženog, a
istovremeno je namjeravao da se u društvu optuženog iste večeri provede po
kafićima u Baru, te oko 20 časova vrati u Kotor. Dalje je pojasnio je da ga je
kritičnog dana  oko 14 časova, kada je doputovao autobusom u Bar,  optuženi
čekao kod diskonta u blizini autobuske stanice, odakle su pješke za nekih 10
minuta stigli do zgrade optuženog, nakon čega je optuženi  otišao do svog
stana, da bi se vratio za par minuta, za koje vrijeme ga je on čekao ispred
zgrade. Prije ulaska u zgradu, optuženi mu je rekao da će pozvati taksi, kako
bi završio neki svoj posao, ne precizirajući koji. Nije ga pitao o kakvom se
poslu  radi, ali je na osnovu dotadašnjeg poznanstva sa optuženim,
pretpostavio da to podrazumijeva da treba  nešto da preuzme, pokupi ili se
vidi sa nekim. Istakao je da između njih nije bilo nikakve priče o drogi.
Naveo je da je optuženi tokom vožnje u taksiju razgovarao sa nekim telefonom,
međutim, nije čuo sa kim, niti koja je bila tema tog razgovora. Po izlasku
optuženog ostao je da sjedi u vozilu, ali nije vidio gdje je optuženi pošao,
niti da li se sa nekim sastao, objašnjavajući dalje  da se optuženi za minut
vratio u taksi vozilo koje je  bilo parkirano na ulici.  
Iz citirane službene zabilješke, utvrđeno je da je sačinjena od strane
ovlašćenih policijskih službenika - pripadnika interventne grupe UP PJ Bar,
dana 29.12.2010. godine, a povodom službenih radnji koje su preduzli prilikom
pronalaska predmetnog zamotuljka sa opojnom drogom nakon zaustavljanja i
kontrole taksi vozila  marke »Ford C-Max« reg. ......., kojim je upravljao R.
S., te lišenja slobode suvozača u navedenom vozilu M. Ž.,  i lica koje je
zatečeno na zadnjem sjedištu, L. D. Prilikom zaustavljanja navedenog vozila
M.Ž. je odbacio zamotuljak od celofana iza zadnjeg dijela vozila, u kojem su
ovlašćeni policijski službenici pronašli 8 manjih zamotuljaka od pvc kese, dok
su kod L.D. pronašli u džepu pantalona 2 medicinska šprica i dvije fabrički
upakovane igle, koji predmeti su privremeno oduzeti od navedenih lica uz
izdate potvrde o oduzimanju.  
Iz citirane potvrde o privremenom oduzimanju predmeta na ime M. Ž., utvrđeno
je da su ovlašćeni policijski službenici UP PJ Bar dana 29.12.2010. godine, od
optuženog oduzeli zamotuljak od PVC kese, u kojem se nalazilo 8 manjih
zamotuljaka od PVC kese sa sadržajem praškaste supstance braon boje, mobilni
telefon marke »Nokia«, IMEI br. 353757040450841 sa Telenor SIM karticom za
broj 069 881 707, te mobilni telefon marke ...........»Nokia«, IMEI br.
355228/03/154997/3 sa T-Mobile SIM karticom za broj.......  
Iz citirane potvrde o privremenom oduzimanju predmeta na ime L.D., utvrđeno je
da su ovlašćeni policijski službenici UP PJ Bar dana 29.12.2010. godine, od
ovog lica oduzeli mobilni telefon marke »Samsung«, sa M-Tel SIM karticom za
broj......., dva manja plastična medicinska šprica sa dvije fabrički
zapakovane igle.  
Iz citiranog zapisnika o pretresanju stana i drugih prostorija koje koristi
optuženi M.Ž., utvrdjeno je da je sačinjen dana 30.12.2010. godine, kada je od
strane ovlašćenih policijskih službenika UP PJ Bar po naredbi istražnog sudije
Višeg suda u Podgorici obavljen pretres stana, koji se nalazi u ul. M. T. u
Baru. Stan je jednosoban i sastoji se od dnevnog boravka, spavaće sobe,
kuhinje, kupatila, terase i hodnika. Prilikom pretresa, na ormaru u spavaćoj
sobi, pronađena je Pro Monte SIM kartica za broj ........, zatim T-Mobile SIM
kartica IMSI br. 89381000830006782534, kao i jedan manji fabrički upakovan
medicinski špric. Navedeni predmeti su oduzeti, uz uredno izdatu potvrdu o
privremenom oduzimanju predmeta.  
Iz citiranog Izvještaja o vještačenju utvrdjeno je da je izvršena analiza osam
ručno pravljenih zamotuljaka od plastične kese sa sadržajem praškaste materije
svijetlo braon boje, neto mase: m1=0,18 g, m2=0,24 g, m3=0,24 g, m4=0,21 g,
m5=0,18 g, m6=0,20 g, m7=0,20 g i m8=0,24 g. Hemijskim analizama, rađenim
metodama preliminarnih hemijskih  testova, tankoslojne hromatografije,
infracrvene spektometrije i gasne hromatografije sa masenim spektrometrom, kod
svih dostavljenih uzoraka dokazan je sadržaj diacetilmorfina - heroina.
Diacetilmorfin - heroin je supstanca koja djeluje na centralni nervni sistem,
izaziva stanje zavisnosti i nalazi se na listi opojnih droga (Službeni list
SRJ br. 44/2002).  
Sudski vještak neuropsihijatrijske struke prof. dr S. M., je u nalazu i
mišljenju, naveo da je iz citirane medicinske dokumentacije – Otpusne liste sa
epikrizom Specijalne bolnice za psihijatriju Dobrota Kotor, Izvještaja
Specijalističke ordinacije »Ramax« iz Beograda i dva Izvještaja ljekara
specijaliste Doma zdravlja Bar, zdravstvenog kartona na ime optuženog M.Ž.,
dostavljenog od ZIKS-a Podgorica, te neposrednog psihijatrijskog pregleda
optuženog, koji je obavljen u ordinaciji vještaka, utvrdio da je optuženi
osoba prosječnih intelektualnih sposobnosti sa razvijenom politoksikomanskom
zavisnošću od upotrebe različitih psihoaktivnih supstanci, pretežno opijata –
heroina, a povremeno kokaina i alkohola. Prilikom neposrednog pregleda
optuženog vještak je konstatovao da su na podlakticama optuženog vidljivi
blijedi »tragovi« duž vena sa blijedim ožiljcima – posledice intravenoznog
konzumiranja heroina, dok dijagnoza infektologa (hepatitis »C«) potvrđuje
kontaminaciju nesterilnim špricevima. Vještak u svom nalazu dalje navodi da iz
priložene medicinske dokumentacije na ime M.Ž. proizilazi da je optuženi
liječen u Specijalnoj bolnici za psihijatriju u Dobroti u periodu od
05.07.2006. do 13.07.2006. godine, gdje je postavljena dijagnoza F 11 (duševni
poremećaji i poremećaji ponašanja uzrokovani upotrebom psihoaktivnih
supstanci),  što je  bila prva hospitalizacija optuženog, koja je uslijedila
zbog poremećaja njegovog ponašanja, kao posledice abuzusa heroina i
nemogućnosti uspostavljanja apstinencije. Kako je u toku detoksikacije
optuženi napravio recidiv, to je liječenje navedenog datuma obustavljeno.
Vještak je nadalje utvrdio da je optuženi, bez značajnijih rezultata, 2008.
godine liječn i u privatnoj ordinaciji »Ramax« u Beogradu,  koji medicinski
tretman je sproveden terapijom antagonistima opijata (»Naltrexon«), kao i
psihoterapeutskim metodama. Na poslednjim kontrolnim pregledima psihijatra u
DZ Bar, 2010. godine, potvrđena je dijagnoza zavisnosti o heroinu, sa
apstinencijalnom krizom, konzumiranje alkohola sa kokainom, dok je
laboratorijskim nalazom kod optuženog konstatovano oboljenje od hepatitisa
»C«. Dosadašnje liječenje optuženog, provedeno različitim metodama, nije dalo
vidljivih rezultata. Prilikom prijema u ZIKS, takođe je, pregledom od strane
psihijatra, konstatovano da je optuženi zavisnik o psihoaktivnim supstancama.
U konačnom, vještak je mišljenja da optuženi spada u kategoriju osoba sa
razvijenom politoksikomanskom zavisnošću o više psihoaktivnih supstanci,
pretežno heroinu, a povremeno kokainu i alkoholu. Vještak je naveo da  podatak
koji je dobio od optuženog – da je konzumirao dnevnu dozu heroina od jednog do
dva grama, odgovara prosječnoj dnevnoj dozi koju koriste narkomani, a koja
obično iznosi do 2 grama dnevno, što zavisi od čistoće, tj. koncentracije
heroina koji se prodaje na tržištu. Vještak je takodje mišljenja da je prema
optuženom potrebno primjeniti mjeru bezbjednosti obaveznog liječenja od
narkomanije, koja bi se sprovodila u bolničkim uslovima Specijalne bolnice za
psihijatriju u Dobroti, budući da je optuženi zavisnik o upotrebi
psihoaktivnih supstanci, te da dosadašnjim liječenjem nijesu postignuti
rezultati.  
Date nalaze i mišljenja, na koji stranke nijesu imale primjedbi, sud je u
cjelosti prihvatio kao stručne, objektivne i u skladu sa ostalim provedenim
dokazima  
Uvidom u citiranu Radnu knjižicu utvrđeno je da je optuženi M.  Lice sa
završenom srednjom školom, po zanimanju kuvar, te da je u periodu od
04.06.2007. do 31.07.2007. godine bio u radnom odnosu u DOO „Voli trade“
Podgorica, dok je u periodu od 16.02.2009. do 01.04.2009. godine bio zaposlen
u preduzeću „Guard Popović security“.  
Uvidom u citiranu Pomorsku knjižicu utvrđeno je da je optuženi M. u klasi
trgovačke mornarice osposobljen kao član plovidbene straže, da mu je za period
od 04.12.2003. do 04.12.2008. godine izdata pomorska viza koja je važila za
„sve zemlje svijeta“, sa neograničenim brojem putovanja, te da je u svojstvu
mornara na trgovačkim brodovima 08.12.2003. godine uplovljavao u ukrajinsku
luku Yuznhy, 08.06.2005. godine u egipatsku luku Port Said i 15.10.2007.
godine u luku Sv. Michula.  
Provedenim dokazima nijesu potkrijepljeni navodi optužbe da je optuženi M.Ž.
na način opisan u izreci presude izvršio krivično djelo koje mu je opužnicom
stavljeno na teret. Naime, optuženi ne spori da je kritičnog dana kod sebe
imao predmetnu količinu heroina te da ga je prilikom kontrole od strane
policije odbacio, medjutim ističe da je heroin bio namjenjen isključivo za
njegove potrebe, budući da je višegodišnji zavisnik o heroinu.  
Navodi odbrane optuženog, da je predmetni heroin bio namijenjen isključuivo za
njjegove potrebe, a ne u svrhu prodaje, nijesu opovrgnuti provedenim dokazima.
Naime, sud je na osnovu citiranog nalaza i mišljenja sudskog vještaka
neuropsihijatrijske struke, utvrdio da je optuženi osoba  sa  razvijenom
politoksikomatskom zavisnošću (psihičkom i fizičkom zavisnošću) usled
dugogodišnje upotrebe droga, pretežno heroina, kao  i alkohola. Dovodeći u
vezu mišljenje vještaka, da je  je uobičajena dnevna doza narkomana, koja
zavisi od čistoće heroina na tržištu oko 2 grama, sa činjenicom da je količina
heroina pronadjena kod optuženog, manja od 2 g, te imajući u vidu konkretne
okolnosti pronalaska predmetne droge, utvrdjene iz iskaza navedenih svjedoka,
citirane služnene zabilješke  i potvrde o privremenom oduzimanju predmeta, po
ocjeni suda nijesu potkrijepljeni navodi optužbe da je optuženi neovlašćeno
držao predmetni heroin u svrhu prodaje. Naime, u zakonito provedenoj
proceduri, ovlašćeni policijski službenici pronašli su  naprijed navedenu
količinu opisane praškaste materije koju je optuženi prilikom kontrole odbacio
od sebe, za koju je  citiranim vještačenjem utvrdjeno da se radi o opojnoj
drogi- heroinu. Imajući u vidu  pored navedenog i činjenicu da je  optuženi
odmah nakon navedenog lišen slobode, te da pretresom njegovog stana izuzev
navedenih nijesu pronadjeni drugi predmeti,  kao i da ne postoje dokazi koji
upućuju na eventualne kupce kojima je optuženh namjeravao da proda drogu,  to
nema dokaza da je optuženi predmetnu količinu heroína neovlašćeno držao radi
prodaje. Naime, saslušani svjedoci L. i R. nijesu vidjeli da se optuženi kada
je izašao iz taksi vozila sastao sa bilo kojim licem.Navedeni svjedoci tvrde
da je optuženi tokom vožnje prije nego što je izašao na navedeno mjesto,
razgovarao sa nekim mobilnim telefonom, što ni optuženi ne spori u odbrani na
glavnom pretresu, iako je prilikom saslušanja pred istražnim sudijom, naveo da
ni sa kim nije razgovarao. Objašnjavajući razlike u kazivanjima  optuženi je
naveo je da se telefonski razgovor koji je obavio tokom vožnje nije odnosio na
predmetnu drogu zbog čega je smatrao  da ga ne mora pominjati. Optuženi je u
odbrani na glavnom pretresu negirao navode svjedoka R. da mu je, tokom
telefonskog razgovora sagovornik objašnjavao gdje treba da se zaustave.Sud
nema razloga da sumnja u vjerodostojnost navoda svjedoka R., da je iz sadržine
razgovora optuženog sa izvjesnim sagovornikom, shvatio da je optuženi dobio
instrukcije gdje treba da se zaustavi, budući da se ovaj svjedok i optuženi od
ranije nijesu poznavali pa kako je svjedok kritičnom prilikom angažovan od
optuženog kao taksista, te imajući u vidu da je upravljajući navedenim
vozilom, objektivno bio u mogućnosti da čuje što je optuženi, koji je sjedio
na mjesto suvozača razgovarao, to nepristrasnost i vjerodostojnost njegovog
svjedočkog iskaza nije dovedena u sumnju.Shodno navedenom, neosnovani su
navodi odbrane optuženog o iznijetim razlozima zbog čega nije pominjao
navedeni telefonski razgovor, budući da je prilikom saslušanja pred istražnim
sudijom decidno tvrdio da tokom vožnje nije ni sa kim razgovarao. Telefonom.
Ni svjedok R. ni svjedok L. nijesu vidjeli da se optuženi po izlasku iz vozila
sastao sa bilo kojim licem, medjutim činjenica je da je, imajući u vidu
konkretne okolnosti, optuženi objektivno mogao  da se sastane sa izvjesnim
prodavcem heroina a da to ne vide navedeni svjedoci, budući da ni svjedok R.
ni L. nijesu izlazili iz vozila. Dovodeći u vezu navode svjedoka R. da je iz
telefonskog razgovora optuženog shvatio da se dogovara sa sagovornikom o
mjestu susreta, sud zaključuje da  se optuženi po izlasku iz vozila sastao sa
prodavcem i kupio predmetni heroin, čime su opovrgnuti navodi njegove odbrane,
da je heroin ranije sakrio na navedenom mjestu odakle ga je kritičnom prilikom
uzeo. Medjutim,   ova okolnost,  da je optuženi po izlasku iz vozila kupio
predmetni heroin, nije od uticaja na drugačiju odluku suda, budući da se iz
daljeg slijeda dogadjaja i konkretnih okolnosti, ne može zaključiti da je
heroin bio namjenjen daljoj prodaji. Naime, optuženi se odmah kako saglasno
tvrde oba svjedoka, vratio u vozilo, i rekao taksisti, svjedoku R., da ga vozi
nazad do Makedonskog naselja, mjesta gdje optuženi stanuje, odakle je
prethodno i započeta navedena vožnja, što je svjedok R., kako i sam navodi
učinio, čime su potkrijepljeni navodi optuženog, da je  namjeravao sa
predmetnom drogom da se uputi kući.Tokom te vožnje,  ovlašćeni policijski
službenici su zaustavili navedeno vozilo a zatim  pronašli predmetnu količinu
heroina koju je optuženo odbacio u blizini vozila, što optuženi ne spori.
Shodno navedenom,  imajući u vidu  činjenicu da je optuženi zavistan od
upotrebe narkotika, način pakovanja predmetnih zamotuljaka heroina, sam za
sebe nije dovoljan da sud zaključi da je heroin bio namjenjen prodaji. Naime,
kako saglasno navode svjedoci  R. i L., optuženi se po izlasku, nakon minuta
vratio u vozilo, a kako je pretresom optuženog pronadjen heroin,  koji je već
bio razmjeren u 8 paketića navedene gramaže to je nesumnjivo da  optuženi nije
vršio prepakivanje već je kupio predmetni heroin upakovan i razdijeljen  u
navedene paketiće.Takodje, okolnost da je svjedok L., kako sam navodi ranije
konzumirao narkotike, imajući u vidu dalje navode ovog svjedoka, da mu
optuženi čak nije rekao ništa u vezi predmetne droge, kao i samo prisustvo
ovog svjedoka kritičnom prilikom u društvu optuženog, ne mogu se dovesti u
vezu sa namjerom optuženog o prodaji predmetnog heroina. Takodje i činjenica
da su kod svjedoka L. pronadjeni navedeni špricevi i igle, budući da su bili
fabrički upakovani, kako to slijedi iz sadržine citirane službene zabilješke i
potvrde o privremenom oduzimanju predmeta izdate na ime ovog svjedoka, nije u
suprotnosti sa navodima odbrane optuženog da je zamolio L. da mu  ih kupi, što
svjedok L. takodje potvrdjuje. Kako se iskazi svjedoka   R. i L. u pogledu
okolnosti kritičnog dogadjaja kojem su prisustvovali u bitnom ne razlikuju, to
je sud njihove iskaze ocjenio kao vjerodostojne i objektivne.  
Shodno navedenom, sud je u konkretnom slučaju primjenom principa “U sumnji
blaže za okrivljenog”, optuženog oslobodio od optužbe, da je izvršio krivično
djelo stavljeno mu na teret citiranom optužnicom, budući da nije dokazano da
je optuženi predmetni heroin držao u svrhu prodaje.  
Nije od uticaja na drugačiju odluku suda ni činjenica da optuženi u kritično
vrijeme nije imao stalno zaposlenje, budući da je kako sam navodi povremeno
bio  zaposlen kod privatnika, koji poslovi sobzirom na njihov karkter nijesu
evidentirani u citiranoj radnoj knjižici.  
Shodno čl. 203 st. 1 ZKP-a, troškovi krivičnog postupka, a koji se odnose na
nagradu braniocu optuženog određenog po službenoj dužnosti, u pretkrivičnom
postupku u iznosu od 100,00€, nagradu sudskom vještaku medicinske struke u
iznosu od 209,00 €,  nagradu braniocu optuženog određenog po službenoj
dužnosti, advokatu A. N., u iznosu od 1100,00€, kao i putne troškove za
svjedoka u iznosu od 10,00  €, u ukupnom iznosu od 1409,00 €, padaju na teret
budžetskih sredstava Suda.  
Shodno citiranoj zakonskoj odredbi, sud je od optuženog oduzeo navedenu
količinu heroina, kao predmeta, čije oduzimanje je obavezno.  
Na osnovu navedenog, a u smislu citiranih zakonskih odredbi, odlučeno je kao u
izreci presude.  
VIŠI SUD U PODGORICI
Dana, 04.04.2011. godine
ZAPISNIČAR,
PREDSJEDNIK VIJEĆA-S U D I JA,
   Mirela Piper, s.r.
Ana Vuković, s.r.  
PRAVNA POUKA
Protiv ove presude, dozvoljena je
žalba u roku od 15 dana od dana
prijema pisanog otpravka presude, preko ovog suda,
Apelacionom sudu Crne Gore .  
Za tačnost otpravka tvrdi i ovjerava
namještenik suda  
