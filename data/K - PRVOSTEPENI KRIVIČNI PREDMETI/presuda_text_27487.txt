K. br. 56/12
U IME CRNE GORE
OSNOVNI SUD U ŽABLJAKU, kao prvostepeni krivični po predsjedniku suda Anđelić
Mihailu, uz sudjelovanje namještenika Šibalić Ikonije, u krivičnom predmetu
protiv okrivljenog R.G. iz Žabljaka, zbog krivičnog djela građenje objekata
bez građevinske dozvole iz čl. 326a Krivičnog zakonika, po optužnom predlogu
ODT iz Pljevalja Kt. br. 143/11 od 29. 11. 2012. godine, nakon usmenog, javnog
i glavnog pretresa održanog 20. 12. 2012. godine u prisustvu, ODT iz Pljevalja
Banović Miroljuba i okrivljenog , donio je i istog dana javno objavio
P R E S U D U
Okrivljeni R.G. , od oca M. i majke R. rođene D., rođen .... godine u Ž., sa
prebivalištem u mjestu rođenja, JMB ..., državljanin Crne Gore, završio
srednju školu, direktor DOO »E.t.« na Ž., oženjen, otac jednog djeteta,pismen,
srednjeg imovnog stanja ranije neosuđivan, protiv njega se ne vodi postupak za
drugo krivično djelo
K r i v j e
Što je
Dana 23. 05.2012.godine u naselju T., opština Žabljak, protivno članu 69
Zakona o uređenju prostora i izgradnji objekata (»Sl.list CG« broj 51/08), kao
investitor na svojoj katastarskoj parceli br.3088 i 3089 KO Žabljak I, započeo
građenje objekta dimenzija 8,03 x 13,97 m, ukupne površine 112 m2, bez
prethodno pribavljene građevinske dozvole, na način što je izvršio dogradnju
prizemnog objekta uz hotel »E.« i podigao – ozidao zid od betonskih blokova
visine 2,60 m u dužini od 3 m i u produžetku visine 3,80 m i zid dužine 3,30 m
i visine 3,80 m, pa je inspektor zaštite životne sredine inspekcijskim
nadzorom utvrdila naznačeno činjenično stanje i dana 11. 06.2012.godine
donijela rješenje o rušenju pomenutog objekta,
- čime je izvršio krivično djelo građenje objekata bez građevinske dozvole iz
čl. 326a Krivičnog zakonika /KZ/
- pa mu sud na osnovu navedenog zakonskog propisa i čl. 4, 5, 13, 15, 32, 36,
42, 45 tačka 3 i 46 st. 1 tačka 5, čl. 52, 53 i 54 KZ i čl. 226 st. 2 tačka 9
i st. 3 , čl. 229 st. 1 i čl. 374 Zakonika o krivičnom postupku / ZKP-a / i z
r i č e
USLOVNU OSUDU
Sa kojom mu utvrđuje kaznu zatvora u trajanju od 3 /tri / mjeseca i
istovremeno određuje da se ova kazna neće izvršiti ako osuđeni u roku od 1
godine ne učini novo krivično djelo.
Okrivljeni je dužan platiti na ime troškova krivičnog postupka iznos od 56,50
€ te na ime paušala iznos od 60 €, na žiro-račun Osnovnog suda u Žabljaku
br.505 – 10497 - 08 u roku od 15 dana po pravosnažnosti presude.
O b r a z l o ž e nj e
ODT iz Pljevalja optužnim predlogom Kt. br. 143/12 od 29. 11. 2012. godine,
dajući opis radnje izvršenja, pravno je ocijenio, da je okrivljeni počinio
krivično djelo građenje objekata bez građevinske dozvole iz čl. 326a Krivičnog
zakonika, na način, mjesto i u vrijeme kako je to bliže opisano izrekom
presude, predlažući da se okrivljeni nakon održanog glavnog pretresa za
počinjeno krivično djelo oglasi krivim i osudi po zakonu.
Okrivljeni u svojoj odbrani na glavnom pretresu je izjavio, da priznaje
činjenične navode optužnog akta ali da je sa svoje strane preduzeo sve mjere
da dobije građevinsku dozvolu i to kako za objekat hotela »E.« tako i za
pomoćni objekat – kotlarnice, pri čemu je u bitnom ukazao da je hotel počeo
graditi još 2003.godine i završio gradnju 2005. godine, te da se od tada
nadležnim organima u više navrata obraćao za izdavanje građevinske dozvole, pa
dalje, da je tokom 2012. godine započeo gradnju četvrtog zida dužine 14 metara
a koji dio je napravljen u produžetku objekta radi podizanja kotlarnice i
bazena za vodu i sve gornje sa namjerom da taj prostor koristi i za odlaganje
ogrevnog drveta, te da je pomenuti zid podigao 23. 05.2012. godine, da je imao
usmeno obavještenje od Opštine Žabljak da će opština za sve privremene objekte
do 100 m2 izdati saglasnost, te konačno, da mu je aktom Ministarstva održivog
razvoja i turizma dato obavještenje da za gornje radove nije potrebna
građevinska dozvola a u završnoj riječi je ukazao da je svjestan činjenice da
predmetne radove nije mogao preduzeti jer predhodno nije pribavio građevinsku
dozvolu ni za objekat hotela »E.« a samim tim ni za pomoćni tj. prateći
objekat i ostavio na ocjenu sudu svoju odgovornost.
Sud je u dokaznom postupku proveo dokaze: saslušao svjedoka Č.Z., inspektora
zaštite prostora, pročitao zapisnik o inspekcijskom nadzoru br. 1003-33/12 od
23.05.2012.godine, Službenu zabilješku UP Ispostava Žabljak br. 241/12-623 od
23.05.2012.godine, Rješenje Ministarstva održivog razvoja i turizma br.
1303/2-95/12 od 11.06.2012.godine, nalaz i mišljenje vještaka Č.M. i izvršio
uvid u skicu lica mjesta od 29. 11.2012. godine, izvršio uvid u list
nepokretnosti – prepis br. 1580 KO Žabljak I od 20.04.2012.godine, pročitao:
rješenje Ministarstva za ekonomski razvoj br. 01-2702/07 od 23. 04.2008.
godine, obavještenje br. 032/05-04-1535 od 01.08. 2005.godine, zahtjev upućen
Sekretarijatu za urbanizam, građevinarstvo, stambene i komunalne poslove,
opštine Žabljak od 31. 10. 2006. godine, Odluku Skupštine opštine Žabljak br.
350/05-01-1203 od 08. 06.2005. godine, ugovor br. 032/05-04-2200 od 07.
11.2005. godine, izvršio uvid u urbanističko tehničke uslove Ministarstva za
ekonomski razvoj br. 01-2702/2-07 od 23.04. 2008. godine sa izvodom iz
generalnog urbanističkog plana Žabljak, izvršio uvid u fotodokumentaciju UP –
Ispostava Žabljak br.3-27/12 od 23.05. 2012.godine, pročitao: zahtjev za
izgradnju pomoćnog objekta upućen Sekretarijatu za stambeno komunalne i
građevinske poslove opštine Žabljak od 24. 05. 2012. godine,odgovor
Ministarstva održivog razvoja i turizma od 13. 06. 2012. godine, te pročitao
izvještaj iz kaznene evidencije UP Ispostava Žabljak br.245/12-771/1 od 21.06.
2012. godine za okrivljenog.
Iz iskaza svjedoka Č.Z. inspektora zaštite prostora, zapisnika o inspekcijskoj
kontroli inspektora zaštite prostora br. 1003- 33/12 od 23. 05. 2012. godine,
službene zabilješke UP Ispostava Žabljak br. 241/12- 623 od 23. 05. 2012.
godine, l.n. br. 1580 za KO Žabljak 1, rješenja Ministarstva održivog razvoja
i turizma od 11. 06. 2012.godine, rješenja Ministarstva za ekonomski razvoj od
23. 04.2008. godine, nalaza i mišljenja vještaka geodetske struke, te skice
lica mjesta po istom vještaku proizilazi, da je Č.Z. kao inspektor u okviru
redovnih aktivnosti a po pitanju kontrole nedozvoljene gradnje na području
opštine Žabljak, dana 23. 05. 2012.godine novembra 2011. godine izlazila na
lice mjesta u mjestu »T.« i zapisnički konstatovala nedozvoljenu gradnju a na
objektu su tada bili neki radnici koji su izvodili radove, da joj je
investitor rekao da se radi o pomoćnom objektu i da ne posjeduje dozvolu za
gradnju objekta, te da je donijela rješenje kojim naređuje da se u roku od tri
dana poruši zid dimenzija bliže označen zapisnikom i optužnim aktom, odnosno u
izreci presude, te da je na gornje rješenje okrivljeni izjavio žalbu koja mu
je odbijena od strane drugostepenog organa radi čega je prvostepeno rješenje
postalo pravosnažno i izvršno, pa dalje proizilazi, da se predmetne parcele u
katastru nepokretnosti opštine Žabljak vodi u l.n. br. 1680 KO Žabljak I pod
brojem 3088 i 3089, ukupne površine 808 m2 i upisane su 1/1 kao svojina
optuženog, pa dalje, da je optuženom odobrena lokacija još 2008. godine za
izgradnju poslovnog objekta na gornjim parcelama a odlukom Skupštine opštine
Žabljak od 08.06.2005. godine prenijeto pravo okrivljenom na trajno korišćenje
građevinskog zemljišta uz naknadu gdje se posebnim ugovorom od 7. 11. 2005.
godine optuženi obavezao opštini Žabljak da pribavi odobrenje za gradnju i za
tri godine završi građevinske radove na objektu, te konačno da dimenzije
započetog objekta iznose 8,03 x 13,97m, i imaju ukupnu upovršinu 112 m2 a sa
ostalim dimenzijama kao u izreci presude.
Sud je u cjelosti prihvatio gornje dokaze kao jasne, nesumnjive i istinite a
koji svoju podlogu nalaze u drugim provedenim dokazima a između ostalog i u
odbrani okrivljenog odnosno zahtjevima i obavještenjima vezanim za postupak
legalizacije gornjeg objekta, pri čemu gornjim dokazima stranke nijesu
prigovorile.
Sud je cijenio i ostale provedene dokaze a naročito obavještenje Ministarstva
održivog razvoja i turizma od 13.06. 2012.godine, pa je zaključio da predmetno
obavještenje u postojećim okolnostima ne može prihvatiti a po pitanju da za
predmetni započeti objekat nije potrebna građevinska dozvola a gornje u
uslovima jer ni glavni objekat tj. hotel „E.“ u vlasništvu okrivljenog nema
građevinsku dozvolu, niti se radi o adaptaciji ovoga objekta već o dogradnji
uz objekat od čvrstog građevinskog materijala, pa samim tim se ne može dalje
tumačiti, da za pomoćni objekat glavnog objekta, koji nije legalizovan, nije
potrebna građevinska dozvola. Ostali dokazi cijenjeni su kao irelevantni i bez
uticaja na drugačiju odluku.
Odbranu okrivljenog sud je cijenio na način, što je istu djelimično prihvatio,
a posebno u uslovima gdje on ukazuje da priznaje činjenične navode optužnog
akta tj. da ne spori činjenice vezane za gradnju objekta, vrijeme gradnje ,
dimenzije objekta, te da za sve gornje ne posjeduje građevinsku dozvolu kako
za glavni objekat – hotel »E.« , tako i za pomoćni objekat, za koji je vezana
konkretna inkriminisana radnja. Činjenica da je okrivljeni u više navrata
pokretao proceduru radi dobijanja građevinskih dozvola, kako za glavni objekat
( hotel), tako i za pomoćni objekat koji je predmet optuženja, ne izvinjava
okrivljenog, niti amnestira od odgovornosti za inkriminisanu radnju, radi čega
njegovu odbranu u ovom dijelu jer se nije izjasnio o krivici, sud nije
prihvatio i cijenio je kao sračunatu na ublažavanje odgovornosti.
Na osnovu savjesne i brižljive ocjene provedenih dokaza, te djelimičnog
priznanja okrivljenog a cijeneći sve u smislu čl. 17 i 370 ZKP-a sud je na
pouzdan način utvrdio, da je okrivljeni dana 23. 05.2012.godine u naselju T.,
opština Žabljak, protivno članu 69 Zakona o uređenju prostora i izgradnji
objekata (»Sl.list CG« broj 51/08), kao investitor na svojoj katastarskoj
parceli br.3088 i 3089 KO Žabljak I, započeo građenje objekta dimenzija 8,03 x
13,97 m, ukupne površine 112 m2, bez prethodno pribavljene građevinske
dozvole, na način što je izvršio dogradnju prizemnog objekta uz hotel »E.« i
podigao – ozidao zid od betonskih blokova visine 2,60 m u dužini od 3 m i u
produžetku visine 3,80 m i zid dužine 3,30 m i visine 3,80 m, pa je inspektor
zaštite životne sredine inspekcijskim nadzorom utvrdila naznačeno činjenično
stanje i dana 11. 06.2012.godine donijela rješenje o rušenju pomenutog
objekta.
Pravnom ocjenom ovako utvrđenog činjeničnog stanja, sud nalazi da se u radnji
okrivljenog stiču svi bitni elementi krivičnog djela građenje objekata bez
građevinske dozvole iz čl. 326a Krivičnog zakonika, koje djelo čini svaki onaj
ko protivno propisima o izgradnji objekata, planiranju i uređenju prostora
započne građenje objekta bez predhodno pribavljene građevinske dozvole ili
gradi objekat suprotno izdatoj građevinskoj dozvoli i tehničkoj dokumentaciji
ili odluci nadležnog organa o zabrani građenja. Odredbom čl. 69 Zakona o
uređenju prostora i izgradnju objekata predviđeno je, da se objekat može
graditi na osnovu građevinske dozvole i tehničke dokumentacije. Dakle, gornja
blanketna norma upućuje na zaključak, da je okrivljeni djelo učinio sa
direktnim umišljajem kao predviđenim oblikom vinosti, jer je bio svjestan da u
konkretnom slučaju ne posjeduje građevinsku dozvolu radi započinjanja gradnje
pomoćnog objekta na parcelama koje su upisane kao njegova svojina , pa je
uprkos svemu okrivljeni tu radnju i preduzeo, a bez uticaja na ovaj zaključak,
je tumačenje resornog ministarstva da u konkretnom slučaju nije potrebna
građevinska dozvola a ovo jer bi se takvo tumačenje moglo prihvatiti samo za
slučaj da glavni objekat u vlasništvu okrivljenog ima građevinsku dozvolu i da
se radi u konkretnom o radovima na adaptaciji postojećeg objekta a što ovdje
nije slučaj. Na taj način okrivljeni je u svom subjektivnom odnosu prema djelu
imao i svijest i volju da djelo učini tj. i prije započetih radova na pomoćnom
objektu bio je svjestan da nema građevinsku dozvolu ni za glavni objekat, pa
na taj način ne može vršiti ni izgradnju pomoćnog objekta, odnosno preduzimati
bilo kakve građevinske radove vezano za bolje korišćenje glavnog objekta, pa
je uprkos svemu takve radnje i preduzeo čime je ostvario i zabranjenu
posledicu.
Prilikom odlučivanja o vrsti i visini kazne, sud je imao u vidu svrhu
kažnjavanja, stepen krivice i druge okolnosti predviđene u čl. 42 KZ pa je od
olakšavajućih okolnosti koje je cijenio kao osobito olakšavajuće, uzeo da
okrivljeni ranije nije osuđivan i da je djelimično priznao počinjeno djelo, da
je otac jednog maloljetnog djeteta, da je pokrenuo postupak za legalizaciju
objekta, da se radi o pomoćnom objektu, te mu je predhodno ublažavajući
zaprijećenu kaznu shodno čl. 45 st. 3 i čl. 46 st. 1 tačka 5 KZ izrekao
uslovnu osudu kojom joj je utvrđena kazna zatvora u trajanju od tri mjeseca sa
odgodom izvršenja na period od jedne godine.Po ocjeni ovoga suda sa označenom
krivičnom sankcijom će se postići svrha kažnjavanja u smislu generalne i
specijalne prevencije shodno čl. 4 i 32 KZ, jer je sud uvjerenja da se realno
može očekivati u postojećim okolnostima da će upozorenje dovoljno uticati na
učinioca da ne vrši krivična djela.
Sud je okrivljenog obavezao da plati troškove krivičnog postupka u iznosu od
56,50 € koji se odnose na troškove vještaka geodetske struke Č.M. za dati
nalaz i mišljenje, te da plati paušal u iznosu od 60 € a ovo imajući u vidu
trajanje, složenost postupka i imovno stanje okrivljenog, a gornje shodno
čl.226 i 229 ZKP-a.
Sa iznijetog odlučeno je kao u dispozitivu.
OSNOVNI SUD U ŽABLJAKU, dana 20. 12. 2012. godine
ZAPISNIČAR PREDSJEDNIK SUDA
Ikonija Šibalić, s.r. Mihailo Anđelić,s.r.
PRAVNA POUKA:
Protiv ove presude dozvoljena je žalba
U roku od 8 dana po prijemu pismenog
otpravka iste, preko ovog suda Višem
sudu Bijelo Polje.