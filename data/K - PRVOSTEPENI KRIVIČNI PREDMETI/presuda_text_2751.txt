OSNOVNI SUD U ROŽAJAMA
K.br.152/11.
U IME CRNE GORE
OSNOVNI SUD U ROŽAJAMA i to Predsjednik suda Camić Zahit, kao sudija
pojedinac, sa zapisničarem Burdžović Adisom, odlučujući po optužnom predlogu
Osnovnog Državnog Tužilaštva iz Rožaja Kt.br.167/11. od 08.septembra 2011.
godine, protiv okrivljenog N. A. iz Rožaja, zbog krivičnog djela kradje iz čl.
239.st.1. u vezi čl. 23. st.2. Krivičnog Zakonika, nakon održanog glavnog i
javnog pretresa u prisustvu Zamjenika Osnovnog Državnog Tužioca Selmanović
Armina iz Rožaja, branioca okrivljenog advokata Kalač Nuša iz Rožaja i
okrivljenog, dana 27.9.2011. godine, donio je i javno objavio
P R E S U D U
Okrivljeni N. A., JMBG ., od oca R. i majke F., rodj. M., rodjen ..godine, u
Rožajama, živi u naselju Baza, opština Rožaje, drž. CG, razumije Crnogorski
jezi, a maternji mu je Bosanski jezik, pismen, završio SSS, nezapošljen,
neoženjen, srednjeg imovnog stanja, neosudjivan.
K R I V J E
Što je:
dana 05.9.2011. godine, oko 15,00 h, iz kruga AD "Gornji Ibar" Rožaje u
Rožajama, zajednički sa maloljetnim K. A. u namjeri da sebi pribavi
protivpravnu imovinsku korist oduzeo tudje pokretne stvari i to: dva asihrona-
sporohodna elektro motora, vrijednosti 450 eura, koji su vlasništvo Vlade Crne
Gore AD Gornji Ibar Rožaje, na način što su kroz zatvorena vrata ušli u
objekat Panela i sa poda oduzeli demontirane elektromotore koji su se nalazili
u blizini ulaznih vrata, a zatim ih odnijeli do Aldemirovog vozila "Ford" tip
Eskord, sa kojim su se udaljili u nepoznatom pravcu,
-čime je kao sa izvršilac izvršio krivično djelo kradje iz čl. 239.st.1. u vezi čl. 23.st.2. Krivičnog Zakonika.
Pa mu sud na osnovu pomenutog zakonskog propisa, primjenom čl.
3.4.13.15.32.36.52.53. Krivičnog Zakonika i čl. 226.229. i 374. Zakonika o
Krivičnom Postupku i z r i č e
USLOVNU OSUDU
Kojom mu utvrdjuje kaznu zatvora u trajanju od 45 (četrdesetpet) dana i
istovremeno odredjuje da se ista neće izvršiti ukoliko osudjeni u roku od
jedne godine dana ne izvrši novo krivično djelo.
Da plati ovom sudu na ime troškova krivičnog postupka iznos od 82,50 eura i na
ime paušala iznos od 40 eura, u roku od 15 dana po pravnosnažnosti ove
presude.
O b r a z l o ž e n j e
ODT iz Rožaja podnio je optužni predlog Kt.br.167/11. od 08. septembra 2011.
godine, protiv okrivljenog N. A. iz Rožaja, zbog krivičnog djela kradje iz čl.
239.st.1. u vezi čl. 23. KZ.
Na glavnom pretresu Zamjenik ODT-a iz Rožaja precizirao je činjenični opis iz
optužnog predloga kao u izreci presude. Istakao je da je izvedenim dokazima
utvrdjeno da je okrivljeni izvršio krivično djelo koje mu se optužbom stavlja
na teret. Predložio je da sud istog oglasi krivim za izvršeno krivično djelo i
izrekne mu uslovnu osudu kojom će mu utvrditi kaznu zatvora u trajanju od 45
dana i odrediti da se ista neće izvršiti ukoliko isti u roku od jedne godine
dana ne izvrši novo krivično djelo.
Zaštitnik imovinsko pravnih interesa Crne Gore podneskom Rz.br.40/11. od
27.9.2011.godine pridružio se krivičnom gonjenju ODT-a iz Rožaja u odnosu na
okrivljenog.
Branilac okrivljenog adv. Kalač Nušo istakao je: da izvedenim dokazima nije
utvrdjeno da je okrivljeni počinio krivično djelo za koje se optužuje. Da se
optužba zasniva isključivo na iskazu svjedoka Dedeić Envera, čiji je iskaz
nejasan, protivrječan i kontradiktoran. Predložio je da sud okrivljenog
oslobodi od optužbe.
Okrivljeni N. A.na glavnom pretresu u svojoj odbrani istakao je u svemu kao na
zapisniku Kt.br.167/11. od 06.9.2011. godine pred ODT-om u Rožajama u kojem je
istakao: da je dana 05.9. ove godine vozilom marke "Ford" tip Eskord, boje
trula višnja došao u grad. Ne zna oznaku registarsku vozila, ali zna da je
oznaka RO. Uzeo je kod kuće K. A. da se zajednički voze po gradu. Vozilo su
parkirali u blizini AD "Gornji Ibar" i pošli pješice prema gradskom trgu.
Primijetili su D. E. da trči za njima. Oko 15 h, bili su u kafe baru Tajson i
vratili se kući. Kada je došao kod kuće De. F. jekazao da ga je E. prijavio u
policiji. Pošao je kod E. da ga pita zbog čega je to uradio te mu je isti
kazao da ga je prijavio kao i A., što su oduzeli elektromotore kojih nije bilo
u pogonu, a da je kasnije iste našao na mjestu gdje su i ranije stajali. Nije
izvršio krivično djelo sa A. koje mu se optužbom stavlja na teret. Vozilo
kojim je upravljao pomenutog dana nije bilo registrovano. Od F.je saznao da su
Elektromotori bili u krugu Panela AD Gornji Ibar, a da iste nije oduzeo.
Na glavnom pretresu sud je izveo dokaze: saslušanjem u svojstvu svjedoka D.
E., u svojstvu vještaka mašinske struke saslušao Murić Sameta, pročitao
zapisnik o izvršenom uvidjaju Ispostave Rožaje od 05.9.2011. godine i od
06.9.2011.g, pročitao izvještaj Krim. tehnike Ispostave Rožaje br.181/2011. od
06.9.2011. godine, izvršio uvid u fotodokumentaciju Ispostave Rožaje od 05.9.
i 06.9.2011. godine i u izvod iz kaznene evidencije na ime okrivljenog, dok
nije izveo dokaz saslušanjem u svojstvu svjedoka Kalač Almina jer se
izvodjenje ovog dokaza pokazuje suvišnim u odnosu na izvedene dokaze i
utvrdjeno činjenično stanje.
Svjedok D. E.r istakao je : da radi u službi obezbjedjenja "Gard Sekuriti".
Dana 05.9.ove godine obezbjedjivao je objekte AD "Gronji Ibar". U krugu
preduzeća kroz koji prolazi magistralni put vidio je parkirano putničko vozilo
i da ga dva momka prate. Kada je primio smjenu u pogonu Panel, primijetio je
demontirana dva elektromotora pored vrati pogona. Oko 15 h, primijetio je da
je vozilo koje je bilo prethodno parkirano na putu pomjereno i da se nalazi u
blizini pogona "Panel". Vidio je dva momka koja su ga prethodno pratila da iz
tog objekta iznose dva elektromotora i da su ih stavili u gepek tog vozila.
Iste je glasno upozorio da se ne udaljavaju, ali su se isti udaljili. Čuli su
ga kada ih je upozoravao da stanu. Vidio je kada je okrivljeni sjeo za
upravljač tog vozila, a njegov drug na mjestu suvozača. Vozilo je bilo crvene
boje. Prethodno je upoznao policiju da ga dva momka prate po krugu i kada su
se isti udaljili vozilom, o tome je ponovo obavijestio policiju. Policiji je
kazao da se radi o okrivljenom kojeg poznaje i o K. A.. U policiji je u vezi
ovoga dao izjavu. Kada se ponovo vratio u krug preduzeća vidio je da su ova
dva elektromotora vraćena u pogon "Panel", ali na drugom mjestu, za razliku od
onog mjesta gdje ih je našao kada je primio smjenu. Ubijedjen je da je
okrivljeni sa svojim drugom te elektromotore uzeo i stavio ih u vozilo. U
policiji je našao okrivljenog i istog je prepoznao. Nije mu poznato ko je
motore vratio dok se nalazio u policiji. Da je tog dana kod njega kod kuće
došao okrivljeni i pitao ga u vezi ovoga, te je istom saopštio da u vezi toga
nemaju šta da razgovaraju i saopštio mu da je on ove elektromotore uzeo.
Sud je cijeneći iskaz okrivljenog i izvedene dokaze pojedinačno i u vezi sa
ostalim izvedenim dokazima, te je na osnovu takve ocjene utvrdio činjenično
stanje opisano u izreci presude.
Utvrdjeno činjenično stanje proizilazi iz iskaza svjedoka E. čiji je iskaz sud
prihvatio kao tačan, objektivan i kao takav saglasan ostalim izvedenim
dokazima, a u odlučnim činjenicama i sa iskazom okrivljenog.
Naime, iz iskaza ovog svjedoka se vidi da je on pomenutog dana kada je došao u
smjenu u preduzeću AD "Gornji Ibar" , gdje radi na obezbjedjenju u pogonu
Panel, primijetio dva elektromotora demontirana odložena pored vrata. Da je na
ulici koja prolazi kroz krug preduzeća primijetio parkirano vozilo crvene boje
i dva momka koji su ga pratila prilikom kretanja. Da je u vezi ta dva momka
obavijestio policiju da ga prate, a nakon toga vidio je kada su isti ušli u to
vozilo i otišli. Vozilo je vidio pored pogona Panel parkirano i ova dva momka
da elektromotore iz tog pogona stavljaju u gepeku vozila. Da je iste glasno
upozorio da se ne udaljavaju na šta se isti nijesu obazirali već je okrivljeni
sjeo za upravljač vozila, a drugi momak na mjesto suvozača i udaljili se.
Obavijestio je policiju u vezi toga. Kada je pošao u policiju da da izjavu
našao je okrivljenog u policiji, kojeg dobro poznaje. Kada se vratio iz
policije u pogonu "Panel" našao je elektromotore odložene na drugom mjestu.
Kod njegove kuće je istog dana došao okrivljeni i pitao ga u vezi ovoga te mu
je odgovorio da sa njim nema šta da razgovara i predočio mu da je on uzeo te
elektromotore. Imajući u vidu iskaz ovog svjedoka sud je isti u potpunosti
prihvatio jer je u svemu saglasan ostalim izvedenim dokazima i u bitnim
činjenicama i sa iskazom okrivljenog.
Okrivljeni ne spori činjenicu da je pomenutog dana bio u društvu sa K. A.. Da
je upravljao putničkim vozilom koje je parkirao na ulici koja prolazi kroz AD
Gornji Ibar i da je isto boje trula višnja. Da je oko 15 h, to vozilo stavio u
pogon i da je tog istog dana saznao da je prijavljen u policiji od strane E.
kod čije kuće je pošao da ga pita zbog čega. Da mu je E. kazao da je istog
prijavio kao i njegovog druga u vezi oduzimanja elektromotora, koje je kasnije
našao u pogonu. Iskaz okrivljenog u ovom dijelu sud je prihvatio i isti uzeo
kao dokaz, jer je u svemu potvrdjen iskazom svjedoka E.. Medjutim, njegov
iskaz u preostalom dijelu sud nije mogao prihvatiti jer je isti usmjeren i
sračunat ka izbjegavanju krivičnopravne odgornosti i kao takav suprotan
izvedenim dokazima.
Vještak mašinske struke Murić Samet dipl. ing. mašinstva u svom nalazu i
mišljenju istakao je da je prilikom uvida u elektromotore i fotodokumentaciju
utvrdio da se radi o dva elektromotora asihrona sprohodna. Da je jedan jačine
16 kv, sa 1460 obrtaja u minuti, težine 11,5 kg, a drugi je jačine 7,5 kv, sa
1445 obrtaja u minuti težine 7,8 kg. Da su isti korišćeni duže vrijeme i da su
u relativno lošem stanju. Da je njihova cijena koštanja na dan 05.9.2011.
godine ukupno 450 eura. Nalaz i mišljenje ovog vještaka sud je prihvatio kao
tačan, stručan, objektivan i kao takav ničim nedoveden u sumnju.
Iz utvrdjenog činjeničnog stanja sud je našao da su u radnjama okrivljenog
sadržani svi bitni elementi krivičnog djela kradje iz čl. 239. st. 1. u vezi
čl. 23. st.2. KZ izvršenog na način, vrijeme i mjestu kako je to opisano u
izreci presude. Naime, okrivljeni je pomenutog dana po prethodnom dogovoru sa
maloljetnim A. u namjeri da sebi pribavi protivpravnu imovinsku korist oduzeo
pokretne stvari i to dva elektromotora koji su vlasništvo Vlade Crne Gore - AD
Gornji Ibar Rožaje, na način što je isti oduzeo iz objekta gdje su bili
demontirani i nalazi se u blizini ulaznih vrata, nakon čega su ih stavili u
vozilo marke "Ford" tip eskord i udaljili se u nepoznatom pravcu. Kod
okrivljenog i maloljetnog A. postojao je prethodni dogovor o zajedničkom
izvršenju ovog djela jer su zajednički djelovali u vezi oduzimanja
elektromotora i izvršenje ovog krivičnog djela su htjeli kao zajeničko, te su
u konkretnom slučaju postupali kao saizvršioci. Da su ovi elektromotori
vraćeni u istom pogonu nakon što je svjedok E. pošao u policiju i ovo prijavio
s tim što je okrivljeni kao i A. prethodno bio upozoren od strane E., dok su
elektromotore stavljali u vozilo, da to ne čine i da se ne udaljavaju našta su
se isti oglušili.Da su isti dok je svjedok išao u policiju iste vratili u
pogonu odakle su ih oduzeli gdje ih je E. našao kad se vratio u krug
preduzeća. Okrivljeni je postupao na ovaj način sa umišljajem i bio svjestan
da oduzima tudje pokretne stvari u namjeri pribavljanja protivpravne imovinske
koristi u iznosu od 450 eura koliko isti i vrijede, te je pristao na izvršenje
istog. Kako su u radnjama okrivljenog sadržani svi bitni elementi krivičnog
djela kradja iz čl. 239.st.1. KZ u vezi čl. 23. st.2. KZ, to ga je sud za
izvršeno krivično djelo oglasio krivim, pošto je našao da nema elemenata koji
bi isključivali njegovu krivičnopravnu odgovornost i izrekao mu uslovnu osudu
kojom mu je utvrdio kaznu zatvora u trajanju od 45 dana i istovremeno odredio
da se ista neće izvršiti ukoliko isti u roku od jedne godine dana ne učini
novo krivično djelo.
Predmet ocjene suda bila je i teza advokata - branioca okrivljenog , pa istu
sud nije mogao prihvatiti jer je suprotna utvrdjenom činjeničnom stanju.
Prilikom izricanja ovakve vrste i visine krivične sankcije , sud je imao u
vidu svrhu uslovne osude u okviru opšte svrhe krivičnih sankcija, ličnost
izvršioca ovog krivičnog djela, da je postao tek punoljetan , njegovo vladanje
prije izvršenog krivičnog djela , njegove lične i materijalne prilike, pa mu
je sud u tom smislu izrekao uslovnu osudu ubijedjen da će se upozorenjem uz
prijetnju kaznom sa istom dovoljno uticati na okrivljenog da više ne vrši
krivična djela.
U smislu čl. 226. i 229. ZKP , sud je obavezao okrivljenog da plati ovom sudu
na ime troškova krivičnog postupka iznos od 82,50 eura, a koji troškovi se
odnose za nakandu vještačenja od strane vještaka mašinske struke, kao i na ime
pauašala iznos od 40 eura, a ovo imajući u vidu trajanje i složenost krivičnog
postupka.
OSNOVNI SUD U ROŽAJAMA, dana 27.9.2011. godine.
ZAPISNIČAR PREDSJEDNIK SUDA
Burdžović Adisa s.r. Camić Zahit s.r.
PRAVNA POUKA: Protiv ove presude može se
izaviti žalba u roku od 8 dana od dana prijema
iste i to Višem sudu u Bijelom Polju, a prek ovog suda.