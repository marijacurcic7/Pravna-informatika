OSNOVNI SUD U ROŽAJAMA
K.br. 177/11.
                                      U IME CRNE GORE      
        OSNOVNI SUD U ROŽAJAMA i to Predsjednik suda Camić Zahit, kao sudija pojedinac, sa zapisničarem Burdžović Adisom, odlučujući po optužnom predlogu Osnovnog Državnog Tužilaštva iz Rožaja Kt.br.194/11. od 06. oktobra 2011. godine, protiv okrivljeni K.A. i K. S. iz s. Kalače, opština Rožaje, zbog krivičnog djela teška tjelesna povreda iz čl. 151.st.1. u vezi čl. 23. st.2. Krivičnog Zakonika, nakon održanog glavnog i javnog pretresa u prisustvu Zamjenika Osnovnog Državnog Tužioca Kalač Aldina iz Rožaja i okrivljenih, a u odsutnosti uredno pozvanog oštećenog K. Z., dana 27.10.2011. godine, donio je i javno objavio

                                  P R E S U D U

      Okrivljeni:  
      1.K. A., JMBG 0204980277024, od oca N. i majke U., rodj. R., rodjena 02.04.1980. godine u Rožajama, živi u s. Kalače, opština Rožaje, drž. CG, razumije crnogorski jezik koji joj je i maternji,  pismena, završila osnovnu školu, nezapošljena, udata, majka četvoro maloljetne djece, siromašnog imovnog stanja, neosudjivana.  
      1.K. S., JMBG 2109971272014, od oca Z. i majke R., rodj.  K., rodjen 21.09.1971.godine, u Rožajama, živi u s. Kalače, opština Rožaje, drž. CG, razumije crnogorski jezi, koji mu je i maternji, pismen, završio SSS školu, nezapošljen, oženjen , otac četvoro maloljetne djece, siromašnog imovnog stanja, neosudjivan.

                                  K R I V I   S U  
      Što su:  
      Dana 04.10.2011. godine oko 10,15 h, u dvorištu ispred svoje porodične kuće u s. Kalače, opština Rožaje, zajednički teško tjelesno povrijedili K.Z. na način što su ga više puta udarali po glavi i tijelu - rukama i to:  Almera drvenim kolcem okruglog oblika dužine oko 1,50 m, i debljine oko 1,5  cm i Selim sjekirom, nanoseći mu tom prilikom tešku tjelesnu povredu u vidu preloma lijeve ulne (lakatne kosti) i lake tjelesne povrede u vidu četiri rane u frontoparijetalnoj regiji glave, ranu na desnoj šaci u interdigitalnom dijelu  izmedju četvrtog i petog prsta desne šake, oguljotinu kože na lijevoj podlaktici i oguljotinu kože na četvrtom prstu lijeve šake,  
      \- čime su kao saizvršioci izvršili krivično djelo teška tjelesna povreda iz čl. 151.st.1. u vezi čl. 23. st. 2. Krivičnog Zakonika.  
      Pa im sud na osnovu pomenutog zakonskog propisa, primjenom čl. 4.13.15.32.36.45.46. st.1. tač.5, čl. 52.53. Krivičnog Zakonika, čl. 226.229. i 374. Zakonika o Krivičnom Postupku   i z r i č e


                                  USLOVNU OSUDU

      Kojom im utvrdjuje kaznu zatvora u trajanju od po 3 (tri) mjeseca i istovremeno odredjuje da se ista neće izvršiti ukoliko osudjeni u roku od jedne godine dana ne izvrše novo krivično djelo.  
      Da plate ovom sudu na ime troškova krivičnog postupka iznos od po 55 eura i na ime paušala izno od po 40 eura, u roku od 15 dana po pravnosnažnosti ove presude.  
      Oštećeni K. Z. radi ostvarivanja odštetnog zahtjeva upućuje se na gradjansku parnicu.

                                  O b r a z l o ž e n j e

      ODT iz Rožaja podnio je optužni predlog Kt.br.194/11. od 06.10.2011. godine, protiv okrivljenih K. A. i K. S. iz s. Kalače, opština Rožaje, zbog krivičnog djela teška tjelesna povreda iz čl. 151. st.1.   u vezi čl. 23. st.2. KZ.   
      Na glavnom pretresu zamjenik ODT-a iz Rožaja istakao je da je izvedenim dokazima utvrdjeno da su okrivljeni izvršili krivično djelo za koje su optuženi. Predložio je da sud iste oglasi krivim i osudi ih na kaznu zatvora u trajanju od po 60 dana.  
      Oštećeni K. Z. nije prisustvovao na glavnom pretresu od 27.10.2011.godine, a bio je uredno pozvan. Na glavnom pretresu od 25.10.2011. godine,  izjavio je da se pridružuje krivičnom gonjenju ODT-a  iz Rožaja u odnosu na okrivljene.  
      Okrivljena K. A. na glavnom pretresu priznala je izvršenje krivičnog djela i krivicu za krivično djelo za koje je optužena. U pogledu objašnjenja za izvršeno krivično djelo istakla je: da joj je okrivljeni Selim bračni suprug a kojim ima četvoro djece. Oštećeni joj je svekar i živi u posebnoj kući. U poslednje vrijeme iznenadjena je na ponašanje oštećenog ,tako da je izbjegavala Selima da upozna u vezi toga. Smatrala je da će se oštećeni korigovati u ponašanju, ali to nije uradio već se prema njoj ponašao na način koji ne dolikuje. U septembru mjesecu ove godine S. je djelimično upoznala u vezi ponašanja oštećenog. Sramota je da opisuje ponašanje oštećenog prema njoj. Dana 04.10. ove godine oštećeni je pošao od svoje kuće u selo. S. je bio ispred njihove kuće i sjekao drva.Čula je da se isti raspravljaju i da S. istom govori da ne može nigdje da ide od kuće jer u selu priča ružne priče o njima, te da ga je stid kao sina. Vidjela je da je došlo do svadje izmedju njih, a onda i do tuče. S. je u rukama imao sjekiru i sa držalom od iste oštećenog je udario dva puta ne sjećajući se po kojim djelovima tijela. Oštećeni je S. dohvatio za grlo rukama i oborio ga na zemlju. Uplašila se da ga ne ubije, pa je uzela jedno drvo dužine oko 1,5 m, debljine  1,5 cm, i sa istim Z. udarila nekoliko puta po raznim djelovima tijela. Kada su ustali  S. je Z. iz ruku uzeo jedno drvo i kazao mu da ide kući. Sa oštećenim ne kontaktiraju. Oštećeni je veoma arogantan u nastupima tako da sa nikim u porodici nije u dobrim odnosima. Sa svojom suprugom ne živi više godina. Sve joj je ovo teško palo.  
      Okrivljeni K. S., na glavnom pretresu priznao je izvršenje krivičnog djela i krivicu za krivično djelo za koje je optužen. U pogledu objašnjenja za izvršeno krivično djelo istakao je:  da mu je oštećeni otac, a okrivljena A. supruga.  Oštećeni se u zadnje vrijeme prema njima ponašao veoma čudno, kao i ostaloj njegovoj braći, supruzi-njegovoj majci. Ne zna kako da se od istog zaštite. Prema njegovoj supruzi se takodje  ponaša na način koji ne dolikuje, o čemu ga je stid da se izjašnjava. Dana 04.10. ove godine nalazio se ispred kuće gdje je sjekao drva. Oštećeni je prolazio pored njega pošto u toj blizini ima kuću i istog je zamolio da pričaju o njegovom ponašanju prema njegovoj supruzi, što je isti odbio. Oštećeni je uzeo kolac iz zemlje i pošao put njega da ga udari. U rukama je držao sjekiru koju je sa obje ruke podigao u visini glave da bi se zaštitio. Ne isključuje mogućnost da ga je držalom od te sjekire udario. Prišla je A. i oštećenog udarila nekim drvetom više puta po tijelu. Sa Z. je pao na zemlju i kada  su ustali razdvojili su se . Nijesu se izmirili. Žao mu je što je do ovoga došlo.  
      Na glavnom pretresu sud je izveo dokaze saslušanjem u svojstvu svjedoka - oštećenog K. Z., u svojstvu vještaka medicinske struke saslušao doktora M. M. hirurga iz Berana i pročitao izvode iz kaznene evidencije na ime okrivljenih.  
      Svjedok - oštećeni K.Z. istakao je:  da mu je okrivljeni S. sin, a A. snaha. Žive u posebnim kućama i bližnji su susjedi. Dana 03.10. ove godine u njegovu kuću je došao Selim sa ostalim njegovim sinovima Smetom, N. i S.. S. mu se obratio riječima prijetećim sa ispruženim prstom na ruci govoreći mu "platićeš mi". Govorio je neke stvari o kojima mu je neprijatno da se izjašnjava. Saoštio mu je da tako ne može da se ponaša u njegovoj kući i da odmah izadje iz kuće. Dana 04.10. ove godine gonio je krave na  ispašu. vidio je u njegovoj blizini S. da stoji sa suprugom. S. je u rukama imao sjekiru, a A. drvo dužine oko 1,5m, debljine oko 5 cm.  Kada je prošao pored njih sa istim nije komunicirao. Vidio je kada je S. podigao sjekiru koju  je držao u rukama iznad glave i pošao  put njega da ga udari. Podigao je obje ruke u visini glave da se zaštiti. S. ga je sa tom sjekirom udario u obje šake i posjekao. Sa oštrim dijelom sjekire zakačio ga je i po lijevoj strani čela, od čega mu je počela teći krv.  A. ga je počela udarati drvetom koje je držala u rukama po glavi. Čuo je kada je S. A.i kazao "udri bre". Zadobio je više udaraca od kojih je izgubio svijest tako da je pao na zemlju. Kada je ustao pošao je do kuće da spere krv kojom je bio obliven. Osjećao je bolove u predjelu lijeve podlaktice gdje je imao prelom. N. supruga, njegova snaha, pozvala je S. tako da su došli S. i N., kao i patrola policije. Bio je u stanici policije gdje je dao izjavu, a nakon toga kod ljekara radi ukazivanja ljekarske pomoći.  Sa okrivljenima od tada nije u dobrim odnosima i  nemaju nikakav kontakt.  
      Vještak  dr. M. M. istakao je da je u medicinskoj dokumentaciji koja je izdata na ime K.Z. konstatovano da je isti prilikom pregleda imao prelom lijeve ulne (lakatne kosti) sa dislokacijom, četiri rane u čeonom i parijetalnom dijelu glave, ranu na desnoj šaci u prostoru izmedju četvrtog i petog prsta desne šake, dvije manje oguljotine kože na lijevoj podlaktici, oguljotinu kože na četvrtom prstu lijeve šake. Prelom lijeve ulne (lakatne kosti) sa dislokacijom se kvalifikuje kao teška tjelesna povreda. Da li će ova povreda ostaviti trajne posledice  po zdravlje oštećenog  može se dati ocjena samo nakon završenog liječenja. Ove povrede nastaju udarcem tupog mehaničkog orudja. Preostale povrede kod oštećenog pojedinačno i u zbiru su lake tjelesne povrede koje neće ostaviti posledice po život i zdravlje istog, a mogle su nastati udarcima tupim mehaničkim orudjem, kao i pri padu na tvrdu podlogu.  
      Cijeneći iskaze okrivljenih i izvedene dokaze pojedinačno i u vezi sa ostalim izvedenim dokazima, te je na osnovu takve ocjene utvrdjeno činjenično stanje opisano u izreci presude.  
      Utvrdjeno činjenično stanje proizilazi iz potpunog priznanja okrivljenih za izvršeno krivično djelo, čija priznanja je sud u svemu prihvatio i ista uzeo kao dokaze, jer su u svemu potvrdjena izvedenim dokazima.  
      Cijeneći nalaz i mišljenje vještaka medicinske struke dr. M.M.., sud je ovaj nalaz prihvatio kao tačan, stručan i kao takav ničim nedoveden u sumnju. Iz ovog nalaza i mišljenja se vidi da je povreda prelom lijeve ulne (lakatne kosti) teška tjelesna povreda  koja je nanijeta udarcem tupog mehaničkog orudja, a da su preostale povrede koje su nanijete oštećenom pojedinačno i u zbiru lake tjelesne povrede koje neće ostaviti posledice po zdravlje istog i kao takve su mogle nastati udarcima tupim mehaničkim orudjem kao i pri padu na tvrdu podlogu.  
      Pravnom analziom utvrdjenog činjeničnog stanja sud je našao da su u radnjama okrivljenih sadržani svi bitni elementi krivičnog djela teška tjelesna povreda iz čl. 151.st.1. u vezi čl.23.st.2. KZ, za koje su krivičnopravno odgovorni.  Naime, okrivljeni su kao saizvršioci, pomenutog dana teško tjelesno povrijedili oštećenog, na način kako je opisano u izreci presude. Okrivljeni su na opisani način zajednički djelovali u isto vrijeme, na istom mjestu u izvršenju ovog krivičnog djela. Njihovo zajedničko djelovanje bilo je usmjereno na napad prema oštećenom kojeg su teško tjelesno povrijedili.  
      Cijeneći psihički odnos okrivljenih prema izvršenom krivičnom djelu, sud je našao da su okrivljeni u konkretnom slučaju postupali sa direktnim umišljajem jer su bili svjesni da okrivljenog mogu na opisani način povrijediti i nanijeti mu tjelesne povrede, pa su na to i pristali i iz takvog njihovog djelovanja nastupila je posledica koja se ogleda u nanošenju opisanih povreda  oštećenom.  
      Za izvršeno krivično djelo sud je okrivljene oglasio krivim, pošto je našao da nema elemenata koji bi isključivali njihovu krivičnopravnu odgovornost i izrekao im uslovnu osudu utvrdjujući im pri tom kaznu zatvora u trajanju od po 3 mjeseca i istovremeno odredjujući da se ista neće izvršiti ukoliko isti u roku od jedne godine dana ne izvrše novo krivično djelo.  
      Prilikom izricanja ovakve vrste krivične sankcije sud je imao u vidu  ličnosti izvršioca ovog krivičnog djela, njihovo iskreno priznanje i kajanje za izvršeno krivično djelo, njihove porodične prilike, da su roditelji četvoro maloljetne djece, njihov odnos prema izvršenom krivičnom djelu, da do sada nijesu osudjivani, njihovo imovno stanje, okolnosti pod kojima su izvršili ovo krivično djelo, pa im je sud imajući u vidu ove okolnosti primjenom čl. 45. i 46. KZ utvrdio kaznu zatvora u trajanju od po 3 mjeseca kao blažu visinu kazne od one koja je u Zakonu propisana za ovo krivično djelo, a imajući u vidu svrhu uslovne osude u okviru opšte svrhe krivičnih sankcija izrekao im uslovnu osudu ubijedjen da će se  uz prijetnju kaznom - uslovnom osudom dovoljno uticati na okrivljene da više ne vrše krivična djela.  
      U smislu čl. 226. i 229. ZKP sud je obavezao okrivljene da plate ovom sudu na ime troškova krivičnog postupka iznos od po 55 eura, a koji troškovi se odnose na ime naknade za vještačenje od strane vještaka medicinske struke, kao i da plate na ime pauašala iznos od po 40 eura, imajući u vidu trajanje i složenost krivičnog postupka.  
      U smislu čl. 239. st.2. ZKP sud je oštećenog  K. Z. radi ostvarivanja odštetnog zahtjeva uputio na gradjansku parnicu. Ovo sa razloga što oštećeni do okončanja glavnog pretresa nije opredijelio visinu istog, tako da sud o istom nije ni odlučivao.

      OSNOVNI SUD U ROŽAJAMA, dana 27.10.2011.g.

ZAPISNIČAR                                                      PREDSJEDNIK
SUDA
Burdžović Adisa s.r.
Camić Zahit s.r.  
PRAVNA POUKA: Protiv ove presude može se
izjaviti žalba u roku od 8 dana od dana prijema
iste i to Višem sudu u Bijelom Polju, a preko
ovog suda.  