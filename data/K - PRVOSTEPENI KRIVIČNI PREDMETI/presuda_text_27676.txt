K. br. 465/13
U IME CRNE GORE
OSNOVNI SUD U PODGORICI, kao prvostepeni krivični, po sudiji Jovović Željki uz
učešće Rajković Danijele kao zapisničara, u krivičnom predmetu protiv
okrivljenog P. A., zbog krivičnog djela samovlašće iz čl. 384 st.2 u vezi st.1
Krivičnog zakonika po optužnom predlogu Osnovnog državnog tužioca u Podgorici
Kt. br. 1583/08 od 05. 07. 2010. godine, nakon glavnog i javnog pretresa
održanog dana 08. 07. 2013. godine u prisustvu zastupnika optužbe Miloša
Šoškića i branioca okrivljenog Ž. T., a u odsustvu okrivljenog, donio je i
istoga dana javno objavio
P R E S U D U
Okrivljeni
P. A., od oca M. i majke M., rođene L., rođen 21. 04. 1954. godine u Podgorici
sa prebivalištem u Podgorici Ul. Džan broj xx, nezaposlen, razveden, pismen,
lošeg imovnog stanja, osuđivan presudom Osnovnog suda u Podgorici K. br.
15896/97 od 06. 03. 2000. godine, zbog krivičnog djela ugrožavanje javnog
saobraćaja, 3 mjeseca zatvora uslovno 1 godina
Na osnovu čl. 373 tač. 2 Zakona o krivičnom postupku
OSLOBAĐA SE OD OPTUŽBE
Kojom je predstavljeno da je :
Dana 26. 09. 2008. godine u Podgorici, u Ulici 8. Marta, svjestan svoga djela
čije je izvršenje htio, a znajući da je njegovo djelo zabranjeno, prijetnjom
samovlasno pribavljao pravo za koje je smatrao da mu pripada, na način što je
podvodnom puškom marke "Cressi Sub sl" sa zategnutim ošćem prijetio oštećenom
V. M. i tražio da mu vrati novac koji mu duguje
- čime bi izvršio krivično djelo samovlašće iz čl. 384 st. 2 u vezi st.1
Krivičnog zakonika
Nije bilo troškova krivičnog postupka koji bi padali na teret budžetskih
sredstava suda.
O b r a z l o ž e n j e
Optužnim predlogom ODT Podgorica Kt. br. 1583/08 od 05. 07. 2010. godine,
stavljeno je na teret okrivljenom P. A. izvršenje krivičnog djela samovlašće
iz čl. 384 st.2 u vezi st. 1 Krivičnog zakonika. Zastupnik optužbe je na
glavnom pretresu ostao pri predhodno preciziranom optužnom predlogu, kao u
izreci presude, te je u završnoj riječi nalazeći da je provedenim dokazima
nesumnjivo utvrđeno da je okrivljeni izvršio krivično djelo stavljeno mu na
teret ukazao da se krivično djelo samovlašće sastoji u pribavljanju nekog
prava koje izvršiocu pripada ili za koje smatra da mu pripada, pri čemu se
krivično djelo sastoji u preduzimanju bilo koje djelatnosti od strane učinioca
radi pribavljanja rava koje mu pripada ili za koje smatra damu pripada, a
pribavljanje prava ne znači i sticanje tog prava. Konačno je predložio sudu da
okrivljenog oglasi krivim i kazni u granicama propisanim zakonom.
Glavni pretres je na predlog ODT-a Podgorica, a na osnovu rješenja Vijeća ovog
suda Kv.br. 761/12 od 24.10.2012. godine, održan u odsustvu okrivljenog P. A.,
obzirom da je isti nedostupan državnim organima, a imajući u vidu težinu i
vrijeme izvršenja krivičnog djela postoje važni razlozi da mu se sudi iako je
odsutan, shodno čl. 324 st. 2 Zakonika o krivičnom postupku.
Okrivljeni P. A. nije saslušan u toku postupka, a branilac okrivljenog je u
završnoj riječi predložila da sud donese oslobađajuću presudu iz razloga što
iz dokaza provedenih na glavnom pretresu ne proizilazi da je okrivljeni svojim
radnjama kritične prilike ostvario elemente bića krivičnog djela koje mu je
optužnim predlogom stavljeno na teret.
Sud je u dokaznom postupku po saglasnom predlogu zastupnika optužbe i branioca
okrivljenog pročitao iskaze svjedoka oštečenog V. M., dat na glavnom pretresu
od 12.02.2013. godine, svjedoka D.Z., dat na glavnom pretresu od 12.12.2012.
godine i R. M., dan na zapisniku od 22.01.2010. godine, pročitao potvrdu o
privremeno oduzetim predmetima Uprave policije PJ Podgorica Ku.br. 1306/2009
od 26.09.2010. na ime okrivljenog P. A. i pročitao izvještaj Uprave policije
PJ Podgorica iz kaznene evidencije na ime okrivljenog P. A..
Svjedok-oštećeni V. M. u svojom iskazu navodi da se u septembru mjesecu 2008.
godine nalazio kod komšinice Z. D. u ul. 8 Marta bb, gdje inače živi. Sa njima
je sjedio i prijatelj M. R.. U jednom momentu u kuću je ušao A. P., koji je u
rukama držao pušku za podvodni ribolov koja je imala osti. Čim je odgurnuo
vrata obratio mu se riječima „Daj mi 15.000,00 € ili ću te ubiti“ i zakoračio
u njegovom pravcu, kada je M. R. odmah reagovao na način što je uspio da mu
otme pušku, što nije bilo jednostavno, ali je ipak uspio. A. nije ispalio osti
iz podvodne puške, a zna da mu ih je policija kasnije oduzela. Pojasnio je da
je od okrivljenog kupio kuću za iznos od 15.000,00 €, koji iznos mu je
isplatio po zaključenju kupoprodajnog ugovora, te nije imao nikakvog povoda za
ovakvo ponašanje predmetnog dana. Nakon što je M. R. oteo pušku od okrivljenog
pozvao je policiju koja je vrlo brzo došla i odvela ga. Ne pridružuje se
krivičnom gonjenju i ne postavlja imovinsko-pravni zahtjev s obzirom da se
nakon ovog događaja pomirio sa okrivljenim.
Svjedok D. Z. u svom iskazu navodi da je kritičnog dana bila kući sa suprugom
M. i komšijom M. V.. Bili su u dnevnoj sobi kada je na vrata pokucao P. A., pa
mu je otvorila vrata i on je ušao u kuću. M. je sjedio u ugaonoj garnituri
naspram ulaznih vrata i čim je A. ušao u kuću počeli su da se raspravljaju oko
dugova i psuju. A. je u rukama imao neki predmet na čijem vrhu su se nalazila
tri zubca, misli da se radi o vodenoj pušci. Nakon svađe M. je napustio kuću i
pozvao policiju, nakon čega je policija došla, lišila slobode A. i oduzela mu
pušku.
Svjedok R. M. u svojoj izjavi datoj u prethodnom postupku navodi da s obzirom
na protok vremena od predmetnog događaja se ne sjeća bilo kakvih detalja u
vezi istog.
Iz potvrde o privremeno oduzetim predmetima Uprave Policije PJ Podgorica
Ku.br.1306/2009 od 26.09.2009. godine sud je utvrdio da je od okrivljenog
oduzeta podvodna puška marke „Cressi Sub SL“ sa ošćima.
Cijeneći sve provedene dokaze, kako pojedinačno tako i u njihovoj međusobnoj
vezi, sud nalazi da nema dokaza da je okrivljeni P. A. izvršio krivično djelo
samovlašće iz čl. 384 st. 2 u vezi st.1 Krivičnog zakonika.
Naime, iz provedenih dokaza je utvrđeno da je okrivljeni kritičnom prilikom
došao u kuću D.Z., da je u rukama držao pušku za podvodni ribolov koja je
imala osti, da je tražio 15.000 eura i zakoračio u pravcu oštećeneog, kada je
R. M. uspio da mu otme pušku, nakon čega je oštećeni napustio kuću i pozvao
policiju, koja je lišila slobode okrivljenog i oduzela pušku.
Krivično djelo samovlašće iz čl. 384 st. 2 u vezi st. 1 Krivičnog zakonika
čini ono lice koje, upotrebom sile ili prijetnje, samovlasno pribavlja neko
svoje pravo za koje smatra da mu pripada. Učinilac ovog djela samovlasno
preduzima neke djelatnosti mimoilazeći nadležne državne organe i propisani
postupak da bi pribavio to svoje pravo.
U konkretnom slučaju iz iskaza svjedoka oštećenog M. V. u kome navodi da je
okrivljeni kritičnom prilikom držeči podvodnu pušku sa ostima prijetio i
tražio da mu vrati novac, nakon čega je R. M. uspio da mu otme pušku a on je
pozvao policiju koja je vrlo brzo došla i odvela ga, sud je nesumnjivo utvrdio
da je okrivljeni kritičnog dana, držeći u ruci podvodnu pušku sa zategnutim
ošćem, prijetio M. V. tražeći da mu vrati novac koji mu duguje, ali je djelo
ostalo u pokušaju, jer je nesporno da okrivljeni nije uspio da pribavi novac
koji je potraživao od oštećenog.
Imajući predhodno navedeno u vidu, te činjenicu da bi se radilo o svršenom
krivičnom djelu, da je neophodno da je učinilac pribavio pravo za koje smatra
da mu pripada, što u konkretnom nije slučaj, to nema dokaza da je okrivljeni
učinio krivično djelo samovlašće iz čl. 384 st. 2 u vezi st. 1 Krivičnog
zakonika, zbog čega je okrivljenog, shodno čl. 373 tač. 2 Zakonika o krivičnom
postupku oslobodio od optužbe.
OSNOVNI SUD U PODGORICI, dana 08. 07. 2013. godine
ZAPISNIČAR:
|
S U D I J A:  
---|---  
Danijela Rajković,s.r.
|
Željka Jovović,s.r.  
PRAVNA POUKA:
|
Protiv ove presude dozvoljena je žalba u roku od 8 dana od dana prijema
pismenog otpravka iste, preko ovog suda Višem sudu u Podgorici.  
---|---  
ZTO Danijela Rajković
ZAPISNIČAR:
|
S U D I J A:  
---|---  
Danijela Rajković
|
Željka Jovović  
DN-a: Po primjerak presude dostaviti:
- ODT Podgorica,
- Braniocu okrivljenog,
- A/a.
Postupljeno dana __
Radnik suda ______