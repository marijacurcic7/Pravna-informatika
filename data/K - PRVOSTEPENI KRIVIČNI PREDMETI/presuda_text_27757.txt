K.br.76/13
U IME CRNE GORE
Viši sud u Podgorici, sudija Dragoje Jović, kao pojedinac, uz učešće
namještenika suda Cupara Mile, kao zapisničara, u predmetu protiv optuženog
J.M., zbog krivičnog djela neovlašćena proizvodnja, držanje i stavljanje u
promet opojnih droga iz čl. 300 st. 1 Krivičnog zakonika, nakon održanog
glavnog i javnog pretresa dana 25.06.2013. godine, kome su prisustvovali
Jovićević Sanja, zamjenik Višeg državnog tužioca u Podgorici, optuženi J.M. i
njegov branilac V.S., advokat iz P., donio je i dana 26.06.2013. godine javno
objavio
P R E S U D U
J.M., JMBG ....., od oca Č. i majke D., rodjene M., rodjen .... godine u K.,
sa prebivalištem u T., V. broj .., državljanin Crne Gore, nezaposlen,
neoženjen, završio srednju M.Š., lošeg imovnog stanja, osudjivan presudom
Višeg suda u Podgorici K. br.11/2011 od 07.10.2011. godine na kaznu zatvora u
trajanju od 9 (devet) mjeseci zbog krivičnog djela iz čl. 300 st. 1 Krivičnog
zakonika,
K R I V J E
Zato što je:
Dana 24.04.2013. godine, u P., neovlašćeno radi prodaje držao opojnu drogu
heroin - supstancu proglašenu za opojnu drogu Pravilnikom o utvrđivanju spiska
droga, psihotropnih supstanci i bilja koje se može koristiti za proizvodnju
droga ("Sl. list CG" br.56/12, od 09.11.2012. godine), iako je bio svjestan da
postupa neovlašćeno i protivpravno, pa je to i htio, na način što je kod sebe,
u desnom džepu od trenerke, u papiru u kutiji cigareta "M.", držao jedno veće
PVC pakovanje, u kojem se nalazila opojna droga heroin, u količini od 44,85
grama, koja je istog dana kod njega pronađena i oduzeta od strane ovlašćenih
policijskih službenika, prilikom njegovog ličnog pretresa, a koja je od strane
optuženog bila namijenjena daljoj prodaji,
čime je izvršio krivično djelo neovlašćena proizvodnja, držanje i stavljanje u
promet opojnih droga iz čl. 300 st. 1 Krivičnog zakonika,
pa ga sud primjenom citiranog zakonskog propisa, te čl. 36, 42 i 51 Krivičnog
zakonika i čl. 374 Zakonika o krivičnom postupku,
O S U Đ U J E
na kaznu zatvora u trajanju od 2 (dvije) godine i 10 (deset) mjeseci, u koju
mu se uračunava vrijeme provedeno u pritvoru, od 24.04.2013. godine, od 17,00
časova, pa nadalje.
Na osnovu 300 st.7 u vezi čl.75 Krivičnog zakonika, optuženom se izriče:
MJERA BEZBJEDNOSTI ODUZIMANJE PREDMETA
kojom se od istog trajno oduzima opojna droga heroin u količini od 44,85
grama, upakovana u jedno veće PVC pakovanje i u papir u kutiji cigareta "M.",
a koja će se uništiti nakon pravosnažnosti presude.
Na osnovu čl. 229 u vezi čl. 226 Zakonika o krivičnom postupku, optuženi se
obavezuje da, na ime troškova krivičnog postupka - paušala, u korist budžeta
Crne Gore, uplati iznos od 150,00€, u roku od 15 dana po pravosnažnosti
presude.
O b r a z l o ž e nj e
Optužnicom Višeg državnog tužioca iz Podgorice Kt. br. 59/13 od 29.05.2013.
godine, stavljeno je na teret optuženom J.M. iz K., izvršenje krivičnog djela
činjenično opisanog i pravno označenog kao u izreci presude.
Sud je u dokaznog postupku pročitao zapisnik UP PJ Podgorica Ku.br.319/13 od
24.04.2013. godine o pretresanju optuženog J.M., dvije potvrde UP PJ Podgorica
Ku. br.319/13 od 24.04.2013. godine o privremeno oduzetim predmetima od
optuženog J.M., izvještaj UP Forenzičkog centra Danilovgrad br.1432/13, izvod
iz KE Odjeljenje bezbjednosti K. 75-03 br.245/13 627 od 12.06.2013. godine, te
izvršio uvid u fotoelaborat koji čini sastavni dio izvještaja i
fotodokumentaciju UP PJ Podgorica broj 12-28-244-405/791 od 25.04.2013.
godine.
Optuženi u odbrani pred tužiocem nije sporio da su mu dana 24.04.2013. godine,
na raskrsnici putnog pravca P.-C., u naselju D.G., dva policijska službenika u
civilu, prilikom ličnog pretresa pronašli i iz džepa iz trenerke oduzeti PVC
pakovanje heroina u količini od oko 50g, koje se nalazilo u kutiji cigareta
"M.". Navedenu količinu heroina kupio je od njemu nepoznatog lica za 500€ i
priznao je namjeru za njegovom daljom prodajom koju bi realizovao, tako što bi
ga prepakovao u manje zamotuljke i prodao uživaocima te vrste opojne droge na
teritoriji Opštine T.. Na taj način bi došao do novca, i prihoda koje nije
ostvarivao, zato što od januara 2008. godine nigdje ne izlazi iz kuće, u kojoj
se brine o bolesnoj majci. Takodje je u svojoj odbrani istakao da je bio
povremeni uživalac opojnih droga marihuane i heroina, ali se nije liječio,
niti ima bilo kakvu medicinsku dokumentaciju iz tog perioda.
Medjutim, optuženi je na glavnom pretresu izjavio, da ne priznaje da je
izvršio krivično djelo za koje je optužen, niti svoju krivicu za isto, kao i
da nije imao namjeru da navedenu količinu heroina prodaje, nego je želio
iskoristiti za svoje lične potrebe, obzirom da je uživalac marihuane i heroina
od svoje 15 godine. Pojašnjavajući način njegovog konzumiranja, optuženi je
naveo, da je heroin unosio u svoj organizam ušmrkavanjem, i to u prvoj godini
oko pola grama dnevno, druge godine do dva grama i svake naredne povećavao
dozu, tako da je u 2013. godini dnevno unosio 5 do 7 grama. Nikada se nije
obraćao ljekarima za pomoć, iako je zbog dugogodišnjeg uzimanja heroina
izgubio zube, dok je krizne situacije razrješavao samovoljnim uzimanjem
tableta "Subotex". Takodje je naveo, da je do 2009. godine radio kao pomorac i
da je od tih prihoda, kao i onih do kojih je dolazio kockanjem i kladjenjem,
obezbjedjivao novac za kupovinu heroina.
Iz zapisnika UP PJ Podgorica Ku. br. 319/13 od 24.04.2013. godine o
pretresanju optuženog J.M. proizilazi da je isto obavljeno u P., B.S.P.C., od
strane pripadnika Odsjeka za drogu Podgorica, u 16,30 časova kojom prilikom su
kod optuženog u desnom džepu gornjeg dijela trenerke pronadjen jedan veći
ručno pravljeni zamotuljak od kutije cigareta ,,M.’’, kao i PVC kese u kojoj
se nalazila praškasta materija braon boje. Daljim pretresom pronadjen je i
mobilni telefon marke ,,N.’’ 1001 IMEI br. ….. sa “T.” karticom kao i jedna
putna isprava na ime J.M. izdata od strane filijale T. broj …, koji predmeti
su od optuženog oduzeti prilikom čega su izdate dvije potvrde UP PJ Podgorica
Ku. br. 319/13 od 24.04.2013. godine.
Iz izvještaja UP Forenzičkog centra Danilovgrad br. 1432/13 proizilazi da je
Forenzičkom centru na hemijsku analizu dostavljena kutija od cigareta ,,M.’’ u
čijoj unutrašnjosti se nalazio jedan ručno pravljeni zamotuljak od plastične
kese, zakačen spajalicom, sa sadržajem praškaste materije u obliku grumena,
svijetlo braon boje neto mase m=44,85g čiji se bliži izgled vidi na
fotoelaboratu koji predstavlja sastavni dio pomenutog izvještaja. Na osnovu
primijenjenih metoda konstatovalo se da dostavljeni uzorak sadrži heroin, koji
je supstanca koja djeluje na centralni nervni sistem i izaziva stanje
zavisnosti i nalazi se u Pravilniku o utvrdjivanju spiska droga, psihopatskih
supstanci i bilja koje se može koristiti za proizvodnju droga ("Službeni list
Crne Gore" br. 56/12).
Iz fotodokumentacije UP PJ Podgorica broj 12-28-244-405/791 od 25.04.2013.
godine, koja je sačinjena u prostorijama PJ Podgorica vidi se jasan i bliži
izgled paklice od cigareta marke ,,M.’’ kao i pronadjenog PVC zamotuljka
opojne droge heroin.
Dakle, sud je na osnovu izvještaja UP Forenzičkog centra Danilovgrad broj
1432/13 izveo činjenični zaključak, da praškasta materija svijetlo braon boje
pronadjena pretresom u džepu optuženog i potom oduzeta uz potvrdu predstavlja
opojnu drogu heroin u količini od 44,85 grama. Ovim dokazom je potkrijepljeno
njegovo priznanje o vrsti opojne droge koju je namjeravao prodati u navedenoj
količini neodredjenom broju lica na teritoriji Opštine T., kako bi došao do
prihoda, koje od 2008. godine zbog nezaposlenosti nije ostvarivao. Takvo
priznanje je iznijeto na jasan i potpun način, očigledno je dato svjesno i
dobrovoljno i nema dokaza koji bi govorili u prilog njegove lažnosti, jer je
potkrijepljeno ne samo pomenutim izvještajem Forenzičkog centra, nego i
sadržinom zapisnika o pretresanju optuženog i potvrdama o privremeno oduzetim
stvarima izdatim na njegovo ime.
Navedena odbrana pred tužiocem je iznijeta nakon upozorenja "da sve što izjavi
može biti upotrijebljeno protiv njega kao dokaz", pa kako je data na zakonit
način, ona istovremeno predstavlja dokazno sredstvo, bez obzira što ni tada
nije bio u obavezi da govori istinu i što se prilikom tog prvog saslušanja
mogao braniti ćutanjem. Optuženi je očigledno naknadno želio da opozove
istinitost onih navoda, za koje je procijenio da nepopravljivo ugrožavaju novi
koncept njegove odbrane, koju je izmijenio na glavnom pretresu tvrdnjom, da je
navedenu količinu heroina htio da upotrijebi za lično konzumiranje, jer je od
svoje petnaeste godine zavisnik od te vrste opijata, kao i da je ranije
iznijeto priznanje posledica stanja u koje je dospio nakon uzimanja tableta i
droge, ukazujući da je zbog toga pogrešno izgovorio i ime svoje majke prilikom
davanja ličnih podataka.
Medjutim, u jednoj takvoj procesnoj situaciji, kada optuženi izmijeni svoju
odbranu radi otklanjanja te "štete", kao što je to u ovom slučaju uradio
optuženi J.M., onda za sud nastaje obaveza, da i tu odbranu ocijeni, kako
pojedinačno, tako i u odnosu na ostale izvedene dokaze. Sud je već iznio
ocjenu njegove odbrane koju je dao pred tužiocem i očigledno je novoiznijeta
odbrana ne samo u protivurječnosti sa tom odbranom, nego i sa rezultatima
ostalih izvedenih dokaza čija sadržina razotkriva njegovu prošlost i raniji
život. Naime, ako ono što proističe kao rezultat iz izvoda iz kaznene
evidencije dovedemo u vezu sa njegovom tvrdnjom da je u prošlosti od svoje
petnaeste godine isključivo kupovao opojne droge za svoje potrebe onda će se
lako izvesti zaključak o neuvjerljivosti i nevjerodostojnosti jedne tako
iznijete tvrdnje, iz jednostavnog razloga što se u periodu od devet mjeseci
nalazio na izdržavanju kazne zatvora, na osnovu izrečene presude ovog suda,
zbog izvršenog krivičnog djela neovlašćena proizvodnja, držanje i stavljanje u
promet opojnih droga iz člana 300 stav 1 Krivičnog zakonika. To nadalje znači,
da je neuvjerljiva i njegova tvrdnja da je novac za kupovinu opojnih droga
zaradjivao kao pomorac, zato što bi tako intenzivno konzumiranje i unošenje u
organizam, u tim količinama, čiji je dnevni maksimum od 5 do 7 grama dostignut
u 2013. godini, bilo u suprotnosti sa prirodom tog posla i neminovno bi se
moralo odraziti na njegove radne navike, dok u fizičkom smislu ne bi najprije
propali njegovi zubi, kako je tvrdio u svojoj odbrani, nego bi se, što je
opšte poznato, desile promjene na sluznici njegovog nosa obzirom na dužinu
vremena u kojem je ušmrkavanjem unosio heroin u svoje tijelo. Takodje je
naknadno izmijenjeni dio njegove odbrane u protivurječnosti i sa njegovim
lošim imovnim stanjem, jer bi tako iznijeta odbrana životno značila, da bi
optuženi ponovo, nakon 6 do 9 dana, morao kupovati novu količinu heroina, što
se uz hazardersku neizvjesnost, koju sa sobom nose kockanje i kladjenje,
svakako ne bi moglo nadomjestiti iz njegovog porodičnog budžeta. Konačno, zbog
navedenih razloga, nevjerodostojna je i njegova tvrdnja, da je odbranu pred
tužiocem iznio pod uticajem tableta i droge, dokazujući je pogrešno
izgovorenim imenom svoje majke, zato što je apsurdno i pomisliti, da se to
stanje moglo odraziti samo na taj lični podatak, koji je očigledno nehotično
izgovoren ili ga je pogrešno razumio onaj koji je diktirao ili sastavljao
zapisnik o njegovom prvom saslušanju. Zbog svih iznijetih razloga, sud nije
prihvatio naknadno iznijetu odbranu optuženog, kroz koju je negirao postojanje
namjere za daljom prodajom heroina, jer je ona predstavljala sračunati način
izbjegavanja krivice za izvršenje krivičnog djela koje mu je podnijetim
optužnim aktom stavljeno na teret.
Prema tome, optuženi je bio svjestan i očigledno je, zbog naprijed navedenih
razloga, htio držati radi dalje prodaje opojnu drogu heroin u količini od
44,85 grama na način, u vrijeme i mjestu, bliže označeno u izreci presude, te
je znao da to čini neovlašćeno, zato što je opšte poznata činjenica da se
opojne droge ne mogu nabavljati od fizičkih lica i što je to u suprotnosti sa
odredbama Zakona o sprečavanju zloupotrebe opojnih droga ("Sl. list CG" br.
28/11). On je to stanje svijesti i volje ispoljio i u odnosu na posledicu koja
se ogleda u apstraktnoj opasnosti za zdravlje ljudi, zato što je kupio radi
prodaje neodredjenom broju lica, pa se u takvom njegovom cjelokupnom ponašanju
stiču sva zakonska obilježja krivičnog djela neovlašćena proizvodnja, držanje
i stavljanje u promet opojnih droga iz člana 300 stav 1 KZ-a.
Pri odmjeravanju kazne u smislu člana 42 KZ sud je vodio računa o svim
okolnostima koje utiču da ona bude veća ili manja, pa je od olakšavajućih uzeo
u obzir njegovu relativnu mladost u vrijeme izvršenja krivičnog djela, dok je
od otežavajućih cijenio njegovu raniju osudjivanost, zbog istovjetnog
krivičnog djela koja je utvrdjena na osnovu izvoda iz kaznene evidencije UP OB
K. broj 245/13-627 od 12.06.2013. godine. Sud je cijeneći navedene okolnosti,
kao i stepen krivice izrekao optuženom kaznu zatvora u trajanju od 2 godine i
10 mjeseci, smatrajući da će se sa tako odmjerenom visinom u cjelosti postići
u okviru opšte svrhe krivičnih sankcija član 4 KZ i ona svrha kažnjavanja iz
člana 32 KZ, koja u pogledu specijalne prevencije iz tačke 1 (sprečavanje
učinioca da čine krivična djela i uticanje na njega da ubuduće ne vrše
krivična djela) očigledno nije postignuta ranijom presudom ovog suda, jer je
optuženi u relativno kratkom vremenskom periodu u odnosu na izrečenu presudu
K. br. 11/2011 od 07.10.2011. godine izvršio novo krivično djelo čiji je
zaštitni objekt zdravlje ljudi.
Na osnovu člana 51 KZ opuženom se u izrečenu kaznu zatvora uračunava vrijeme
provedeno u pritvoru od 24.04.2013. godine, pa nadalje.
Sud je vezan imperativnom normom iz člana 300 stav 7 i člana 75 KZ izrekao
optuženom mjeru bezbjednosti oduzimanja one vrste i količine opojne droge koja
je bliže označena u izreci presude, jer se radi o predmetu izvršenja krivičnog
djela, koji se po pravosnažnosti presude ima uništiti.
Kako je sud optuženog oglasio krivim, to ga je na osnovu člana 229 u vezi
člana 226 ZKP-a obavezao na plaćanje paušala u iznosu od 150 eura, kao dijela
troškova krivičnog postupka, koji je odmjeren obzirom na njegovo trajanje i
složenost, te imovno stanje optuženog lica.
Sa iznijetih razloga odlučeno je kao u izreci ove presude.
VIŠI SUD U PODGORICI
Dana 26.06.2013. godin
ZAPISNIČAR S U D I J A
Mila Cupara,s.r. Dragoje Jović,s.r.
PRAVNA POUKA: Protiv ove presude može se izjaviti žalba Apelacinom sudu CG u
roku od 15 dana od dana prijema prepisa, a preko ovog suda.
Za tačnost otpravka tvrdi i ovjerava
ovlašćeni službenik suda
Mila Cupara