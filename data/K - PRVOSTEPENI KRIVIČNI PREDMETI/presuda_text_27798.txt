OSNOVNI SUD U ROŽAJAMA
K.br. 59/13
U IME CRNE GORE
Sudija Osnovnog suda u Rožajama Milosav Zekić, uz učešće zapisničara Aide
Luboder , rješavajući po optužnom predlogu Osnovnog državnog tužilaštva iz
Rožaja Kt.br. 37/13 od 09.05.2013.g. podnijet protiv okrivljenog Kemela
Huremovića iz Berana, zbog krivičnog djela prikrivanje iz čl. 256.st. 1.
Krivičnog zakonika, nakon održanog glavnog i javnog pretresa u prisustvu
Zamjenika Osnovnog državnog tužioca Armina Selmanovića, okrivljenog i njegovog
branioca adv. Batrića Markovića, a u odsustvu uredno pozvanog oštećenog
Nusreta Kalača, dana 31.05.2013. donio je i javno objavio
P R E S U D U
Okrivljeni KEMAL HUREMOVIĆ, od oca Selma i majke Sanije, rođene Halilović,
rođen 05.11.1991. godine, u Beranama, sa prebivalištem u ul. "Voja
Maslovarića" bb, Opština Berane, državljanin Crne Gore, razumije crnogorski
jezik, a njegov jezik je bosanski, po zanimanju poljoprivrednik, ostvaruje
mjesečna primanja u iznosu od 300,00 eura, neoženjen, pismen, završio osnovnu
školu, srednjeg imovnog stanja, neosuđivan.
K R I V J E
Što je:
neutvrđenog dana početkom mjeseca januara 2013. godine, u selu Kalače, Opština
Rožaje, pribavio na drugi način stvari i to: jedan plazma televizor marke
"Samsung" i 30 flaša raznog alkoholnog pića (viski marke Čivas regal, Džek
Danijels i razna vina) za koje je znao da su pribavljene krivičnim djelom
teška krađa izvršenim od strane maloljetnih Mirnesa Mujevića i Aida Mekića iz
Rožaja, na štetu Nusreta Kalača iz Rožaja, na način što je nakon što mu je
Mirnes ponudio stvari na prodaju, prevezao Mirnesa i Aida do sela Kalače,
Opština Rožaje, svojim vozilom marke "Peugeot" i čekao ih na magistralnom putu
da mu donesu stvari, a za iste im je u zamjenu za novac predao vozilo marke "
Lancia" nakon dva dana,
- čime je izvršio krivično djelo prikrivanje iz čl. 256. st. 1. Krivičnog
zakonika.
pa mu sud primjenom pomenutog zakonskog propisa i čl. 4, 13, 15, 32, 36, 42,
52, 53, 54 Krivičnog zakonika i 374. Zakonika o krivičnom postupku, izriče
USLOVNU OSUDU
Kojom mu utvrđuje kaznu zatvora u trajanju od 60 (šezdeset) dana i istovremeno
odredjuje da se kazna neće izvršiti ukoliko osuđeni u roku od jedne godine ne
izvrši novo krivično djelo.
Da plati na ime troškova krivičnog postupka paušalni iznos od 40,00 eura, u
korist budžeta Crne Gore , u roku od 15 dana po pravosnažnosti ove presude.
Imovinsko-pravni zahtjev nije postavljen.
O b r a z l o ž e nj e
Osnovno državno tužilaštvo iz Rožaja, podnijelo je ovome sudu optužni predlog
Kt.br. od 37/13 od 09.05.2013.g. protiv okrivljenog Kemela Huremovića iz
Berana, zbog krivičnog djela prikrivanje iz čl. 256.st. 1 .Krivičnog zakonika
(KZ).
Na glavnom pretresu Zamjenik ODT-a Armin Selmanović je ostao pri podnijetom
optužnom predlogu, te je predložio da sud okrivljenog oglasi krivim zbog
krivičnog djela koje mu je optužbom stavljeno na teret i da ga osudi na kaznu
zatvora u trajanju od 60 dana.
Na glavnom pretresu nije pristupio uredno pozvani oštećeni Nusret Kalač, pa je
pretres održan u njegovom odsustvu. Na zapisniku Kt.br. 37/13 od
07.05.2013.g., pred ODT-om, oštećeni je istakao da se ne pridružuje krivičnom
gonjenju u odnosu na okrivljenog, niti postavlja odštetni zahtjev.
Branilac okrivljenog Batrić Marković je u završnoj riječi istakao da njegov
branjenik nije počinio krivično djelo koje mu je stavljeno na teret, jer nije
znao da kupuje ukradenu robu, niti da robu kupuje kod maloletnih lica, pa je
predložio da ga sud oslobodi od optužbe, a ako ga oglasi krivim da ga što
blaže kazni.
Okrivljeni je u svojoj odbrani istakao, da je početkom 2013.godine putovao
svojim vozilom marke "Peugeot 405" iz Berana prema Rožajama. U selu Kalače,
Opština Rožaje stopirali su ga dva momka koja je prevezao do Rožaja i saznao
da se zovu Mirnes Mujević i Aid zv. Dida Mekić. U razgovoru im je kazao da se
bavi prodajom vozila. Pitali su ga da li bi kompenzirao auto za televizor,
motorne testere, cigarete, pištolj piće i dr., pa je pristao da ovo vozilo
kompenzira za dva televizora- plazma i motornu testeru. Nakon nekoliko dana
oni su došli u Berane i uzeli vozilo marke "Lancija" koje im je on prevezao do
Hotela "Turjak" u mjestu Đuranovića Luke, Oština Rožaje.Nakon toga oni su mu
predali plazma televizor i obećali da će mu drugi televizor i motornu dati
naknadno. Naknadno je saznao da je ovaj televizor ukraden, pa je kontaktirao
Mirnesa telefonom i on mu je rekao da televizor ostavi u dvorište OŠ "Mustafa
Pećanin" u Rožajama, što je on i učinio. Istakao je da je smatrao da Mirnes i
Aid imaju 17-18 godina, a Aid i do 20 godina. Nije znao da su stvari koje je
kupio Mirnes i Aid ukrali tj. da su iste pribavljanje krivičnim djelom teška
krađa. Predložio je da ga sud oslobodi od optužbe, jer nije izvršio djelo za
koje je optužen.
Po ovoj krivično pravnoj stvari sud je izveo dokaze, saslušao svedoke Edina
Murića, Aida Mekića, Mirnesa Mujevića, po saglasnosti stranaka pročitao iskaz
svedoka - oštećenog Nusreta Kalač dat pred ODT-om na zapisniku Kt.br. 37/13 od
07.05.2013.g. i izvršio uvid u izvod iz kaznene evidencije na ime okrivljenog.
Cijeneći odbranu okrivljenog i sve izvedene dokaze kako pojedinačno tako i u
međusobnoj vezi u smilsu čl. 370. st. 3. Zakonika o krivičnom postupku (ZKP),
sud je nesumnjivo utvrdio da je okrivljeni izvršio krivično djelo koje mu je
optužbom stavljeno na teret i da je zato kriv i krivičnopravno odgovoran.
Naime, iz iskaza svedoka - oštećenog Nusreta Kalača proizilazi da je vlasnik
kuće u selu Kalače, Opština Rožaje. Januara mjeseca 2013.g. primjetio je da mu
je kuća obijena i iz iste su oduzeti plazma televizor marke "Samsung" i 30
flaša raznog alkoholnog pića - viskija i raznih vina. Iskaz ovog svedoka,sud
je prihvatio kao objektivan, uvjerljiv i potvrđen iskazima svedoka Aida Mekića
i Mirnesa Mujevića, tako da nema sumnje u drugačije činjenično stanje.
Iz iskaza svedoka Aida Mekića i Mirnesa Mujevića, proizilazi da su početkom
januara mjeseca 2013.g. u selu Kalače, Opština Rožaje obili kuću oštećenog
Nusreta Kalača. Kada su ušli u kuću vidjeli su da se u istoj nalaze plazma
televizor i razna pića -viski i vino. Uzeli su dvije boce pića i izašli iz
kuće, te stopirali na magistralnom putu koji se nalazi u blizini kuće. Iz
pravca Berana je naišao vozilom okrivljeni Kemal Huremović koji ih je prevezao
do Rožaja. Okrivljenom su ponudili na prodaju više boca pića i jedan televizor
i razmijenili su brojeve telefona. Nakon što ih je prevezao do Rožaja,
okrivljeni je pozvao telefonom Mirnesa i ponudio im da kompenziraju ovu robu
za njegovo auto marke "Lancija", što su prihvatili. Okrivljenom je Mirnes
rekao da će ove stvari da ukradu iz kuće Predsjednika Opština jer su predhodno
ulazili u kuću i vidjeli iste, pa je on pristao da ih uzme tj. da zamijeni
auto za njih. Nakon toga okrivljeni ih je povezao njegovim kolima do sela
Kalače i čekao ih na magistralnom putu u blizini kuće, a oni su pošli i
iznijeli iz kuće plazma televizor i 30 flaša raznog pića tj. viski - čivas
regal, džek danijels i razna vina. Pošto je piće, koje su nosili u jednom
ćebetu bilo teško, okrivljeni im je pomogao da ga prenesu preko ograde, nakon
čega su zajedno stvari unijeli u vozilo i okrivljeni je otišao za Berane.
Sjutradan su pošli za vozilo koje im Kemal nije htio dati pa su se vratili za
Rožaje, a sledećeg dana su uzeli vozilo koje im je okrivljeni prevezao do sela
Dapsiće jer nijesu imali vozačku dozvolu, nakon čega su oni vozilo dotjerali
za Rožaje i parkirali u dvorište OŠ "Mustafa Pećanin i ostavili ključeve u
bravu. Iskaz ovih svedoka, sud je ocijenio kao objektivne, uvjerljive,
međusobno saglasne u bitnom, a dovodeći iste u vezu sa iskazom oštećenog
zaista se nesumnjivo zaključuje da su maloletni Mirnes Mujević i Aid Mekić
obili kuću oštećenom i oduzeli plazma televizor marke Samsung i 30 flaša
raznog pića koje su zamijenili sa okrivljenim za vozilo marke "Lancija" i
rekli mu da su stvari oduzeli u kući oštećenog koju su predhodno obili.
Sud je cijenio iskaz svedoka Edina Murića, pa je našao da isti nema uticaja na
drugačije utvrđenje činjeničnog stanja. Naime, ovaj svedok je istakao da se sa
okrivljenim upoznao u zatvoru, kada su izdržavali kazne zatvora. Okrivljeni ga
je zamolio da mu pomogne da nađe vozilo koje je prodao Mirnesu Mujeviću i Aidu
Mekiću i da ga obavijesti kada vozilo primjeti, te da će ga častiti za to.
Kada je vidio ovo vozilo u dvorišu OŠ "M.Pećanin" obavijestio je okrivljenog
koji je došao i uzeo isto. Iskaz ovog svedoka ne dovodi u sumnju činjenično
stanje, obzirom da isti nije bio prisutan kada su se okrivljeni i Mirnes i Aid
dogovarali u vezi razmene stvari, te mu nijesu poznate odlučne činjenice
vezano za ove događaje.
Sud je cijenio iskaz okrivljenog, pa je isti prihvatio u dijelu u kojem ne
spori odlučne činjenice. Naime, okrivljeni ne spori da je u kritičnom periodu
pribavio od Mirnesa Mujevića i Aida Mekića plazmu televizor, tako što im je u
zamenu za televizo predao vozilo marke "Lancija", pa je sud njegov iskaz, u
ovom dijelu, prihvatio jer isti nalazi oslonca u iskazima svedoka Mirnesa i
Aida.
Međutim, okrivljeni se brani da od Mirnesa i Aida nije pribavio 30 flaša
raznog alkoholnog pića i da nije znao da je plazma televizor pribavljen
krivičnim djelom teška krađa tj. da su Mirnes i Aid ukrali isti, niti ih je on
prevezao vozilom do sela Kalače i čekao na magistralnom putu da mu donesu ove
stvari . Iskaz okrivljenog u ovom dijelu, sud nije prihvatio obzirom da je
isti neuvjerljiv, neobjektivan i opovrgnut iskazima svedoka Mirnesa Mujevića i
Aida Mekića, kojima je sud poklonio punu vjeru, tako da je očigledno da
okrivljeni sa ovakvom odbranom smišljeno i sračunato nastoji da izbjegne
krivičnopravnu odgovornost.
Dakle, u postupku je utvrđeno da je okrivljeni neutvrđenog dana početkom
mjeseca januara 2013. godine, u selu Kalače, Opština Rožaje, pribavio na drugi
način stvari i to: jedan plazma televizor marke "Samsung" i 30 flaša raznog
alkoholnog pića (viski marke Čivas regal, Džek Danijels i razna vina) za koje
je znao da su pribavljene krivičnim djelom teška krađa izvršenim od strane
maloljetnih Mirnesa Mujevića i Aida Mekića iz Rožaja, na štetu Nusreta Kalača
iz Rožaja, na način što je nakon što mu je Mirnes ponudio stvari na prodaju,
prevezao Mirnesa i Aida do sela Kalače, Opština Rožaje, svojim vozilom marke
"Peugeot" i čekao ih na magistralnom putu da mu donesu stvari, a za iste im je
u zamjenu za novac predao vozilo marke " Lancia" nakon dva dana.
Sa navedenih razloga, sud nije prihvatio tezu odbrane branioca okrivljenog da
njegov branjenik nije izvršio krivično djelo za koje je optužen, jer nije znao
da kupuje robu kod maloletnih lica koja je pribavljena krivičnim djelom,
obzirom da je u postupku utvrđeno da je okrivljeni pribavio navedene stvari a
znao je da su pribavljene krivičnim djelom teška krađa izvršenim od strane
maloletnih Mirnesa Mujevića i Aida Mekića.
Cijeneći psihički odnos okrivljenog prema učinjenom krivičnom djelu, sud je
našao da je isti bio svjestan svog djela, tj. svjestan da preduzima opisane
radnje u cilju nastupanja zabranjene posledice znajući za njihovu
protivpravnost i to je htio pa je postupao sa umišljajem.
Pravnom ocenom utvrđenog činjeničnog stanja, sud je našao da su u radnjama
okrivljenog sadržani svi bitni elementi krivičnog djela prikrivanje iz čl.
256. st. 1. KZ, za koje djelo je sud okrivljenog oglasio krivim i izrekao mu
uslovnu osudu, utvrđujući mu pri tom kaznu zatvora u trajanju od 60 dana i
istovremeno odredio da se kazna neće izvršiti ukoliko isti u roku od jedne
godine ne izvrši novo krivično djelo.
Prilikom izricanja ovakve vrste krivične sankcije, sud je imao u vidu stepen
krivice okrivljenog, stepen nastupjele posledice, okolnosti pod kojima je
djelo izvršeno, držanje okrivljenog nakon izvršenog djela, cijeneći pri tom
kao olakšavajuće okolnosti njegovu raniju neosuđivanost i životnu dob, pa je
sud u nedostatku otežavajućih okolnosti, našao da je imalo mjesta izricanju
ovakve vrste krivične sankcije, ubijeđen da će upozorenje uz prijetnju kazne u
dovoljnoj mjeri uticati na okrivljenog da ubuduće ne vrši bilo kakva krivična
djela.
Na osnovu čl. 229. u vezi čl. 226. st. 2. tač. 9. i st. 3. ZKP, sud je
obavezao okrivljenog da plati na ime troškova krivičnog postupka, paušalni
iznos od 40,00 eura, u korist budžeta Crne Gore, a ovo imajući u vidu trajanje
i složenost krivičnog postupka, kao i imovno stanje okrivljenog.
Imovinsko-pravni zahtjev nije postavljen.
Sa izloženog odlučeno je kao u dispozitivu ove presude.
OSNOVNI SUD U ROŽAJAMA, dana 31.05.2013.g.
Zapisničar, S U D I J A,
Aida Luboder s.r. Milosav Zekić s.r.
PRAVNA POUKA: Protiv ove presude može se izjaviti žalba u roku od 8 dana od
dana prijema iste i to Višem sudu u Bijelom Polju, a preko ovog suda.