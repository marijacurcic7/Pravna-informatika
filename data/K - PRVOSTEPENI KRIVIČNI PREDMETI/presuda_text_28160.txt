U IME CRNE GORE!
Posl.br.K.103/13
OSNOVNI SUD U HERCEG NOVOM, po sudiji Leković Branislavu, uz učešće
zapisničara Milović Tereze, u krivičnom predmetu protiv okrivljenog M.Ž., zbog
krivičnog djela teška krađa iz 240.st.1 tač.1 KZ CG, povodom optužnog predloga
ODT H.Novi KT.br.160/2013 od 30.07.2013.godine, nakon održanog usmenog i
javnog glavnog pretresa, dana 25.09.2013.godine, u prisustvu okrivljenog M.Ž.,
zamjenika ODT Herceg Novi Stijović Rista, donio je i javno objavio sljedeću
P R E S U D U
Okrivljeni M.Ž., JMBG ..., od oca R. i majke V., rođene V., rođen 8....godine
u B., sa prebivalištem u HN, ul...., državljanin Crne Gore, po zanimanju
električar, sa zavšenom sss, nezaposlen, oženjen, otac troje maloljetne djece,
ne posjeduje nepokretnosti na svoje ime, izdržava se od povremenih poslova
električara.
K r i v j e
Što je :
Neutvrđenog dana u toku maja mjeseca 2013. godine, u mjestu Đenovići, Opština
Herceg Novi, oduzeo kompletnu unutrašnjost samostojećeg električnog ormara KRO
4, vrijednosti 460,00 eura, vlasništvo oštećenog J.R., na način što je
upotrebom podesnog sredstva-univerzalnim ključem "Euro Locks" provalio-
otključao ormar, a zatim ključem za odvijanje šarafa br.17 odvio 6 šarafa i iz
istog oduzeo kompletnu unutrašnjost (4 letve od 400 A, 3 bakarne šine-nosači
letve, bakarna šina za nulu sa pripadajućim izolatorima), nakon čega je sve te
djelove odnio u svoju kuću u Herceg Novi i poslije 5-6 dana iste ugradio u
objekat vl.K.M. u mjestu Njivice, Opština Herceg Novi, a sve u namjeri da
njihovim prisvajanjem sebi pribavi protivpravnu imovinsku korist, pri čemu je
bio svjestan svoga djela i htio njegovo izvršenje,
-čime je izvršio krivično djelo teška krađa iz čl.240 st.1 tač.1 Krivičnog zakonika Crne Gore
pa mu sud, na osnovu čl.240 st.1 tač.1 KZ CG i primjenom čl. 4, 32, 36, 42,
52, 53, 54 KZ CG te čl.374, 229.stav 1 ZKP-a izriče
USLOVNU OSUDU
Kojom mu utvrđuje kaznu zatvora u trajanju od 1 (jedne) godine i istovremeno
određuje da se ista neće izvršiti ukoliko okrivljeni u roku od 2 (dvije)
godine ne učini novo krivično djelo.
Okrivljeni se obavezuje da plati troškove krivičnog postupka u iznosu od 55,00
eura kao i paušalni iznos od 50,00 eura u korist budžeta Crne Gore na žiro
račun 832-158-14 u roku od 15 dana od pravosnažnosti presude.
OBRAZLOŽENJE
Osnovni državni tužilac H.Novi podnio je optužni predlog Kt.br.160/2013 od
30.07.2013. godine protiv okrivljenog M.Ž., zbog krivičnog djela teška krađa
iz čl.240 st.1 tač.1 KZ CG, te je na glavnom pretresu ostao pri optužnom
predlogu i naveo da je izvedenim dokazima potvrđeno da je okrivljeni izvršio
djelo stavljeno mu na teret, te predložio sudu da okrivljenog oglasi krivim i
osudi na kaznu po zakonu.
Okrivljeni M.Ž. je u svojoj odbrani u bitnom izjavio da je kao električar
zadnje tri godine, za potrebe preduzeća "B.G." DOO, radio elektro instalacije
na objektima u Baošićima i Đenovičima, te da su mu isti, za obavljene poslove,
ostali dužni iznos od oko 8.000,00 eura. Pojasnio je da je navedene radove
obavljao preko preduzimača G.P., te da ga je P. neprestano, posljednje dvije
godine, ubjeđivao da će mu navedini iznos biti ispaćen, međutim isplate nije
bilo. Priznao je da je zbog toga, a sve u namjeri da dio duga naplati,
početkom maja 2013.godine, došao do zgrade u Baošićima, koja je vlasništvo
"B.G." DOO, i sa elektro ormara KRO 4 skiniuo šine i nosače, te iste odnio
kući. Istakao je da je bio u ubjeđenu da su šine i nosači vlasništvo "B.G."
DOO, te da ih on nije ugrađivao već da su tu bili od ranije. Opisao je da je
to uradio tako što je sa univerzalnim ključem otvorio ormar, a onda ključem 17
odvio 6 šarafa i tako skinuo unutrašnjost ormara KRO 4 koji nije bio
priključen na elektro mrežu. Dalje je naveo da je nakon 5-6 dana kupio kutiju
od KRO 4 u firmi "Bostek" za iznos od 260,00 eura, te istu, zajedno sa
djelovima koje je prethodno uzeo sa ormara u Baošićima, ugradio M.K. na
objektu u mjestu Njivice, Opština Herceg Novi. Dodao je da je za ovu uslugu od
K., kao kompenzaciju, dobio vozilo "Golf"3 i 400,00 eura. Pojasnio je da je
tek kasnije saznao da su djelovi iz ormara KRO 4 vlasništvo J.R., koji ih je
ugradio za potrebe "B.G." DOO, kao i da je "B.G." DOO sva dugovanja u vezi
ugradnje elektro instalacija na objektima u Baošićima i Đenovićima ispaltila
P.G., od strane koga je on bio angazovan da izvodi radove.
U dokaznom postupku sud je saslušao oštećenog u svojstvu svjedoka J.R. i uz
saglasnost stranaka pročitao pismeni nalaz i mišljenje vještaka ekonomske
struke R.D., pročitan je ugovor o izvođenu radova od 12.06.2012.godine,
izvršen je uvid u potvrdu o privremeno oduzetim predmetima UP CB H.Novi od
10.06.2013.godine i od 21.06.2013.godine kao i u potvrdu o vraćanju predmeta
od 01.07.2013.godine, te u fotodokumentaciju UP CB H.Novi od 10.06.2013.godine
i od 21.06.2013.godine, te je izvršen uvid u izvještaj iz kaznene evidencije
za okrivljenog.
Analizirajući provedene dokaze, te dovodeći ih u vezu jedne sa drugima i sa
odbranom okrivljenog, sud je utvrdio činjenično stanje kao u izreci presude,
te našao da je okrivljeni izvršio krivično djelo koje mu je stavljeno na
teret.
Oštećeni u svojstvu svjedoka J.R. je u bitnom naveo da je vlasnik firme
"Elektro Lux" DOO Herceg Novi koji se bavi elektroizgradnjom. Dalje je naveo
da se shodno ugovoru o izvođenju radova br.212 od 12.06.2012.godine obavezao
da, kao izvođač radova, za potrebe firme "B.G." DOO i nekih fizičkih lica iz
Đenovića dovede napojno kablo do KRO 4 ormara, nabavi i ugradi ormar KRO 4 i
izvrši spajanje stambenog objekta na kat.parc.285 KO Đenovići na elektromrežu.
Dodao je da je vrijednost navedenih radova 7.500,00 eura, te da mu je iznos od
5.000,00 eura odmah isplaćen, a da će iznos od 2.500,00 eura biti isplaćen
nakon priključenja objekta na elektro mrežu. Objasnio je da su navedeni radovi
izvođeni u decembru 2012. i januaru 2013.godine, te da je on kupio i ugradio
električni ormar KRO 4. Naveo je da je u međuvremenu, dok je čekao da
elektrodistribucija obavi svoj dio posla, dana 4.06.2013.godine, od tehničkog
direktora Elektrodistribucije H.Novi saznao da je unutrašnji dio elektroormara
KRO 4 prazan, tj.da su iz njega izvađeni svi djelovi. Dalje je naveo da je
odmah po tom saznanju prijavio slučaj policiji koja je izašla na lice mjesta i
izvršila uviđaj. Naglasio je da je iz preventivnih razloga, jer mu se već
dešavalo da mu sa gradilišta na sličan način nestaje elektromaterijal, označio
djelove elektroormara KRO 4 - šinske radove i letve slovima, odnosno
inicijalima vlasnika objekata do kojih je trebalo da se instalira
elektromreža, te bakarne šine zagrizom kliješta na tri mjesta. Pojasnio je da
je iz tog razloga odmah prepoznao da se radi o njegovom unutrašnjem djelu
elektroorma KRO 4, kada je zajedno sa policijom otišao na lice mjesta na
Njivičkom putu kod vlasnika objekta M.K. Dodao je da je odmah nakon toga
policija pozvala okrivljenog koji je priznao da je oduzeo djelove
elektroormara KRO 4 u Đenovićima, te policiji donio dio elemenata od ormara
koji nisu bili sastavljeni. Takođe je naveo da djelovi koje je okrivljeni
vratio nisu bili povezani i složeni niti je na njima bilo oznaka koje je
naprijed opisao, niti su bili atestirani, te da ih je okrivljeni
najvjerovatnije kupio. Izjavio je da je bio izričit da neće prihvatiti te niti
bilo koje druge djelove osim onih koji su mu oduzeti, te da je nakon dva dana
okrivljeni skinuo sporne djelove sa elektroormara u mjestu Njivice, te mu ih u
prisustvu policije vratio. Dodao je da mu je i tom prilikom okrivljeni pokušao
dati dio djelova koji nisu bili sa njegovog ormara, što je on takođe odbio,
tako da mu je poslije vratio sve originalne djelove. Na kraju je pojasnio da
je ormar KRO 4, koji je predmet izvršenja krivičnog djela, njegovo vlasništvo
sve dok se ne pusti elektronapon i izvrše potrebna ispitivanja, te preda
investitoru potrebna dokumentacija za izvođenje radova, te da bi on u sučaju
da otuđeni elektroormar nije pronađen i vraćen, morao od svojih sredstava
kupiti i ugraditi novi.
Sud je prihvatio iskaz oštećenog J.R. jer je isti logiča i uvjerljiv, a osim
toga u skladu je sa materijalnim dokazima u spisima-ugovorom o izvođenu
radova, potvrdama o privremeno oduzetim predmetima, potvrdom o vraćanju
predmeta i fotodokumentacijom.
Naime, iz ugovora o izvođenu radova od 12.06.2012.godine proizilazi da je
firma "E.L." DOO iz Sušćepana, kao izvođač, zaključila ugovor sa "B.G." DOO,
kao naručiocem radova. Navedeni ugovor predviđa obavezu izvođača radova da
naručiocu radova svojim materijalom uradi: dovođenje napojnog kabla tipla PPOO
4×185mm2 do KRO 4 i spajanje stambenog objekta u Đenovićima kat.parc.... KO Đ.
na mrežu, te obavezu naručioca radova da izvođaču isplati 7.500.00 eura i to
sledećom dinamikom: 5.000,00 eura odmah nakon potpisivanja ugovora, a 2.500.00
eura nakon priključena objekta na mrežu.
Iz potvrde o privremeno oduzetim predmetima UP PJ Herceg Novi br.240/13-1562/5
od 10.06.2013.godine proizilazi da su ovlašćeni policijski službenici UP PJ
Herceg Novi dana 10.06.2013.godine od okrivljenog M.Ž. privremeno oduzeli
sledeći predmet: ključ na kome piše "Euro Locks", a na drugoj strani "1333".
Iz potvrde o privremeno oduzetim predmetima UP PJ Herceg Novi br.240/13-1928/3
od 21.06.2013.godine proizilazi da je okrivljeni M.Ž. ovlašćenim policijskim
službenica UP PJ Herceg Novi dana 21.06.2013.godine dobrovoljno predao sledeći
predmet: unutrašnjost slobodnostojećeg KRO 4 ormara (4 letve 400A, 3 bakarne
šine-nosači letve, bakarna šina za 0).
Iz potvrde UP PJ Herceg Novi o vraćanju privremeno oduzetih predmeta
br.240/13-1562/6 od 01.07.2013.godine proizilazi da je ovlašćeni policijski
službenik vratio J.R.u sledeće privremeno oduzete stvari: unutrašnjost
slobodnostojećeg KRO 4 ormara (4 letve 400A, 3 bakarne šine-nosači letve,
bakarna šina za 0).
Iz fotodokumentacija UP CB Herceg Novi od 10.06.2013.godine i od
21.06.2013.godine, vidi se predmetni KRO 4 ormar sa oznakama na djelovima
elektroormara KRO 4 u vidu slova - inicijala "M K" i "P T", te su vidna
oštećena na bakarnoj šini.
Iz izvještaja iz kaznene evidencije na ime okrivljenog proizilazi da
okrivljeni ranije nije osudjivan .
Sud je prihvatio kao vjerodostojne pismene dokaze-potvrde o privremeno
oduzetim predmetima UP CB H.Novi od 10.06.2013.godine i od 21.06.2013.godine,
potvrdu o vraćanju predmeta od 01.07.2013.godine, te fotodokumentaciju UP CB
H.Novi od 10.06.2013.godine i od 21.06.2013.godine jer su sačinjene od strane
nadležnog organa u zakonskoj proceduri, a na iste ni stranke nisu imale
primjedbi.
Takođe ,sud je prihvatio kao vjerodostojan i ugovor o izvođenju radova od
12.06.2012.godine jer je isti ovjeren pečatom i potpisom ovlašćenih lica
preduzeća "B.G." DOO i "Elektro Lux" DOO.
Ovi pismeni dokazi su od značaja jer se istim potvrđuje da je okrivljeni
oduzeo kompletnu unutrašnjost samostojećeg električnog ormara KRO 4 koja je
vlasništvo oštećenog.
Iz pismenog nalaza i mišljenja vještaka ekonomske struke R.D., od
29.07.2013.godine proizilazi da je vrijednost slobodno stojećeg ormara za
elektro instalacije KRO 4, na dan izvršenja krivičnog djela iznosila 460,00
eura.
Sud je prihvatio nalaz i mišljenje vještaka finansijske struke, jer je stručan
i argumentovan, dat u skladu sa pravilima struke,a na isti ni stranke nisu
imale primjedbi.
Sud nije prihvatio odbranu okrivljenog u dijelu gdje navodi da je bio u
ubjeđenju da je samostojeći električni ormar KRO 4, vlasništvo "B.G." DOO, te
da je oduzimanjem istog htio namiriti potraživanje koje je imao prema tom
preduzeću, jer je takva odbrana kontradiktorna, nelogična i sračunata na
izbjegavanje krivice. Naime, okrivljeni izjavio da predmetni ormar KRO 4 nije
on ugrađivao, niti je ugradnja istog imala bilo kakve veze sa radovima koje je
izvodio na objektima "B.G." DOO, pa samim tim ne stoje navodi da je skidanjem
unutrašnjosti ormara okrivljeni mislio da naplati navodno potraživanje prema
"B.G." DOO.
Sud je prihvatio odbranu okrivljenog u ostalom dijelu,gdje opisuje način na
koji je predmetni elektro ormar oduzeo od oštećenog,jer u tom dijelu nije u
suprotnosti sa provedenim dokazima.
Ocjenom provedenih dokaza,te dovođenjem istih u vezu sa odvbranom okrivljenog,
sud je nesumnjivo utvrdio činjenično stanje kao u izreci ove presude.
U naprijed opisanim radnjama okrivljenog sud je našao sva bitna obilježja
krivičnog djela teška krađa iz čl.240. stav 1. tačka 1 KZ CG, jer je
provaljivanjem zatvorenog elektroormara, oduzeo tuđu pokretnu stvar, a sve u
namjeri da pribavi za sebe protivpravnu imovinsku korist.
U odnosu na oblik vinosti, sud je utvrdio da je okrivljeni navedeno krivično
djelo počinio sa umišljajem, jer je bio svjestan da prisvaja tuđu pokretnu
stvariprovaljivanjem zatvorenog elektroormara, radi pribavaljanja protivpravne
imovinske koristi za sebe. Dakle, bio je svjestan svog djela i htio je njegovo
izvršenje.
Odlučujući o vrsti i visini krivične sankcije koju okrivljenom treba izreći za
počinjena krivična djela, sud je cijenio sve okolnosti iz čl.42 KZ. Shodno
navedenom zakonskom propisu sud je okrivljenom od olakšavajućih okolnosti
cijenio da se radi o porodičnom čovjeku, ocu troje maloljetne djece koje je u
obavezi da izdržava, da se oštećeni nije pridružio krivičnom gonjenju,da je
istom vraćena oduzeta stvar te je izostala posljedica ovog djela
Kada se ima u vidu ukupnost svih olakšavajućih okolnosti, sud je mišljenja da
je navedeno djelo lakše, te da nije nužno, s obzirom na ličnost okrivljenog,
prema njemu primjeniti kaznu, jer se osnovano može očekivati da će i samo
upozorenje uz prijetnju kaznom dovoljno uticati na njega da ubuduće ne vrši
krivična djela. Zbog toga je sud primjenom članova 52., 53. i 54. KZ CG
istovremeno odredio da se utvrđena kazna zatvora u trajanju od jedne godine
neće izvršiti ako okrivljeni za vrijeme od dvije godine ne izvrši novo
krivično djelo, što je vrijeme provjeravanja, odmjereno u skladu sa visinom
utvrđene kazne i ličnosti okrivljenog
Odluka o troškovima krivičnog postupka zasniva se na odredbi čl.229.st.1.
ZKP-a, pa je sud okrivljenog obavezao da plati troškove krivičnog postupka u
iznosu od 55,00 eura koji se odnose na troškove provedenog ekonomskog
vještačenja, kao i paušalni iznos od 50,00 eura koji je odmjeren u skladu sa
imovnim stanjem okrivljenog, složenosti i dužinom trajanja krivičnog postupka.
.
OSNOVNI SUD U HERCEG NOVOM
Dana 25.09.2013. godine.
Zapisničar Sudija
Milović Tereza  Branislav Leković
Pravna pouka:
Protiv ove presude dozvoljena je žalba
u roku od 15 dana od dana prijema,
Višem sudu u Podgorici, a preko ovog
suda.
DNA:
-ODT H.Novi
-okrivljenom
-u spise