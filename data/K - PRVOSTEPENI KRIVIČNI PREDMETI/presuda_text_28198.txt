K.br.176/13
U I M E C R N E G O R E
OSNOVNI SUD U N. kao prvostepeni krivični, sudija Babović Dragan, uz
sudjelovanje Krištof Stanke kao zapisničara, u krivičnom predmetu protiv
okrivljenog D. L., zbog krivičnog djela ugrožavanje sigurnosti iz čl.168 st.1
KZ, odlučujući po optužnom predlogu ODT Nikšić Kt.br.134/13 od
08.04.2013.godine, nakon održanog glavnog, javnog pretresa dana 05.09.2013.
godine, u prisustvu zamjenika ODT Nikšić S. V. i okrivljenog, istog dana donio
je i javno objavio
P R E S U D U
Okrivljeni:
D. L., od oca S. i majke M., rodjene D., rodjen 10.09.1967 godine u N., sa
prebivalištem u mjestu rodjenja ul. B., državljanin CG, razveden, otac dvoje
djece, završio srednju školu – službenik UP PJ Nikšić lošeg imovnog stanja,
ranije neosudjivan
K r i v j e
Što je:
Dana 18.03.2013.godine u N. u ulici B., u dijelu zajedničke porodične kuće u
kojoj živi oštećena D. O., iako je bio svjestan svog djela i htio njegovo
izvršenje, prijetnjom da će napasti na život oštećene, urozio njenu sigurnost,
na način što joj je uputio riječi prijetnje »Glavu ću ti otkinuti, neće se za
tebe znati«, koje riječi prijetnje je ponovio više puta unoseći se oštećenoj
D. O. u lice,
-čime je izvršio krivično djelo ugrožavanje sigurnosti iz čl.168 st.1 Krivičnog zakonika.
Pa sud okrivljenom za navedeno krivično djelo primjenom odredbi čl. 4 st.2,
čl. 42, 52,53 i 54 Krivičnog zakonika i čl. 226, 229 i 374.st.1 Zakonika o
krivičnom postupku izriče:
USLOVNU OSUDU
Kojom mu utvrđuje kaznu zatvora u trajanju od 40 (četrdeset) dana i
istovremeno određuje da se ova kazna neće izvršiti ako okrivljeni u roku od 1
(jedne) godine po pravosnažnosti presude ne učini novo krivično djelo.
Obavezuje se okrivljeni da na ime troškova krivičnog postupka plati iznos od
30,oo (trideset) €, u roku od 15 dana, po pravosžanosti presude pod prijetnjom
prinudnog izvršenja.
O b r a z l o ž e n j e
ODT iz Nikšića optužnim predlogom Kt.br.134/13 od 08.04.2013 godine, stavio je
na teret okrivljenom D. L. da je izvršio krivično djelo ugrožavanje sigurnosti
iz čl. 168 st.1 KZ, pa je zamjenik ODT S. V. zastupajući optužbu na glavnom
pretresu, ostala pri istoj tražeći osudu okrivljenog.
Okrivljeni D. L. u svojoj odbrani u bitnom je istakao da je dana
18.03.2013.godine dok se nalazio u dvorištu kuće, koja je vlasništvo njegovo i
njegove bivše supruge oko 14 časova vozilom došla njegova bivša supruga D. O..
On na O. nije obraćao pažnju, već je cijepao neka drva, što je vjerovatno nju
iziritiralo pa je nakon par minuta došla do njega te mu uputila riječi »Nemoj
da ti je više palo na pamet da udješ u moju kuću i da mi iznosiš hranu iz
kuće, dabogda se nevidio, razgubao te svaki zalogaj što ovdje pojedeš, rak te
izio«, uputila mu je i još raznih uvreda kojih se ne može sjetiti. Takvo
ponašanje i uvrede koje mu je O. uputila su ga iziritirale sobzirom na
činjenicu da svu hranu za djecu on obezbjedjuje od svojih roditelja i puni
zamrzivač koji se nalazi u njihovoj zajedničkoj prostoriji, a takodje 50%
ličnog dohotka daje na ime alimentacije za djecu, pa je u afektu O. kazao
»Miči mi se s očiju, sram te bilo, zar te nije sramota da mi tako nešto kažeš,
a fino znaš da oni moji stari sa sela svu tu hranu šalju. To joj je kazao da
ga ona ne bi dodatno iziritirala i da ne bi došlo do svadje izmedju njih.
Nakon toga pokupio je drva koja je prethodno iscijepao i otišao u svoj
stambeni prostor. Istakao je da nije tačno da je O. uputio riječi »Glavu ću ti
otkinuti, neće se za tebe znati«, a takodje ni bilo kakvu drugu uvredu, te da
je glavni problem što ga O. prijavljuje i blati, je taj što je nakon godinu
ipo nakon razvoda braka stupio u vezu sa jednom djevojkom koja povremeno
dolazi kod njega, pa najverovatnije to O. pogadja i zbog toga sve to radi. Sem
njih dvoje nije bilo prisutnih koji bi mogli čuti njihovu raspravu. U završnoj
riječi je istakao da ostaje pri navodima svoje odbrane, a pitanje svoje
krivice ostavlja sudu na ocjenu.
U dokaznom postupku na glavnom pretresu sud je neposredno saslušao svjedoka
oštećenu D. O., izvršio suočenje izmedju okrivljenog i oštećene, te pročitao
izvod iz kaznene evidencije na ime okrivljenog.
Cijeneći navode optužbe i odbrane, te provedene dokaze, kako pojedinačno, tako
i u njihovoj medjusobnoj povezanosti, Sud nalazi da je okrivljeni počinio
krivično djelo stavljeno mu na teret.
Svjedok oštećena D. O. u bitnom je istakla da je D. L. njen bivši suprug, te
da je dana 18.03.2013.godine negdje oko 14 časova se vraćala iz trgovine kada
ga je primijetila da izlazi iz dijela porodične kuće u kojoj ona živi sa dvoje
djece, dok L. živi u drugom dijelu kuće. Obzirom na njihove dugogodišnje
poremećene odnose uljudno ga je pitala šta on traži u njenom stanu, kada joj
je L. povišenim tonom unoseći joj se u lice, obratio uvredljivim riječima i
prijetnjama „Glibuljo, droljo, pola grada ti se sprda, pička ti materina,
glavu ću ti otkinuti neće se za tebe znati“, koje riječi je ponovio više puta
pa je ona u strahu da je fizički ne napadne pobjegla u svoji dio stana. Nakon
toga L. je ušao u hodnik njene kuće te je ponavljao prethodno upućene riječi.
Dodala je da je sve doživljela kao stres upravo iz straha da će L. ostvariti
prijetnje koje joj je uputio, a imajući u vidu njegovo ranije ponašanje,
situacije kada je L. fizički napadao, tj. tukao. Kritičnom prilikom osjetila
je strah i ugroženost za ličnu bezbijednost, kao i za bezbijednost svoje
djece. U završnoj riječi pridružila se krivičnom gonjenju protiv okrivljenog.
Prilikom suočenja oštećena je kategorično ostala pri svojim tvrdnjama da joj
je okrivljeni uputio navedene prijetnje, dok je okrivljeni istakao da joj je
kritičnom prilikom kazao da mu se gubi sa očju, te da joj nije prijetio.
Sud je cijenio odbranu okrivljenog da nije uputio riječi prijetnje oštećenoj,
ali istu nije prihvatio jer je u suprotnosti sa provedenim dokazima kojima je
sud dao punu vjeru.
Naime, da je okrivljen i počinio predmetno krivično djelo proizilazi iz iskaza
oštećene D. O., koja je na identičan način tokom čitavog postupka opisala
predmetni dogadjaj, a pri čemu je ostala kategorična i prilikom izvršenog
suočenja, te navela da joj je okrivljeni kritičnom prilikom uputio riječi
„Glavu ću ti otkinuti, neće se za tebe znati“.
Imajući u vidu odredjen, jasan i uvjerljiv iskaz oštećene, kojem je sud dao
punu vjeru, na nesumnjiv način je utvrdjeno da je okrivljeni dana
18.03.2013.godine u N. u ulici B. br. 4, u dijelu zajedničke porodične kuće u
kojoj živi oštećena D. O., iako je bio svjestan svog djela i htio njegovo
izvršenje, prijetnjom da će napasti na život oštećene, urozio njenu sigurnost,
na način što joj je uputio riječi prijetnje »Glavu ću ti otkinuti, neće se za
tebe znati«, koje riječi prijetnje je ponovio više puta unoseći se oštećenoj
D. O.u lice.
U postupku je nesumnjivo utvrdjeno da je ponašanje okrivljenog opisano u
izreci presude od oštećene shvaćeno kao ozbiljna prijetnja i da je oštećena
osnovano vjerovala u ostvarivanje navedene prijetnje, budući da su im od
ranije narušeni medjuljudski odnosi.
Okrivljeni je kritične prilike postupao sa direktnim umišljejem, svjestan da
prijeti oštećenoj i da se prijetnja odnosi na napad na njen život i tijelo,
što je i htio, pa su se u njegovim radnjama pored objektivnih stekli i
subjektivni elementi bića krivičnog djela ugrožvanje sigurnosti iz
čl.168.st.1. KZ koje mu je stavljeno na teret.
Prilikom odmjeravanja kazne sud je shodno čl.42. KZ, na strani okrivljenog kao
olakšavajuće okolnosti cijenio loše imovno stanje, raniju neosudjivanost
utvrdjenu iz izvoda iz kaznene evidencije na ime okrivljenog, da je otac dvoje
djece, dok otežavajućih okolnosti nije našao, pa je sud mišljenja radi
krivično pravne zaštite prema okrivljenom nije nužno primijeniti kaznu, već da
se će shodno čl.53 i 54. KZ i samim upozorenjem uz prijetnju kazne kao u
izreci presude i rokom provjeravanja od jedne godine, na okrivljenog u
dovoljnoj mjeri uticati da ubuduće ne vrši krivična djela, čime će se u
potpunosti na ovakav način ostvariti svhr kažnjavanja u okviru opšte svrhe
izricanja krivičnih sankcija u smislu čl.4.st.2. KZ.
Kako je okrivljeni oglašen krivim sud ga je obavezao da na ime krivičnog
postupka - paušala plati iznos od 30,oo €, a koji iznos je srazmjeran
složenosti i trajanju krivičnog postupka, imovnim prilikama okrivljenog,
shodno čl.226. shodno čl.229. ZKP-a.
Sa svega iznloženog, a primjenom čl.374. ZKP-a odlućeno je kao u izreci
presude.
OSNOVNI SUD U N., dana 05.09.2013 godine.
ZAPISNIČAR, SUDIJA Stanka Krištof ,s.r. Dragan Babović,s.r.
Za tačnost otpravki tvrdi i ovjerava službenik suda.
PRAVNA POUKA: Protiv ove presude nezadovoljna stranka ima pravo žalbe u roku
od 8 dana, od dana prijema iste preko ovog suda Višem sudu Podgorici.