K.br. 466/12
U IME CRNE GORE
OSNOVNI SUD U N., kao prvostepeni krivični sudija Babović Dragan, uz
sudjelovanje Krištof Stanke kao zapisničara, rješavajući u krivičnom predmetu
protiv J. V., zbog kriv. djela kradja iz čl.239 st.1 KZ, po optužnom predlogu
ODT-a u N. Kt.br.485/10 od 03.05.2012.g. nakon dovršenog glavnog i javnog
pretresa dana 14.06.2013.godine u prisustvu okrivljenog J. V., zamjenika ODT-a
L.S. , istog dana donio je i javno objavio
P R E S U D U
Okrivljeni: J. V., od oca S. i majke D., rodj. S., rodj. ... godine. u N. sa
prebivalištem u N., ul. B.P. br..., državljanin CG, oženjen-otac troje djece,
srednjeg imovnog stanja, nezaposlen, ranije osuđivan presudom K.1418/89 II
Opštinskog suda u Beogradu zbog krivičnog djela iz člana 172/1 KZ Srbije,
150,00 dinara novčano, presudom I Opštinskog suda u Beogradu, zbog krivičnog
djela iz člana 53/1 KZ RS , 6 mjesci zatvora uslovno na 2 godine , koja osuda
je brisana dana 12.01.2004 godine.
K r i v j e
Što je:
U periodu od 27.05.2010. do 02.06.2010.godine. u N. u svom ugostiteljskom
objektu »V.«, koji se nalazi u ulici N. O., u namjeri da sebi pribavi
protivpravnu imovinsku korist u vrijednosti koja prelazi iznos od 150,00
oduzeo vodu u vrijednosti od 12,50 eura, sa vodovodne mreže«Vodovod i
kanalizacije« Nikšić, na način što je skinuo vodomjer br.090520189, nakon čega
je mjesto gdje se nalazi vodomjer premostio sa cijevi profila ½, nakon čega se
neovlašceno priključio na vodovodnu mrežu, tako da se utrošak vode nije
registrovao , na koji način je sebi pribavio imovinsku korist,
- čime je izvršio krivično djelo kradja iz čl. 239.st.1. Krivičnog zakonika,
Pa sud okrivljenom za navedeno krivično djelo primjenom čl. 4.st.2..52.53. i
54. Krivičnog zakonika i čl.229. st.4. i 374. Zakonika o krivičnom postupku i
z r i č e
USLOVNU OSUDU
Sa kojom mu utvrdjuje kaznu zatvora u trajanju od 3 (tri) mjeseca, i ujedno
odredjuje da se ova kazna neće izvršiti pod uslovom da okrivljeni u roku od
jedne godine, ne izvrši novo kriv.djelo.
Dužan je okrivljeni na ime troškova krivičnog postupka - paušala, uplatiti
ovom Sudu iznos od 30 Eura, u roku od 15 dana po praosnažnosi presude.
O b r a z l o ž e nj e
ODT u N. svojim optužnim predlogom stavio je na teret okrivljenom izvršenje
krivičnog. djela kradja iz čl.239 st.1 KZ, pa je zamjenik ODT-a K. V. na
glavnom pretresu precizirala je činjenični opis optužnog akta, pa je ostajući
pri tako preciziranom optužnom aktu konačno predložila da sud okrivljenog
oglasi krivim i osudi po zakonu.
Okrivljeni je u svojoj odbrani u bitnom je naveo, da je počinio krivično djelo
iz razloga , što se dana 27.05.2010. godine, se dogovorio sa odgovornim
ljudima iz Vodovoda, da će platiti dug za vodu u R., za objekat V. , te su se
oni obavezali da će mu postaviti novi digitalni vodomjer, te da mu neće
isključivati vodu. Dana 27.05.2010. godine , radnici Vodovoda su postavili
novi vodomjer u tom objektu, na daljinsko upravljanje i istog tog dana mimo
prethodnog dogovora, sa upravom Vodovoda, su mu isključili vodu , tako da je
on morao raditi u objektu, da bi prehranio porodicu, uklonio je digitalni
vodomjer i prespojio sa jednim komadom cijevi , mjesto gdje se vodomjer
nalazio, a vodomjer nije uništio. Potrošena voda se nije mogla registrovati,
ali svakog mjeseca od tada paušalno mu određuju količinu potrošene vode za
navedeni objekat. U završnoj riječi je istakao da se kaje zbog počinjenog
krivičnog djela, te je molio sud da ga prilikom odmjeravanja kazne , što blaže
kazni.
U dokaznom postupku sud je saslušao svjedoke P .R., D. Z., na saglasan predlog
stranaka pročitao iskaz svjedoka Š. N. i nalaz i mišljenje vještaka fin.struke
S. R., pročitao zapisnike o izvršenoj kontroli JP Vodovod i kanalizacija
br.47/10 od 02.06.2010.g. i zapisnik o pregledu mjernih uredjaja za obračun
potrošnje vode i izvršenim radovima br.7/30, od 27.05.2010. godine i pročitao
izvod iz kaznene evidencije na ime optuženog.
Svjedok P. R. u svom iskazu u bitnom je naveo da su radnici njegovog preduzeća
dana 27.05.2010.godine, postavili digitalni vodomjer u objektu V., vlasništvo
J. D. Tog istog dana uprava Vodovoda je isključila brojilo zbog duga, koji je
J. D. imala prema Vodovodu, tj, isključili su dotok vode navedenom objektu. On
je dana 02.06.2010. godine, kontrolom utvrdio da je vodomjer koji su postavili
dana 27.05.2010. godine u objektu V. uklonjen, a mjesto gdje se nalazio je
prespojeno sa parčetom crijeva. Na taj način, sva potrošena voda u tom objektu
nije se mogla registrovati, o čemu su sačinili zapisnik.
Svjedoci D. Z. i Š. N. u svojim iskazima su istakli da su na zahtjev
pretpostavljenih u preduzeću dana 27.05.2010. godine postavili novi digitalni
vodomjer u objektu V., čiji je vlasnik J. D. , da bi se preko tog brojila taj
ugostiteljski objekat snadbijevao vodom i da bi vodomjer očitavao utrosenu
količinu vode u objektu. Postavljeni vodomjer su fotografisali , a o
postavljanju istog su sačinili zapisnik. Kasnije nijesu bili u kontroli kad je
utvrđeno da je taj vodomjer neko uklonio.
Iz zapisnika JP Vodovod i kanalizacija Nikšić o izvršenoj kontroli br. 47/10,
od 02.06.2010.god. utvrđuje se da je konstatovano da je dana 27.05.2010.
godine potrošač isključen na vodomjeru sa daljinskim upravljanjem zbog
neizmirenih obaveza, prema Vodovodu i kanalizaciji. Kontrolom izvršenom dana
02.06.2010.godine je utvrđeno da je vodomjer dislociran i samovoljno
priključen na vodovodnu mrezu sa cijevi ½.
Iz zapisnika o pregledu mjernih uredjaja za obračun potrošnje vode o izvršenim
radovima br. VII/30, od 27.052010. god. utvrdjeno je da je konstatovano da je
zamijenjen vodomjer i da je izvršeno plombiranje vodomjera o čemu su sačinili
i snimke – fotografije.
Iz nalaza i mišljenja stalnog sudskog vještaka S. R. sud utvrdjuje da je
vrijednost neovlašćeno utrošene vode za period od 27.05.20101.god. od kada je
brojilo isključeno sa vodovodne mreže pa do 02.06.2010.god. kada je izvršena
kontrola je ukupno 12,50 eura.
Cijeneći odbranu okrivljenog , te prednje dokaze pojedinačno i u njihovoj
međusobnoj vezi sud je na nesumnjiv način utvrdio da je okrivljeni u periodu
od 27.05.2010. do 02.06.2010.godine. u N. u svom ugostiteljskom objektu »V.«,
koji se nalazi u ulici N. O., u namjeri da sebi pribavi protivpravnu imovinsku
korist u vrijednosti koja prelazi iznos od 150,00 oduzeo vodu u vrijednosti od
12,50 eura, sa vodovodne mreže«Vodovod i kanalizacije« Nikšić, na način što je
skinuo vodomjer br.090520189, nakon čega je mjesto gdje se nalazi vodomjer
premostio sa cijevi profila ½, nakon čega se neovlašceno priključio na
vodovodnu mrežu, tako da se utrošak vode nije registrovao , na koji način je
sebi pribavio imovinsku korist.
Imajući u vidu navedeno, okrivljeni je postupao sa direktnim umišljajem,
oduzeo je tudju pokretnu stvar – vodu u namjeri da sebi pribavi protiv pravnu
imovinsku korist, što je i htio, pa su se u njegovim radnjama pored
objektivnih stekli i subjektivni elementi krivičnog djela, stavljenog joj na
teret.
Prilikom utvrdjivanja kriv. sankcije sud je na strani okrivljenog u smislu
čl.42 KZ kao olakšavajuće okolnosti cijenio njegovu porodičnost, da je oženjen
otac troje djece, dok mu je kao otežavajuću okolnost sud cijenio raniju
osuđivanost,a što je utvrdio iz izvoda iz KE na ime okrivljenog, pa je sud
cijeneći prednje olakšavajuće okolnosti na strani okrivljenog primjenom čl.53
i 54 KZ izrekao mu uslovnu osudu kao u izreci presude nalazeći da će se i sa
prijetnjom izvršenja utvrdjene kazne zatvora te provjerom ponašanja
okrivljenog u periodu od jedne godine na okrivljenog u dovoljnoj mjeri uticati
da ubuduće ne čini nova kriv. djela, čime će se sa uspjehom ostvariti svrha
uslovne osude iz čl.52 KZ u okviru opšte svrhe izricanja kriv. sankcija u
smislu čl.4 st.2 KZ.
Odluku o troškovima krivičnog postupka Sud je donio primjenom odredbi čl. 229.
ZKP-a koji se odnose na nagradu sudskom vještaku finansijske struke S. R. i
odmjereni su u iznosu od 44,oo eura, a iznos 30,00 eura na ime paušala kao
dijela troškova krivičnog postupka, koji iznosi su odredjeni imajući u vidu
složenost predmeta, trajanje postupka i imovne prilike okrivljenog.
Sa svega izloženog a primjenom čl.374 ZKP-a odlučeno je kao u izreci.
OSNOVNI SUD U N., dana 14.06.2013.godine.
Zapisničar, S U D I J A,
Stanka Krištof,s.r. Dragan Babović,s.r.
Za tačnost otpravka tvrdi i ovjerava
službenik suda
PRAVNA POUKA: Protiv ove presude nezadovoljna stranka ima pravo žalbe u roku
od 8 dana od dana prijema iste preko ovog suda, Višem sudu Podgorica.