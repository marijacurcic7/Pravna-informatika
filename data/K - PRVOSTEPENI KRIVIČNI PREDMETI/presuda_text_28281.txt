K.br. 5/12
U IME CRNE GORE
OSNOVNI SUD U NIKŠIĆU, kao prvostepeni krivični, sudija Babović Dragan, uz
sudjelovanje Krištof Stanke kao zapisničara, u krivičnom predmetu protiv
okrivljenog V. B., zbog kriv.djela razbojnička kradja iz čl. 241.st.6. u vezi
st. 1.. KZ,. po optužnom predlogu ODT-a u Nikšiću, Kt.br.939/11, od
12.01.2012.god. nakon dovršenog glavnog i javnog pretresa dana 25.06.2012.
god. u prisustvu zamjenika ODT-a L. S. i okrivljenog V. B., istog dana donio
je i javno objavio
P R E S U D U
Okrivljeni:
V. B. , JMBG ..., od oca Lj.i majke J., rodjene V.,rodjen .... u Nikšiću sa
prebivalištem u Nikšiću, naselje ..., državljanin Crne Gore,
nezaposlen,neoženjen, pismen, sa završenom osnovnom školom, lošeg imovnog
stanja, ranije osudjivan presudom Osnovnog suda Nikšić K.br. 54/96 od
28.01.1996.god. zbog kriv. djela iz čl.46 st.2-1. KZ RCG - 3 mjeseca zatvora
uslovno na 1 godinu, presudom Osnovnog suda Nikšić K.br. 418/96 od
26.02.1998.god. zbog kriv.djela iz čl.36 st.1. tč.1. KZ RCG - 90 dana zatvora,
presudom Osnovnog suda Nikšić K.br.423/04 zbog kriv. djela iz čl.240 st.1.
tč.1 KZ RCG - 3 mjeseca zatvora, presudom Osnovng suda Nikšić K.br.353/07 od
04.03.2009.god. zbog kriv. djela iz čl.240 u vezi čl.49 KZ - 8 mjeseci
zatvora, presudom Osnovnog suda Nikšić K.br. 76/09 od 24.03.2010.god. zbog
kriv. djela iz čl. 240 st.1. tč.2. KZ 6 mjeseci zatvora, presudom Osnovnog
suda Nikšić K.br. 293/10, od 24.11.2010.god. zbog kriv.djela iz čl. 339.st.1.
KZ – 45 dana zatvora, presudom Osnovnog suda Nikšić K.br. 94/10, od
31.07.2010.god. zbog kriv.djela iz čl. 246.st.2 u vezi st.1 KZ – 45 dana
zatvora i presudom Osnovnog suda Nikšić K.br. 377/08, od 05.10.2009.god. zbog
kriv.djela iz čl. 240.st.1 t.1 KZ – 3 mjeseca zatvora
K r i v j e
Što je:
Dana 23.11.2011.god. u Nikšiću,u ulici ... ,zatečen u vršenju kradje, u
namjeri da ukradenu stvar zadrži i time sebi pribavi malu imovinsku korist,
upotrijebio prijetnju da će neposredno napasti na život i tijelo protiv
oštećenog K. A.,na način što je navedenog dana sa placa K. A. na kome se
nalaze polovna vozila,sa dva vozila marke »Jugo« oduzeo 4 gume sa
felnama,jednu novu i tri polovne,u vrijednosti od 110,00 eura pa nakon što je
gume stavio u prtljažnik svoga vozila marke »Zastava 101« i vozilo stavio u
pogon kada je oštećeni K. A. pokušao da spriječi da se udalji sa vozilom iza
pojasa izvadio veliki kuhinjski noži obraćajući se oštećenom riječima »nemoj
zvati policiju,na svašta sam spreman« ,izašao iz vozila držeći u ruci
nož,nakon čega je oštećenom iz prtljažnika izbacio jednu gumu dok se sa
ostalima udaljio sa lica mjesta,
- čime je izvršio krivično djelo razbojnička kradja iz čl. 241.st.6. u vezi
st.1. Krivičnog zakonika,
Pa sud okrivljenog za navedeno krivično djelo primjenom citirani zakonskih
odredbi,te odredbi čl.4 st.2, 32, 36,42 Krivičnog zakonika i čl.226,229 i 374
Zakonika o krivičnom postupku
O S U D J U J E
Na kaznu zatvora u trajanju od 3 ( tri ) mjeseca koju kaznu je okrivljeni
dužan izdržati nakon pravosnažnosti presude.
OBAVEZUJE se okrivljeni da na ime troškova kriv.postupka plati iznos od 74,00
( sedamdeset četiri) eura a sve u u roku od 15 dana po pravosnažnosti presude
pod prijetnjom prinudnog izvršenja, a na žiro račun ovog suda.
O b r a z l o ž e n j e
Osnovno državno tužilaštvo u Nikšiću, svojim optužnim predlogom Kt.br.939/11,
od 12.01.2012.god stavilo je na teret okrivljenom V. B. izvršenje kriv.djela
razbojnička kradja iz čl. 241.st.6. u vezi st.1.KZ, pa je zamjenik ODT-a L. S.
koja je zastupala optužni akt na glavnom pretresu, isti djelimično
precizirala, te u završnoj riječi ostala pri tako preciziranom optužnom aktu,
te konačno predložila da sud okrivljenog oglasi krivim i osudi po zakonu.
Okrivljeni V. B. je u navodima svoje odbrane na glavnom pretresu u bitnom
istakao da njegova namjera nije bila da otuđi gume,već da se posluži sa
njima,da je kritičnom prilikom trebao da putuje za B.,svojim vozilom marke
»Zastava«, pa kako su mu gume na tom vozilu bile loše,a znajući da njegov drug
A. K. ima otpad koji se nalazi u ulici ..., on je pošao do tog otpada,zvao je
A.ispred stana u kojem stanuje da bi ga pitao za gume,ali pošto se on nije
javio otišao je na otpad i sa jednog njegovog auta marke »Jugo«skinuo 4 gume i
stavio ih u gepek od svog vozila,misleći da je dobro da ih ima u
autu,preventive radi,jer su gume na njegovom vozilu bile u lošem
stanju.Istakao je da je jednu gumu skinuo sa Juga,a tri su bile pored i kada
je krenuo da napusti otpad odjednom je vidio da mu se lomi desno staklo na
vratima suvozača,pa se okrenuo i vidio da mu je staklo šipkom slomio K.
A.,koji je nakon toga pošao sa druge strane njegovog vozila i slomio mu staklo
na vratima vozača,krenuo da ga udara šipkom kroz slommljeni prozor,pa je on
skinuo jaknu sa sebe i stavio je preko glave,da ga ne bi povrijedio, i rekao
mu »A., A. ja sam Budo« ,pa je on prestao da ga udara i rekao mu »a ti si
B.«.Objasnio je zatim A. da je došao samo da pozajmi gume i A. mu je tada
rekao da dođe ujutro da promijene polomljena stakla. Dodao je, da kada mu je
A. polomio stakla i nakon što ga je pokušao udariti šipkom, je on izašao iz
auta i izbacio iz gepeka dvije gume a sa druge dvije pošao u B.. U završnoj
riječi je izrazio kajanje, zbog počinjenog krivičnog djela, te molio sud da ga
prilikom odmeravanja kazne što blaže kazni.
U dokaznom postupku sud je na saglasan predlog stranaka pročitao iskaz
svjedoka-oštećenog K. A. , nalaz i mišljenje sudskog vještaka finansijske
struke S. R. i izvod iz kaznene evidencije na ime okrivljenog.
Svjedok-oštećeni K. A. je u svom iskazu datom pred zamjenikom Osnovnog
državnog tužioca u bitnom naveo da živi u zgradi u ulici i da u blizini
iste,na jednom placu,drži polovna vozila radi preprodaje. Dana 23.11.2011.god.
je negdje oko 19,00 h,obilazeći plac,koji nije obezbijedjen i nema
rasvjete,čuo zvuk odvijanja šarafa,a u neposrednoj blizini je primjetio vozilo
»Zastava« zelene boje, za koju zna da je V. B., koga od ranije dobro poznaje,
jer su bili komšije.Istakao je da nije htio odmah da uđe na plac nego se
krijući približavao istom da bi vidio šta se dešava,pa je primjetio V.a koji
je u tom momentu nosio jednu gumu sa felmom i ubacio je u gepek svog
vozila,potom je ušao u svoje vozilo i pošto ga je primijetio, V. je pokušao da
se udalji,ali je on trčeći krenuo za njim i sa jedne gomile drva uzeo jedno
drvo dužine oko metar,uspio da sustigne vozilo V.a,pa je drvetom udario u
bočno staklo vozila sa vozačeve strane ,a zatim je obzirom da je B. zaustavio
vozilo pokušao da izvuče ključ iz brave,kako bi ga na taj način spriječio da
se udalji.U tom momentu se B. prebacio na mjesto suvozača,a on mu je rekao da
mu vrati gume ili će zvati policiju,a B. je zatim izvadio iza pojasa veliki
nož sa sječivom dužine oko 20 cm i rekao mu »nemoj zvati policiju,na svašta
sam spreman« , a zatim je držeći u ruci nož izašao iz vozila. On se tada malo
povukao od vozila i tražio da mu vrati gume, na šta je B. odgovorio da je iste
samo pozajmio,pa je otvorio gepek i dao mu jednu gumu sa felmom,a on je vidio
da se u gepeku nalaze još tri gume sa felmama za koje je siguran da potiču sa
vozila sa njegovog placa,ali mu te gume V. nije vratio,već je sjeo u vozilo i
udaljio se govoreći da će se brzo vratiti.Nakon toga on je obišao plac i vidio
da su gume skinute sa dva vozila »Jugo«, sa jednog prednja i zadnja lijeva, a
sa drugog prednja i zadnja desna.Istakao je da je siguran da su te gume
skinute tada jer je iste vidio u gepeku vozila V.,prepoznao ih je i siguran je
da su iste neposredno prije toga bile na ovim vozilima. Dodao je da mu gume
nijesu vraćene i da je vrijednost jedne polovne gume oko 30,00 eura a nove oko
50,00 eura. Kao oštećeni se pridružio krivičnom gonjenju protiv okrivljenog i
istakao da će tražiti naknadu štete od istog u vrijednosti stvari koje mu
nijesu vraćene.
Nalazom i mišljenjem vještaka ekon.fin.struke S. R., utvrdjeno je da je ukupna
vrijednost protivpravno oduzetih stvari – na dan izvršenja kriv.djela
procijenjena na iznos od 110,00 eura.
Cijeneći prednje dokaze pojedinačno i u njihovoj medjusobnoj vezi i dovodeći
ih u vezu sa odbranom okrivljenog sud je na nesumnjiv način utvrdio da je
okrivljeni dana 23.11.2011.god. u Nikšiću,u ulici ... ,zatečen u vršenju
kradje, u namjeri da ukradenu stvar zadrži i time sebi pribavi malu imovinsku
korist, upotrijebio prijetnju da će neposredno napasti na život i tijelo
protiv oštećenog K. A.,na način što je navedenog dana sa placa K. A. na kome
se nalaze polovna vozila,sa vozila marke »jugo« oduzeo 4 gume sa felnama,jednu
novu i tri polovne,u vrijednosti od 110,00 eura pa nakon što je gume stavio u
prtljažnik svoga vozila marke »Zastava 101« i vozilo stavio u pogon kada je
oštećeni K. A. pokušao da spriječi da se udalji sa vozilom iza pojasa izvadio
veliki kuhinjski noži obraćajući se oštećenom riječima »nemoj zvati
policiju,na svašta sam spreman« ,izašao iz vozila držeći u ruci nož,nakon čega
je oštećenom iz prtljažnika izbacio jednu gumu dok se sa ostalima udaljio sa
lica mjesta, kojim radnjama je ostvario sva bitna obeležja kriv.djela
razbojnička kradja iz čl. 241.st.6. u vezi st.1. Krivičnog zakonika.
Sud je cijenio odbranu okrivljenog V. B.a pa je našao da je nelogična,
neosnovana i sračunato data u pravcu izbjegavanja krivice .Naime da je
okrivljeni počinio predmetno krivično djelo sud utvrdjuje iz iskaza oštećenog
K. A., kojem iskazu je poklonio punu vjeru, koji jasno i precizno opisuje
predmetni dogadjaj i navodi da mu je konkretnom prilikom V. B. oduzeo četiri
gume, a zatim kada ga je A. sustigao i slomio mu bočno staklo na vratima i
pokušao da mu izvuče ključ iz brave i zatražio da mu ih vrati ,B. je izvukao
nož i rekao mu da ne zove policiju jer je na svašta spreman,dakle uputio mu
prijetnju,nakon koje je izašao iz svoga vozila držeći nož u ruci,a oštećeni se
tada malo odmakao od vozila i zatražio da mu vrati gume na šta je okrivljeni
izvadio iz gepeka svoga vozila jednu gumu sa felmom a potom se udaljio, kojim
radnjama je okrivljeni ostvario sva zakonska obeležja kriv.djela razbojnička
kradja iz čl. 241.st.6. u vezi st.1. Krivičnog zakonika., jer je očigledno da
je preduzimajući radnje opisane izrekom presude postupao sa očiglednom
namjerom da sebi, upotrebom prijetnje, pribavi malu protivpravnu imovinsku
korist, odakle nedvosmisleno proizilazi da je okrivljeni predmetno djelo
počinio sa direktnim umišljajem odnosno, da je isti prilikom izvršenja djela
bio svjestan istog i htio njegovo izvršenje.
Prilikom utvrdjivanja vrste i visine kazne sud je u smislu čl.42. KZ, na
strani okrivljenog kao olakšavajuće okolnosti cijenio, njegovu
nezaposlenost,loše imovno stanje, dok je kao otežavajuću okolnost cijenio
njegovu raniju osudjivanost u sklopu ličnosti okrivljenog, jer je okrivljeni u
više navrata osuđivan,što je sud utvrdio na osnovu izvoda iz kaznene
evidencije na ime okrivljenog, izmedju ostalog zbog izvršenja istovrsnog
krivičnog djela,tako da je očigledno da krivične sankcije koje su okrivljenom
izricane prilikom ranije osuđivanosti nijesu u dovoljnoj mjeri uticale na
okrivljenog da ne čini nova krivična djela. Imajući u vidu stepen društene
opasnosti učinjenog krivičnog djela,okrivljenog kao izvršioca istog i njegove
krivične odgovornosti,sud je okrivljenog shodno čl. 36 KZ osudio na kaznu
zatvoru u trajanju od tri mjeseca, cijeneći da će se sa ovako izrečenom kaznom
na okrivljenog u dovoljnoj mjeri uticati da ubuduće ne čini nova krivična
djela čime će se sa uspjehom postići svrha kažnjavanja iz čl.32. KZ, u okviru
opšte svrhe izricanja krivičnih sankcija u smislu čl.4.st.2. KZ.
Pošto je okrivljeni oglašeni krivim, sud ga je obavezao na plaćanje troškova
kriv.postupka i to da na ime paušala kao dijela troškova kriv.postupka plati
iznos od po 30,oo eura, a iznos od 44,00 eura koji se odnosi na ime
vještačenja po vještaku ekonom.fin.struke S. R., nalazeći da su isti troškovi
srazmjerni trajanju i složenosti kriv.postupka i imovnim prilikama
okrivljenog, a ovo shodno čl.226. u vezi čl.229. ZKP-a.
Sa svega izloženog, a primjenom čl. 374. ZKP-a, odlučeno je kao u izreci.
OSNOVNI SUD U NIKŠIĆU, dana 25.06.2012.god.
Zapisničar, S U D I J A,
Stanka Krištof,s.r. Dragan Babović,s.r.
Za tačnost otpravka tvrdi i ovjerava
službenik suda
PRAVNA POUKA: Protiv ove presude nezadovoljna stranka ima pravo žalbe u roku
od 8 dana od dana prijema iste preko ovog suda, Višem sudu Podgorica.