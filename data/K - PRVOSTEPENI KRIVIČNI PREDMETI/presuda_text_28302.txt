K. br.471 /12
U IME CRNE GORE
OSNOVNI SUD U NIKŠIĆU kao prvostepeni krivični po sudiji Babović Draganu uz
sudjelovanje Krištof Stanke kao zapisničara u krivičnom predmetu protiv
okrivljenog Š. Z. zbog krivičnog djela krađa iz čl. 239 st. 1 KZ-a,
postupajući po optužnom predlogu ODT-a Nikšić Kt. br. 353/10 od o3.05.
godine.2012 godine, nakon završenog javnog glavnog pretresa dana 28. 01. 2012.
godine, u prisustvu zamjenika ODT-a iz Nikšić K. V., zastupnika oštećene
Elektrodistribucije M. Z. i okrivljenog istog dana donio je i javno objavio
P R E S U D U
Okrivljeni:
Š. Z. od oca M., majke A., rodjene Z., rođen ... godine u Nikšiću, sa
prebilištem u naselju T. bb, državljanin CG, lošeg imovnog stanja, nezaposlen,
ozenjen, otac dvoje djece, ranije neosuđivan,
K r i v j e
Što je:
U periodu od 05.02. 2009. godine do 05. 02. 2010. godine, u Nikšiću, u svojoj
porodičnoj kući, u naselju T. bb, u namjeri da sebi pribavi protivpravnu
imovinsku korist oduzeo električnu energiju u vrijednosti od 449,39 €,
vlasništvo Elektrodistribucije Nikšić, na način što je navedenu kuću
priključio na napajanje električnom energijom mimo mjerenja, direktno sa
elektrodistributivne mreze, kablom presjeka 4 x 6 mm2, usled čega se nije
registrovala potrošnja utrošene električne energije
- čime je izvršio krivično djelo krađa iz člana 239 stav 1 Krivičnog
zakonika,
Pa sud okrivljenom za navedeno krivično djelo primjenom odredbi iz čl. 4 st.2,
čl. 42, čl. 52, čl. 53 i čl. 54 Krivičnog zakonika i čl. 229 i čl. 374
Zakonika o krivičnom postupku izriče:
USLOVNU OSUDU
Kojom joj utvrđuje kaznu zatvora u trajanju od tri mjeseca i istovremeno
određuje da se ova kazna neće izvršiti ako u roku od 1 (jedne) godine po
pravosnažnosti presude ne učini novo krivično djelo.
Troškovi krivičnog postupka padaju na teret budžetskih sredstava ovog suda.
Dužan je okrivljeni na ime imovinskopravnog zahtjeva platiti oštećenom
preduzeću Elektrodistribucija Nikšić iznos od 449,39 € u roku od 15 dana po
pravosnažnosti presude.
O b r a z l o ž e nj e
ODT iz Nikšića optužnim predlogom Kt. br. 353/10 stavio je na teret
okrivljenom Š. Z. izvršenje krivičnog djela kradja iz čl. 239 st. 1 KZ-a, pa
je zamjenik ODT –a K. V. na glavnom pretresu ostala pri podnijetoj optužbi,
predlažeći sudu u završnoj riječi da okrivljenog oglasi krivim i osudi po
zakonu.
Okrivljeni Š. Z. u svojoj odbrani je naveo da se njegov stan- baraka nalazi u
naselju T. i da je to nuzni smještaj u koji se on uselio 1995 godine
samovoljno bez ičije odluke. Dalje je naveo da otkad se uselio nikad nije
plaćao struju niti su mu dolazili raćuni za istu, a da kako on tako i ostali
ćlanovi njegovog domačinstva nijesu dirali kablove ili dovod struje i da ne
zna ko je instalaciju iz barake direktno prikopčao na niskonaponsku mrezu.
Takodje je naveo da nikada nije otvarao ormar u kojem stoje dovodi, osigurači
i zajedničko brojilo za čitavu baraku u kojoj su tri stana. Naveo je i da je u
saznanju da su na taj tep ormar priključene još tri barake ali i da ne zna da
li to zajedničko brojilo uopšte funkcioniše i da li to brojilo mjeri utrošenu
električnu energiju za njegov stan. Dalje je naveo da po njegovom mišljenju
ključ od tep ormara imaju samo radnici Elektrodistribucije a da se sami ormar
nalazi na listri barake. Na kraju je naveo da do dana 05.02.2010 godine nije
znao da je instalacija u njegovom stanu direktno prikopćana na niskonaponsku
mrezu i da se iznenadio kada su mu to saopstili radnici Elektrodistribucije. U
konačnom je naveo da se kaje zbog počinjenog krivičnog djela, ali je bio
prinudjen da isto počini.
Predstavnik oštećene Elektrodistribucije u završnoj riječi se pridružila
krivičnom gonjenju i ispostavila imovinskopravni zahtjev u iznosu od 449,39
eura.
Sud je u dokaznom postupku na saglasan prijedlog stranaka pročitao iskaze
svjedoka T. B., N. Z.i P. Z., pročitao zapisnik Elektrodistribucije o kontroli
mjernog mjesta br. 0053489 od 05. 02. 2010. godine, nalaz i mišljenje sudskog
vještaka elektro struke dipl. ing. G.I.od 12.04.2012. godine i izvod iz
kaznene evidencije za okrivljenog.
Svjedok T. B. u iskazu datom pred istražnim sudijom dana 27.03. 2011. godine,
naveo je da je dana 05.02.2010 godine kao radnik Elektrodistribucije Nikšić
zajedno sa svojim kolegama bio u naselju T., u baraci koja je u vlasništvu Š.
Z. i da su konstatovali da je instalacija u toj baraci direktno preko tep
ormara jednim kablom presjeka 4 x 6 mm2 priključena na niskonaponsku mrezu.
Dalje je naveo da su utvrdili da stan, odnosno baraka, nema brojilo i da nema
mjerenja za utrošenu struju u tom stanu. Takodje je naveo da je tep ormar do
koga je vodio spomenuti kabal bio zaključan i da stoga nijesu mogli da
isključe stan Š. Z. sa mreze. Na kraju je naveo da su u stanu bili svi
uredjaji koje posjeduje jedno prosječno domaćinstvo.
Svjedok N. Z. u iskazu datom pred istražnim sudijom dana 27.03.2011godine,
naveo je da je dana 05.02.2010 godine kao radnik Elektrodistribucije Nikšić
zajedno sa svojim kolegama bio u naselju T., i da su kontrolisali napajanje
stana- barake koja je u vlasništvu Š. Z., i da su konstatovali da spomenuta
baraka nema brojilo. Naveo je da su daljom kontrolom utvrdili da je
instalacija u tom stanu preko jednog kabla direktno povezana na niskonaponsku
mrezu i da je sva potrošnja struje u tom stanu ostala neregistrovana. Na kraju
je naveo da potrošača Š. Z. nijesu mogli isključiti sa niskonaponske mreze jer
oni kao radnici Elektrodistribucije nemaju ključeve od tep ormara već vlasnici
objekata, Š. Z. im je rekao da ga nema ni on.
Svjedok P. Z. je u iskazu datom pred istražnim sudijom dana 05.11.2010 godine
naveo, da je kao radnik Elektrodistribucije Nikšić zajedno sa svojim kolegama
N. i T. kontrolisao potrošače u naselju T. i da su u kući Š. Z., kojeg su i
zatekli u njoj, utvrdili da je ta ista kuća preko jednog kabla presjeka 4 x 6
mm2 skopčana na niskonaponsku mrezu. Naveo je i da u momentu kontrole nijesu
zatekli uključene aparate na tom kablu.
Zapisnikom o kontroli mjernog mjesta Elektrodistribucije Nikšić br. 0053489 od
05.02.2010.godine, koji je okrivljeni potpisao, konstatovano je da je potrošač
Š. Z. direktno skopčan kablom presjeka 4 x 6 mm2 i da ne moze da se isključi
jer nema ključa od ormara koji se nalazi na listri objekta.
Nalazom i mišljenjem sudskog vještaka elektrostruke dipl.ing. G.
I.konstatovano je da je vrijednost nezakonito utrošene električne energije
449,39€.
Dati Nalaz i mišljenje, sud je u cjelosti prihvatio kao stručan, objektivan i
u skladu sa ostalim provedenim dokazima.
Činjenično stanje iz izreke presude utvrđeno je provedenim dokazima.
Okrivljeni je naveo u postupku da je tek nakon kontrole saznao da u njegovoj
baraci postoji kabal koji je direktno skopčan na niskonaponsku mrezu i da se
potrošnja električne energije ne registruje na brojilu, pa je sud takvu
odbranu odbacio i ocjenio kao sračunatu za izbjegavanje krivično pravne
odgovornsti, što se potrvdjuje provedenim dokazima. Iskaze saslušanih svjedoka
sud je ocjenio kao objektivne i vjerodostojne, koji su u saglasnosti sa
zapisnikom koji je sačinjen na licu mjesta i koji je okrivljeni potpisao.
Takodje, i sudski vještak elektro struke u svom nalazu utvrdjuje količinu
utrošene, a ne registrovane elekrtične energije u navedenom objektu. Shodno
navedenom nesumnjivo je utvrdjeno da je okrivljeni u periodu od 05.12. 2009.
godine do 05.02. 2010. godine, u svom stanu – baraci u naselju T., u Nikšiću,
u namjeri da sebi pribavi protivpravnu imovinsku korist oduzeo električnu
energiju u vrijednosti od 449,39 €, vlasništvo Elektrodistribucije Nikšić, na
način što je svoju baraku direktno prikopčao kablom presjeka 4 x 6 mm2 na
niskonaponsku mrežu, tako da se utrošak električne energije nije mogao
registrovati. Imajući u vidu navedeno, okrivljeni je postupio sa direktnim
umišljajem, oduzeo i prisvojio tudju pokretnu stvar – elekrtičnu energiju, u
namjeri da sebi pribavi protiv pravnu imovinsku korist, što je i htio, pa su
se u njegovim radnjama pored objektivnih stekli i subjektivni elementi
krivičnog djela, stavljenog mu na teret.
Prilikom odlučivanja o krivičnoj sankciji u smislu čl.42. KZ, sud je na strani
okrivljeng kao olakšavajuće okolnosti cijenio loše imovno stanje,
nezaposlenost, da je ozenjen i otac dvoje djece i raniju neosuđivanost, što je
utvrdjeno iz izvoda iz kaznene evidencije, a otežavajućih okolnosti nije bilo,
pa je sud mišljenja da će se uslovnom osudom, kojom je okrivljenom odredjena
kazna zatvora u trajanju od tri mjeseca koja se neće izvršiti ako okrivljeni u
roku od 1 godine po pravosnažnosti presude ne učini novo krivično djelo,
postići svrha uslovne osude iz čl. 52 KZ-a, a u okviru opšte svrhe
propisivanja i izricanja krivičnih sankcija iz čl. 4 st. 2 KZ-a.
Sud je dosudio imovinskopravni zahtjev oštećenoj Elektrodistribuciji – Nikšić
u iznosu koji je utvrđen iz nalaza i mišljenja sudskog vještaka od 449,39 €,
shodno čl. 239. ZKP-a.
.
Sud je oslobodio okrivljenog plaćanja troškova krivičnog postupka shodno
čl.229.st.4. ZKP-a, budući da bi njihovim plaćanjem dovela u pitanje svoje
izdržavanje i izdržavanje svoje porodice.
Iz iznijetih razloga, na osnovu čl. 374 ZKP-a, odlučeno je kao u izreci.
OSNOVNI SUD U NIKŠIĆU, dana 28.01.2013. godine.
Zapisničar, S U D I J A,
Krištof Stanka,.sr. Babović Dragan,s.r.
Za tačnost otpravki tvrdi i ovjerava:
Službenik suda.
PRAVNA POUKA: Protiv ove presude nezadovoljna stranka ima pravo žalbe u roku
od 8 dana od dana prijema iste, preko ovog suda Višem sudu u Podgorici.