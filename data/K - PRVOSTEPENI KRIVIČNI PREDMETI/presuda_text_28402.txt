


K. br. 23/13



U IME CRNE GORE 


OSNOVNI SUD U ŽABLJAKU, kao prvostepeni krivični, po predsjedniku suda Anđelić
Mihailu uz sudjelovanje namještenika Šibalić Ikonije kao zapisničara, u
krivičnom predmetu protiv optuženog J.L. iz P.- G.B., zbog krivičnog djela
Teška krađa u pokušaju iz čl. 240 st. 1 tačka 1 KZCG u vezi čl. 20 KZCG, po
optužnici ODT iz Pljevalja Kt. br. 260/13 od 18. 07. 2013. godine, nakon
održanog usmenog, javnog i glavnog pretresa 06. 09. 2013. godine kojem su
prisustvovali Zamjenik ODT iz Pljevalja Tomčić Milivoje i optuženi, a u
odsustvu oštećenog Z.M., donio je i istog dana javno objavio

P R E S U D U

Optuženi J.L.,  od oca R. i majke K., rođene L., rođen ... godine, u selu P.,
opština Š., JMB ... , sa prebivalištem u P., državljanin Crne Gore,
nezaposlen, neoženjen, bez djece, nepismen, lošeg imovnog stanja, izdržavaju
ga majka i brat sa kojima živi u kućnoj zajednici, ranije osuđivan i to
presudama Osnovnog suda u Žabljaku: K. br.10/04 od 05.07. 2004. godine , zbog
krivičnog djela iz čl. 239 st. 1 KZ na novčanu kaznu u iznosu od 1.200 €, K.
br. 30/11 od 05. 07. 2011. godine, zbog krivičnog djela iz čl. 240 st. 1 KZ na
4 mjeseca zatvora, K. br. 33/11 od 28. 06. 2011.godine , zbog krivičnog djela
iz čl. 240 st. 1 tačka 1 KZ na kaznu zatvora u trajanju od 6 mjeseci i K. br.
34/11 od 30.06. 2011. godine zbog krivičnog djela iz čl. 240 st. 1 tačka 1 KZ,
na kaznu zatvora u trajanju od 12 mjeseci, K.br.54/11 od 05. 07.2011. godine
na kaznu zatvora u trajanju od 12 mjeseci, te presudom Osnovnog suda u
Žabljaku Kv. br.5/12 od 31. 12. 2012. godine kojom su mu preinačene presude K.
br. 30/11,33/11, 34/11 i 54/11 i izrečena jedinstvena kazna zatvora u trajanju
od 1 godine i 8 mjeseci, zbog kriv. djela iz čl. 240 st. 1 tačka1 KZCG, protiv
njega se ne vodi drugi krivični postupak,

K r i v j e 

Što je
U periodu od 01.07. 2013. godine pa do 12. 07. 2013. godine, u mjestu
Provalija, opština Šavnik, u namjeri da sebi pribavi protivpravnu imovinsku
korist, obio vikendicu vlasništvo oštećenog Z.M. , na način što je ispod
prozora od kupatila na vikendici postavio drvenu trupinu, popeo se na istu, te
pomoću velikog eksera upotrebom sile odvalio dvije drvene škure - letve na
prozoru, potom polomio staklo na prozoru, otvorio prozor i kroz isti ušao u
kupatilo vikendice, pa u dnevni boravak i kuhinju i izvršio premetačinu
stvari, tražeći novac i hranu, pa kako iste nije našao, iz vikendice je oduzeo
pet šolja sa tanjirima od crne kafe, jednu rosfajnu džezvu, jedno rosfajno
lonče, kesu supe i par kesa od zamrzivača, a zatim kroz prozor na kupatilu
napustio vikendicu oštećenog,
- čime je izvršio krivično djelo Teška krađa u pokušaju iz čl. 240 st. 1
tačka 1 Krivičnog zakonika Crne Gore u vezi čl.20 Krivičnog zakonika Crne Gore
/KZ CG/,
- pa ga sud primjenom navedenog zakonskog propisa i čl. 4, 5, 13, 15, 32, 36,
42, 45 tačka 1 i 46 tačka 4 KZCG i čl. 226 st. 2 tačka 9 i st. 3, čl. 229 i
čl. 374  Zakonika o krivičnom postupku /ZKP-a/,

O s u đ u j e

Na kaznu zatvora u trajanju od 3 /tri/ mjeseca a koja će se izvršiti nakon
pravosnažnosti presude.
Troškova krivičnog postupka nije bilo a optuženi se oslobađa plaćanja paušala.
Oštećeni Z.M. nije ispostavio imovinsko pravni zahtjev za naknadu štete .

O b r a z l o ž e nj e

ODT iz Pljevalja u optužnici Kt. br. 260/13 od 18. 07. 2013. godine, dajući
opis radnje izvršenja, pravno je ocijenio, da je optuženi počinio krivično
djelo Teška krađa u pokušaju iz čl. 240 st. 1 tačka 1 KZCG u vezi čl.20 KZCG,
na način, mjesto i u vrijeme kako je to bliže opisano izrekom presude. Na
glavnom pretresu Zamjenik ODT je ostao pri navodima iz optužnog akta a u
završnoj riječi je predložio da se optuženi za naznačeno krivično djelo oglasi
krivim i osudi po zakonu.
Oštećeni Z.M. je pismenim podneskom od 06.08.2013.godine obavijestio sud da se
ne pridružuje krivičnom gonjenju optuženog niti ispostavlja imovinsko pravni
zahtjev.

Optuženi J.L. je priznao krivicu i počinjeno krivično djelo a u svojoj odbrani u predhodnom postupku na zapisniku pred ODT iz Pljevalja i na glavnom pretresu od 06.09. 2013.godine u bitnom je istakao, da je duže vrijeme bio u Spužu na izdržavanju zatvorske kazne, da je iz Spuža bio uslovno pušten pa je došao u Provaliju gdje živi, da se ne sjeća datuma ali da mu se čini da je to bilo negdje početkom jula mjeseca 2013. godine kada je riješio da obije porodičnu kuću Z.M. koji živi u Beogradu, da je to uradio na način što je jednu drvenu trupinu primakao uz zid ispod prozora od kupatila kako bi mogao dohvatiti prozor a zatim je pomoću jednog velikog eksera polomio krila na prozoru i prozorsko staklo a potom ušao u unutrašnjost kuće, da je izvršio premetačinu u kuhinji i jednoj sobi, da je tražio novac i hranu, pa kako to nije našao, iz kuće oštećenog uzeo je jednu džezvu, pet šolja i pet tanjira od crne kafe, jedno lonče, jednu kesu supe i par kesa za zamrzivač, koje je ponio sa sobom a kuću je napuštio kroz prozor preko kojeg je i ušao. Gornje stvari mu je pronašla policija u njegovoj kući i iste mu oduzela. U završnoj riječi je još jednom izjavio da priznaje krivicu i počinjeno krivično djelo, da se izvinjava oštećenom, da se zbog svega što je uradio kaje, da je lošeg imovnog stanja i obećava da ovo više neće činiti, te konačno, zamolio je sud da ga blaže kazni. 

Sud je u dokaznom postupku proveo dokaze: pročitao zapisnik o uviđaju UP - OB
Šavnik br.10/13 od 12.07.2013.godine, pročitao službenu zabilješku UP -OB
Šavnik br.240/13-43 od 12.07. 2013. godine, pročitao potvrdu Uprave policije
OB Šavnik br. 10/13 od 12. 07. 2013. godine o privremeno oduzetim predmetima
od okrivljenog, izvršio uvid u fotodokumentaciju Uprave policije OB Šavnik br.
10/13 od 12. 07. 2013. godin, te pročitao izvod iz KE za optuženog UP –
Ispostava policije Šavnik br. 240/13-44/2 od 12. 06. 2013.godine. U toku
dokaznog postupka ODT je odustao od predloga da se sasluša svjedok - oštećeni
Z.M., te svjedok Z.G. sa razloga jer je optuženi u potpunosti prizinao
krivično djelo stavljeno mu na teret, a sa kojim predlogom se saglasio i
optuženi, pri čemu je oštećeni sudu dostavio pismeni podnesak u kojem ističe
da stalno živi u Beogradu, te mu je otežano dolaziti na suđenje u Žabljak jer
bi se izložio velikim i nepotrebnim troškovima a radi se o stvarima koje su
male vrijednosti, radi čega se nije ni pridružio krivičnom gonjenju.
Iz zapisnika o uviđaju, službene zabilješke, potvrde o oduzetim predmetima i
fotodokumentacije proizilazi, da su službena lica policije povodom
obavještenja od strane Z.G., brata oštećenog izašli na lice mjesta - Provalija
- Šavnik, te konstatovali da je objekat vlasništvo oštećenog - vikendica
izgrađena od tvrdog materijala prizemnog tipa, veličine 5 x 6 m, sa ulaznim
metalnim vratima na kojima se nalaze metalne škure veličine 2 x 1 m koja su
bila zaključana, te da je NN izvršilac podesnim sredstvom na prozoru veličine
0,50 x 0,40 m odvalio dvije drvene škure - letve a zatim podesnim predmetom
polomio staklo na prozoru, isti otvorio i ušao u unutrašnjost vikendice gdje
je izvršio premetačinu u sobi dnevnog boravka i kuhinje a kojom prilikom je
otuđio više predmeta iz iste, te da je optuženi nakon izvjesnog vremena
priznao da je izvršio naznačeno krivično djelo a da je otuđene stvari iz
vikendice sakrio u svojoj porodičnoj kući u podkrovlju, koje stvari je pokazao
službenim licima i iste su mu oduzete uz izdatu potvrdu i sačinjen je
fotoelaborat, da su kritične prilike od optuženog oduzete stvari: 5 šolja od
crne kafe sa tanjirima, rosfajna džezva, jedna rosfajna posuda (lonče), 1 kesa
supe i par kesa za zamrzivač, da optuženi nije imao primjedbi na predate -
oduzete predmete. Sud je cijenio gornje dokaze pa je iste prihvatio u
cjelosti, kao jasne i nesumnjive a koji svoju podlogu nalaze i u potpunom
priznanju okrivljenog, kako krivice tako i počinjenog krivičnog djela, pri
čemu niko od stranaka ovim dokazima nije prigovorio, a javne isprave izdao je
nadležni organ uprave policije u za to predviđenom zakonskom postupku.

Iz izvoda iz KE za optuženog sud je utvrdio da je isti ranije osuđivan i to presudama Osnovnog suda u Žabljaku K. br.10/04 od 05.07. 2004. godine , zbog krivičnog djela iz čl. 239 st. 1 KZ na novčanu kaznu u iznosu od 1.200 €, K. br. 30/11 od 05. 07. 2011. godine, zbog krivičnog djela iz čl. 240 st. 1 KZ na 4 mjeseca zatvora, K. br. 33/11 od 28. 06. 2011.godine , zbog krivičnog djela iz čl. 240 st. 1 tačka 1 KZ na kaznu zatvora u trajanju od 6 mjeseci i K. br. 34/11 od 30.06. 2011. godine zbog krivičnog djela iz čl. 240 st. 1 tačka 1 KZ, na kaznu zatvora u trajanju od 12 mjeseci i K.br.54/11 od 05. 07.2011. godine na kaznu zatvora u trajanju od 12 mjeseci, te da su mu presudom Osnovnog suda u Žabljaku Kv. br.5/12 od 31. 12. 2012. godine preinačene presude K. br. 30/11,33/11, 34/11 i 54/11 i izrečena mu jedinstvena kazna zatvora u trajanju od 1 godine i 8 mjeseci za citirana krivična djela.
Sud je posebno cijenio odbranu optuženog pa je zaključio, da je može prihvatiti u cjelosti a ovo sa razloga jer je priznanje krivice i počinjenog krivičnog djela bilo potpuno, jasno i logično , a njegova ubjedljiva odbrana svoju podlogu nalazi u svim provedenim dokazima kojima je sud poklonio vjeru.

Na osnovu savjesne i brižljive ocjene provedenih dokaza u smislu čl. 17 i 370
ZKP-a, sud je na pouzdan način utvrdio činjenično stanje bliže opisano izrekom
presude a naime da je optuženi u periodu od 01.07. 2013. godine pa do 12. 07.
2013. godine, u mjestu Provalija, opština Šavnik, u namjeri da sebi pribavi
protivpravnu imovinsku korist, obio vikendicu vlasništvo oštećenog Z.M., na
način što je ispod prozora od kupatila na vikendici postavio drvenu trupinu,
popeo se na istu, te pomoću velikog eksera upotrebom sile odvalio dvije drvene
škure - letve na prozoru, potom polomio staklo na prozoru, otvorio prozor i
kroz isti ušao u kupatilo vikendice, pa u dnevni boravak i kuhinju i izvršio
premetačinu stvari, tražeći novac i hranu, pa kako iste nije našao, iz
vikendice je oduzeo pet šolja sa tanjirima od crne kafe, jednu rosfajnu
džezvu, jedno rosfajno lonče, kesu supe i par kesa od zamrzivača, a zatim kroz
prozor na kupatilu napustio vikendicu oštećenog.
Pravnom ocjenom ovako utvrđenog činjeničnog stanja, sud nalazi da se u radnji
optuženog stiču svi bitni zakonski elementi krivičnog djela Teška krađa iz čl.
240 st. 1 tačka 1 KZCG, koje djelo čini svaki onaj ko tuđu pokretnu stvar
oduzme drugom u namjeri da njenim prisvajanjem sebi ili drugom pribavi
protivpravnu imovinsku korist a to izvrši obijanjem ili provaljivanjem
zatvorenih zgrada, soba, kasa, ormana ili drugih zatvorenih prostorija ili
drugim savlađivanjem većih prepreka. Sud pod obijanjem podrazumijeva, nasilno
prodiranje u zatvorene prostore i to tako što se upotrebom fizičke snage
otklanjaju prepreke ( razvaljivanjem prozora), što je u konkretnom slučaju
učinjeno upotrebom podobnog sredstva tj. velikog eksera. Nadalje, u optužnom
aktu je u pogledu pravne ocjene djela, ODT pravno kvalifikovao, da se radi o
krivičnom djelu teška krađa u pokušaju, a odredbom čl. 20 KZ CG predviđeno je,
da ko sa umišljajem započne izvršenje krivičnog djela, ali ga ne dovrši
kazniće se za pokušaj krivičnog djela za koje se po zakonu može izreći kazna
zatvora od 5 godina ili teža kazna, a za pokušaj drugog krivičnog djela samo
kada zakon izričito propisuje kažnjavanje i za pokušaj. Odredbom čl. 240 st. 1
KZ CG u pogledu krivične sankcije predviđeno je, da će se učinilac kazniti
zatvorom od jedne do osam godina. Međutim, nasuprot pravnoj kvalifikaciji koju
je dao u optužnom aktu i na glavnom pretresu ODT, po ocjeni ovoga suda,
optuženi je kako je to utvrđeno na glavnom pretresu, ostvario inkriminisanom
radnjom svršeni oblik krivičnog djela teška kradja iz čl. 240 st. 1 tačka 1 KZ
CG, obzirom da je pri izvršenju nedozvoljene radnje postupao sa direktnim
umišljajem, tj. jer je potpuno svjestan zakonskih obilježja bića krivičnog
djela iz čl. 240 st. 1 tačka 1 KZ CG, tj. da odvaljivanje dvije drvene škure -
letve na prozoru upotrebom velikog eksera i ulazak u unutrašnjost vikendice,
predstavlja zabranjeno djelo, te je dalje, voljno je nastavio da oduzima
predmete tj.pokretne stvari koje je pronašao premetačinom u vikendici a koje
su se nalazile u svojini oštećenog, te iznio - otuđio iste iz vikendice i
sakrio u svojoj kući, čime je protivpravnim prisvajanjem nastupila zabranjena
posledica tj. sebi je pribavio protivpravnu imovinsku korist. Iz gornje radnje
optuženog i posledice koja je nastupila, sud konačno zaključuje, da se radi o
svršenom krivičnom djelu teška krađa iz čl. 240 st. 1 tačka 1 KZCG, jer je po
ocjeni suda bez uticaja u konkretnom slučaju, to što je optuženi prije nego je
pristupio obijanju objekta tražio novac i hranu, pa kad isto nije pronašao u
unutrašnjosti objekta, onda je otuđio druge pokretne stvari, što dalje znači
da je posledica ovog krivičnog djela nastupila u odnosu na pokretne stvari
koje su bile predmet otuđenja. Međutim, iako sud nije vezan za pravnu
kvalifikaciju djela datu od strane ODT-a, već isključivo za opis djela u
konkretnom slučaju, svršeni oblik ovog krivičnog djela, a što je utvrđeno na
glavnom pretresu, teži je po učinioca od onog u optužnom aktu, tako da sud
nije bio ovlašćen prekoračiti optužnicu, tj. povrijediti identitet optužbe i
presude, pa je osudio optuženog, ne za svršeno krivično djelo iz čl. 240 st. 1
tačka 1 KZ CG već za pokušaj gornjeg djela a shodno čl. 20 KZCG.
Prilikom odlučivanja o vrsti i visini krivične sankcije sud je imao u vidu
težinu djela i stepen krivice, okolnosti pod kojima je djelo učinjeno, raniji
život optuženog i druge okolnosti predviđene čl. 42 KZCG , pa je od
otežavajućih okolnosti cijenio njegovu raniju osuđivanost za istovrsno
krivično djelo, dok je od olakšavajućih okolnosti cijenio , da je u cjelosti
priznao krivicu i počinjeno krivično djelo, da je izrazio iskreno kajanje zbog
počinjenog djela, da je nezaposlen i veoma slabog imovnog stanja, da su
oduzete stvari u proceduri vraćena oštećenom i da se oštećeni nije pridružio
krivičnom gonjenju niti ispostavio imovinsko pravni zahtjev, te ga je shodno
odredbi čl. 20 st. 3 KZ CG blaže kaznio obzirom da je istom odredbom
propisano:"učinilac će se za pokušaj kazniti kaznom propisanom za krivično
djelo, a može se i blaže kazniti", a gornje sve u skladu sa čl. 45 tač. 1 i
čl. 46 st.1 tačka 4 KZCG, te osudio na kaznu zatvora u trajanju od 3 /tri
/mjeseca a koja će se izvršiti u roku od 15 dana po pravosnažnosti presude, a
ovo pri ubjeđenju da će se izrečenom kaznom postići svrha kažnjavanja iz čl.
33 KZCG a u vezi sa opštom svrhom krivičnih sankcija iz čl. 4 tačka 2 KZ CG.
Oglašavajući optuženog krivim sud ga je oslobodio plaćanja paušala dok drugih
troškova krivičnog postupka nije bilo shodno čl.229, čl. 226  st. 2 tačka 9 i
st. 3 ZKP-a, a gornje posebno imajući u vidu trajanje i složenost postupka te
njegovo loše imovno stanje.
Oštećeni nije ispostavio imovinsko pravni zahtjev za naknadu štete jer s u mu
oduzete stvari vraćene .
Sa iznijetog odlučeno je kao i u dispozitivu.


OSNOVNI SUD U ŽABLJAKU, dana 06. 09. 2013. godine


ZAPISNIČAR PREDSJEDNIK SUDA 


Ikonija Šibalić, s.r. Mihailo Anđelić,s.r.
PRAVNA POUKA:
Protiv ove presude dozvoljena je žalba u roku od
15 dana po prijemu pismenog otpravka iste preko
ovog suda Višem sudu Bijelo Polje.