Posl.br.K. 47/13/13
U IME CRNE GORE
Osnovni sud u Kotoru kao nadležni prvostepeni, po sudiji Danijeli Samardžić,
uz učešće zapisničara Tamare Počanić, u krivičnom predmetu protiv okrivljenog
M A zbog krivičnog djela skidanje i povreda službenog pečata i znaka iz čl.381
st.1 Krivičnog zakonika, koji se vodi po optužnom predlogu ODT-a Kotor
Kt.br.756/12 od 05.02.2013. godine, nakon održanog glavnog i javnog pretresa
dana 03.04.2013. godine u prisustvu savjetnika ODT-a Kotor Jelene Stanišić,
okrivljenog i ovlašćenog predstavnika E Budva J G, donio je i javno objavio
sljedeću
PRESUDU
Okrivljeni M A JMBG , od oca N i majke S, rođene V, rođen godine u P, stalno
nastanjen u P, Ul. B P br.45 ili B, L bb, kod K N, državljanin R S,
električar, oženjen, oca troje mal.djece, sa završenom VSS, srednjeg imovnog
stanja, protiv koga se ne vodi postupak za drugo krivično djelo
Kriv je,
Što je,
Dana 27.09.2012.godine u naselju D, opština B, u objektu koji se vodi na Đ J,
svjestan značaja svog djela i želeći njegovo izvršenje, skinuo službeni pečat-
plombu E koja je postavljena od strane radnika DOO M koji su izvršili zamjenu
brojila br. i plombirali isto plombom oznake AA dana 27.09.2012 na način što
je ušao u zgradu, a zatim sa poklopca brojila otkinuo plombu, nakon čega je
primijećen od strane radnika R V, te je otišao sa lica mjesta,
- čime je učinio krivično djelo skidanje i povreda službenog pečata i znaka
iz čl.381 st.1 Krivičnog zakonika.
Pa mu sud na osnovu naprijed navedene krivičnopravne odredbe i čl. 2, 4, 5, 8,
13, 15, 36, 42, 52, 53 i 54 Krivičnog zakonika i čl. 227, 229, 368 i 374 ZKP-a
izriče
USLOVNU OSUDU
Kojom mu utvrđuje kaznu zatvora u trajanju od 30 (trideset) dana i istovremeno
određuje da se kazna neće izvršiti ukoliko okrivljeni za vrijeme od jedne
godine od dana pravosnažnosti presude ne učini novo krivično djelo.
Dužan je okrivljeni na ime sudskog paušala uplatiti iznos od 55,00 eura u roku
od mjesec dana pravosnažnosti presude u korist Budžeta na žiro račun Osnovnog
suda Kotor br. 832-16-52.
O b r a z l o ž e nj e
ODT iz Kotora podnio je ovom sudu optužni predlog Kt.br.756/12 od 05.02.2013.
godine kojim je okrivljenom M A stavljeno na teret izvršenje krivičnog djela
skidanje i povreda službenog pečata i znaka iz čl.381 st.1 Krivičnog zakonika.
U svojoj odbrani okr. M je izjavio da zadnjih godina boravi u B i privatno
radi poslove električara. Dana 27.09.2012.godine oko 17,00 časova dobio je
poziv gdje ga je jedna osoba pitala da li želi da za novac priključi jedno
brojilo koje je bilo isključeno od strane radnika E u zgradi u kojoj se sva
brojila vode na Đ J. Ista ta osoba mu je objasnila i gdje se brojilo nalazi.
On je istog dana pošao do predmetne zgrade oko 19,00 časova u kojoj je, u
ulazu zgrade, primijetio isključeno brojilo na kojem se nalazila plomba E i iz
kojeg su bile izvađene žice od naponske mreže. Odmah je otkinuo plombu sa
poklopca navedenog brojila i radilo se o plombi E. U tom trenutku je naišao
njemu neki nepoznati momak i on se sklonio odatle, odnosno otišao do svog
vozila i pošao kući. Naveo je da je plombu koju je otkinuo ostavio na licu
mjesta, tako da nije uspio da priključi brojilo na elektro-distributivnu
mrežu, iz straha, od tog nepoznatog momka. Naknadno ga više niko nije zvao,a
on je bio svjestan šta je učinio tako da je izjavio da se iskreno kaje zbog
toga i navodi u svojoj izjavi da takvu glupost više nikada neće napraviti.
U dokaznom postupku koji je proveden radi rasvjetljenja ove krivično pravne
stvari i krivice optuženog sud je proveo sljedeće dokaze: saslušao
predstavnika oštećene E G J, svjedoke D R i R M, pročitao službenu zabilješku
UP PJ Budva broj 02-240-12910 od 22.11.2012.godine, izvršio uvid u
fotodokumentaciju UP PJ Budva br.530/12 od 27.09.2012.godine, pročitao
zapisnik o kontroli mjernog mjesta br. od 25.09.2012.godine na ime Đ J i
zapisnik o kontroli mjernog mjesta br. od 27.09.2012.godine na ime Đ J i
izvršio uvid u projekat brojila Doo M.
Ovlašćeni predstavnik oštećene E G J je izjavila da je Đ J kao potrošač bio
isključen sa elektromreže, a nakon dva dana došlo je do promjene brojila, pa
je brojilo promijenjeno i njemu, međutim isto nije priključeno na
elektromrežu, a zatim je došao okrivljeni i sa brojila skinuo pečat, ali ga
nije priključio na elektromrežu. Kao ovlašćeni predstavnik pridružila se
krivičnom gonjenju, ali nije postavila imovinskopravni zahtjev.
Svjedok D R je izjavio da je sa kolegom R M otišao do mjesta gdje je vršena
zamjena brojila. Tom prilikom ih je radnik koji je vršio zamjenu brojila
obavijestio da je jedno NN lice nešto diralo oko brojila, a zatim pobjeglo,
kojom prilikom je on zapisao broj reg. oznaka i taj podatak dao policiji. Kada
su prišli spornom brojilu na koje je ukazao radnik vidjeli su da je da je
plomba sa istog otkinuta i da su žice uklemovane ispod brojila, međutim nije
bila podignuta sklopka na brojilu tako da struja nije bila priključena. O
navedenim radnjama oni su sačinili zapisnik, a nakon što je policija izvršila
uviđaj oni su brojilo isključili, ali ga nisu plombirali, što je vidljivo na
fotografiji broj 2 fotoelaborata.
Svjedok R M je izjavio da je sa kolegom D kritičnog dana radio na promjeni
starih brojila gdje su bili angažovani kao koordinatori ED B. Negdje oko 19,00
časova primio je poziv od radnika firme koja je radila na promjeni brojila, V
R koji je primijetio NN lice da dira nešto oko brojila, koje je bilo
isključeno, nakon čega se to lice udaljilo satog mjesta, ali je on zapisao
reg.oznake. Zajedno sa kolegom D otišao je do lica mjesta gdje je konstatovao
da je na brojilu potrošača Đ J plomba koja je taj dan zamijenjena, s obzirom
da je vršena zamjena brojila, a brojilo je bilo isključeno. Plomba E oznake
otkinuta je, odnosno odnešena, a brojilo priključeno, odnosno odvodni
provodnici uklemovani ispod brojila. O navedenim radnjama oni su sačinili
zapisnik o kontroli mjernog mjesta od 27.09.2012. godine. Naveo je da je Đ J
isključen 25.09.2012.godine na starom brojilu o čemu postoji zapisnik broj ,
nakon čega je zamjenom brojila to brojilo i ostalo isključeno i plombirano.
Iz službene zabilješke UP PJ Budva br od 22.11.2012. godine proizilazi da je
uviđajna ekipa PJ Budva izašla na lice mjesta - zgrada D, vlasništvo Đ J i na
licu mjesta obavljen je razgovor sa V R koji im je objasnio da je 27.09.2012.
godine u navedenoj zgradi postavljao nova električna brojila i na njima plombe
sa brojevima da niko ne bi mogao da dira brojila i oko 19h ponovo se vratio do
zgrade da bi vidio plombe i tada je zatekao jedno lice koje je diralo brojilo
i upitao ga je šta radi, a to lice mu je reklo šta ga briga i pobjeglo je
vozilom Golf III reg. ozn. NK , koje je bilo oštećeno na lijevoj strani
gepeka. Pregledali su brojilo, koje je nn lice diralo tako što je skinulo
plombu s istog i ubacilo žice u brojilo, a krim. tehničar je fotografisao
bliži izgled lica mjesta s oštećenjima.
Iz fotodokumentacije UP PJ Budva br.530/12 od 27.09.2012.godine konstatuje se
zatečeno stanje na strujomjeru u momentu vršenja uviđaja, a to je skinuta
plomba, pa takođe i poslije zamjene strujomjera je bila skinuta plomba.
Iz zapisnika o kontroli mjernog mjesta br. od 25.09.2012.godine na ime Đ J
proizilazi da su ovlašćeni službenici E konstatovali da je da je potrošač
isključen zbog duga od 806,04 eura.
Iz zapisnika o kontroli mjernog mjesta br. od 27.09.2012.godine na ime Đ J
proizilazi da su ovlašćeni službenici E konstatovalida da je mjerni orman
otvoren, a na pomenutom brojilu plombe nije bilo, odlazni provodnici
priključeni na brojilo. U napomeni je navedeno da su ranije istog dana
zamijenjena sva brojila u ormaru i plombirana i da je potrošač bio isključen
zbog duga 25.09.
Iz projekta brojila Doo M proizilazi da je kod Đ J na brojilu postavljena
plomba .
Cijeneći sve izvedene dokaze pojedinačno, kao i u njihovoj međusobnoj
povezanosti i u odnosu na odbranu okrivljenog sud je utvrdio činjenično stanje
navedeno u izreci odluke.
Ovakvo činjenično stanje sud je utvrdio na osnovu svih provedenih dokaza,
navoda odbrane okrivljenog, iskaza saslušanih svjedoka, iskaza ovlašćenog
predstavnika oštećenog, kao i provedenih pismenih dokaza. Okrivljeni M je u
svojoj odbrani objasnio da ga je NN lice dana 27.09.2012. godine pozvalo na
telefon i pitalo da li želi za novac da priključi jedno brojilo koje je bilo
isključeno od strane radnika E u zgradi u kojoj se sva brojila vode na Đ J,
što je on pristao i istog dana je otišao u navedenu zgradu i primijetio da je
brojilo isključeno na kojem se nalazila plomba E, nakon čega je on otkinuo
plombu, međutim kako je naišao neki momak on nije uspio da se priključi na
elektro-distributivnu mrežu. Ovakve navode odbrane okrivljenog potvdrili su
saslušani svjedoci i ovlašćeni predstavnik ošt. E G J. Naime, svjedoci D i R
su objasnili da su inače vršili zamjenu starih brojila i od radnika firme doo
"M" (koja je vršila zamjenu) V R obaviješteni su da je neko lice nešto diralo
oko brojila, zbog čega su odmah otišli na lice mjesta i konstatovali da je na
brojilu Đ J plomba oznake koja je tog dana zamijenjena, otkinuta odnosno
odnešena, a Đ J je bio isključen sa elektro-distributivne mreže dana
25.09.2012.godine. Sve navedeno su zapisnički konstatovali, tako da su
saglasni iskazi ovih svjedoka potvrđeni materijalnim dokazima - zapsinicima
broj od 25.09.2012. g. i 0051383 od 27.09.2012.g. Ovlašćeni predstavnik
oštećene E J G je takođe potvrdila da je Đ J bio isključen kao potrošač sa
elektromreže, a nakon dva dana je došlo do promjene brojila, a zatim je
okrivljeni sa brojila skinuo pečat. Takođe, i službenom zabilješkom,
sačinjenom od strane ovlašćenih službenika policije, prilikom vršenja uviđaja,
potvrđeno je da ih je V R obavijestio da je nn lice diralo brojilo koje je
prethodno bio postavio sa plombom, a da je zapamtio reg. tablice vozila tog
lica, te da su pregledom brojila sa radnikom ED, ovdje svjedokom R M,
konstatovali da je skinuta plomba broj sa brojila, o čemu su sačinili i
fotodokumentaciju te je sud i neposrednim pregledom fotografija lica mjesta
konstatovao izgled brojila sa kojeg je okr. M skinuo plombu.
Kod ovako saglasnih kako personalnih, tako i materijalnih dokaza, te navoda
odbrane okrivljenog, koji nije osporavao navode iz optužnog akta, nesporno je
utvrđeno da su se u radnjama okrivljenog ostvarili svi bitni elementi bića
krivičnog djela skidanje i povreda službenog pečata i znaka iz čl.381 st.1
Krivičnog zakonika. Ovo stoga što je okrivljeni na neovlašćen način skinuo
pečat- plombu E B sa brojila br. , a koja je tu bila radi osiguranja
korišćenja električne energije sa navedenog brojila, i koja je postavljena od
strane radnika doo M.
Okrivljeni je postupao sa direktnim umišljajem, jer je bio svjestan svog
djela, s obzirom da je znao da skidanjem, odnosno otkidanjem plombe sa
brojila, postavljene od strane za to ovlašćenih lica čini predmetno krivično
djelo, a što je i htio.
Prilikom odluke o vrsti i visini krivične sankcije sud je imao u vidu da je za
predmetno krivično djelo u Krivičnom zakoniku propisana novčana kazna ili
zatvor do jedne godine. U smislu čl.42 KZ sud je takođe cijenio i sve
okolnosti koje su značajne za odmjeravanje kazne, pa je kao olakšavajuće
okolnosti na strani okrivljenog cijenio njegove porodične prilike, otac je
troje maloljetne djece, kao i da se oštećena ED nije pridružila krivičnom
gonjenju, a otežavajućih okolnosti nije bilo, pa mu je sud utvrdio kaznu
zatvora u trajanju od 30 dana i istovremeno odredio da se kazna neće izvršiti
ukoliko okrivljeni za vrijeme od jedne godine od dana pravosnažnosti presude
ne učini novo krivično djelo. Sud je mišljenja da će se uslovnom osudom,
odnosno da će se upozorenjem uz prijetnju kaznom zatvora dovoljno uticati na
okrivljenog da više ne vrši ovakva, kao ni slična krivična djela, odnosno da
će se ovom krivičnom sankcijom ostvariti svrha iz čl.52 KZ u okviru opšte
svrhe krivičnih sankcija iz čl.4 KZ.
Na osnovu navedenog, te primjenom čl. 2, 4, 5, 8, 13, 15, 36, 42, 52, 53, 54
Krivičnog zakonika i čl. 227, 229, 368 i 374 ZKP-a riješeno je kao u izreci.
Sud je obavezao okrivljenog na plaćanje sudskog paušala u iznosu od 55,00 eura
u roku od mjesec dana od dana pravosnažnosti presude u korist Budžeta Crne
Gore na žiro račun br.832-16-52, a dokaz o uplati dužan je dostaviti ovom sudu
s pozivom na broj K.47/13/13.
OSNOVNI SUD U KOTORU
Dana, 03.04.2013. godine
Zapisničar, SUDIJA
Tamara Počanić Danijela Samardžć s.r.
PRAVNA POUKA: Protiv ove presude ima se pravo žalbe Višem sudu u Podgorici u
roku od 8 dana od dana prijema iste, a preko ovog suda.