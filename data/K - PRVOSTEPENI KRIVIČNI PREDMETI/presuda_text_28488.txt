OSNOVNI SUD U ROŽAJAMA
K.br. 72/13
U IME CRNE GORE
Sudija Osnovnog suda u Rožajama Milosav Zekić, uz učešće zapisničara Aide
Luboder , rješavajući po optužnom predlogu Osnovnog državnog tužilaštva iz
Rožaja Kt.br.85/13 od 11.06.2013.g. podnijet protiv okrivljenih E. K. zbog dva
krivična djela laka tjelesna povreda iz čl. 152. st. 2. u vezi st. 1.
Krivičnog zakonika i H.M. iz Rožaja, zbog krivičnog djela laka tjelesna
povreda iz čl. 152. st. 2. u vezi st. 1. Krivičnog zakonika, nakon održanog
glavnog i javnog pretresa u prisustvu Zamjenika Osnovnog državnog tužioca
Aldina Kalača, zakonskog zastupnika oštećenog malol. M. K.,M. K., zakonskog
zastupnika oštećenog - malol. A. M., Z. M., oštećenog F. K. i okrivljenih,
dana 06.09.2013. donio je i javno objavio
P R E S U D U
Okrivljeni E. K. , JMB . od oca A. i majke S., rodj. H. , rodjen ..g. u
Rožajama,gdje i živi Ul. Oslobođenja bb, drž. CG, razumije crnogorski jezik,
koji je i njegov jezik, pismen, završio sedam razreda osnovne škole,
nezaposlen, oženjen , otac dvoje maloletne djece, siromašnog imovnog stanja,
neosudjivan.
Okrivljeni H. M., JMB . od oca Z. i majke M., rodj. K., rodjen ..g.u
Rožajama,gdje i živi selo Gornja Lovnica, drž. CG, razumije crnogorski jezik,
koji je i njegov jezik, pismen, završio SSS, nezaposlen, neoženjen, siromašnog
imovnog stanja, neosudjivan.
K R I V I SU
Što su:
E. K.,
dana 15.04. 2013 godine, oko 18,00 h, na gradskom trgu u Rožajama, lako
tjelesno povrijedio M. K., na način što ga je metalnom stolicom- sredstvom
podobnim da tijelo teško povrijedi ili zdravlje teško naruši udario u predjelu
vrata, nanoseći mu tom prilikom laku tjelesnu povredu u vidu oguljotine vel.
oko 10 cm. u predjelu vrata sa lijeve strane pravcem od tjemena glave prema
dole i tri oguljotine u istom predjelu
- čime je izvršio krivično djelo laka tjelesna povreda iz čl. 152. st. 2. u
vezi st. 1. Krivičnog zakonika.
dana 15.04.2013 godine, oko 18,00 h, na gradskom trgu u Rožajama, lako
tjelesno povrijedio A. M., na način što ga je metalnom stolicom- sredstvom
podobnim da tijelo teško povrijedi ili zdravlje teško naruši udario u predjelu
leđa, nanoseći mu tom prilkom lake tjelesne pobrede u vidu dvije male
ogrebotine veličine 1,5 cm u predjelu desne lopatice.
- čime je izvršio krivično djelo laka tjelesna povreda iz čl. 152. st. 2. u
vezi st. 1. Krivičnog zakonika.
H.M.,
dana 15.04.2013 godine, oko 18,00 h, na gradskom trgu u Rožajama, lako
tjelesno povrijedio F. K., na način što ga je olovnim boksom- sredstvom
podobnim da tijelo teško povrijedi ili zdravlje teško naruši udario u predjelu
glave nanoseći mu tom prilikom laku tjelesnu povredu u vidu razderno nagnječne
rane u predjelu sljepoočnice.
- čime je izvršio krivično djelo laka tjelesna povreda iz čl. 152. st. 2. u
vezi st. 1. Krivičnog zakonika.
pa sud okrivljenom E. K. primjenom pomenutih propisa i čl. 4,13,15,32,36, 42 i
48 Krivičnog zakonika utvrđuje:
-za krivično djelo laka tjelesna povreda iz čl. 152. st. 2. u vezi st. 1. Krivičnog zakonika (pod st. 1.) ,kaznu zatvora u trajanju od 45 dana. 
-za krivično djelo laka tjelesna povreda iz čl. 152. st. 2. u vezi st. 1. Krivičnog zakonika (pod st. 2.), kaznu zatvora u trajanju od 45 dana. 
pa sud okrivljenim E. K. i H. M. primjenom pomenutih zakonskih propisa i čl.
52, 53, 54 Krivičnog zakonika i 374. Zakonika o krivičnom postupku, izriče
USLOVNU OSUDU
Kojom okrivljenom E.K. utvrđuje jedinstvenu kaznu zatvora u trajanju od 80
(osamdeset) dana, a okrivljenom H. M. utvrđuje kaznu zatvora u trajanju od 45
dana i istovremeno odredjuje da se kazne neće izvršiti ukoliko osuđeni u roku
od jedne godine ne izvrše novo krivično djelo.
Da platie na ime troškova krivičnog postupka u korist budžeta Crne Gore i to:
okrivljeni E.K. iznos od 36,50 eura, a okrivljeni H.M. iznos od 18,50 eura.
Da plate na ime paušala iznos od po 30,00 eura, u korist budžeta Crne Gore ,
sve u roku od 15 dana po pravosnažnosti ove presude.
Imovinsko-pravni zahtjev nije postavljen.
O b r a z l o ž e nj e
Osnovno državno tužilaštvo iz Rožaja, podnijelo je ovome sudu optužni predlog
Kt.br.85/13 od 11.06.2013.g. protiv okrivljenih E. K. zbog dva krivična djela
laka tjelesna povreda iz čl. 152. st. 2. u vezi st. 1. Krivičnog zakonika (KZ)
i H. M. iz Rožaja, zbog krivičnog djela laka tjelesna povreda iz čl. 152. st.
2. u vezi st. 1. KZ.
Na glavnom pretresu Zamjenik ODT-a Aldin Kalač je precizirao činjenični opis
djela pod stavom 1. optužbe kao u dispozitivu ove presude pod stavom 1., dok
je u ostalom dijelu ostao pri činjeničnim opisima i pravnim kvalifikacijama
djela iz optužbe. Predložio je da sud okrivljene oglasi krivim i da
okrivljenom E. utvrdi pojedinačne novčane kazne u iznosu od po 1.200,00 eura i
da ga osudi na jedinstvenu novčanu kaznu u iznosu od 2.400,00 eura, a da
okrivljenog Harisa Murića osudi na novčanu kaznu u iznosu od 1.200,00 eura.
Zakonski zastupnik oštećenog - malol. M. K., M. K.je u završnoj riječi istakao
da se ne pridružuje krivičnom gonjenju ODT-a u odnosu na okrivljenog E.K., jer
su se sa istim izmirili i sada su u dobrim odnosima. Imovinsko-pravni zahtjev
nije postavio.
Zakonski zastupnik oštećenog - malol. A. M., Z. M. je u završnoj riječi
istakao da se ne pridružuje krivičnom gonjenju ODT-a u odnosu na okrivljenog
E.K., jer su se sa istim izmirili i sada su u dobrim odnosima. Imovinsko-
pravni zahtjev nije postavio.
Oštećeni F. K. je u završnoj riječi istakao da se ne pridružuje krivičnom
gonjenju ODT-a u odnosu na okrivljenog H. M., jer se sa istim izmirio i sada
su u dobrim odnosima. Imovinsko-pravni zahtjev nije postavio.
Okrivljeni E. K. u svojoj odbrani je istakao da je dana 15.04.2013.g. oko
18,00 h šetao gradskim trgom u Rožajama, sa jednogodišnjim sinom i svojim
drugom E. H.. Kada je prolazio pored jedne klupe na kojoj su sedeli A. M., H.
M. i M. K., A. mu je dobacio da ima veliki stomak, pa je među njima došlo do
verbalne prepirke a zatim i tuče kojom prilikom se A. mašio britve. U jednom
momentu M. se mašio stolice pa je uspio da mu oduzme stolicu i istom je gađao
i pogodio M. u predjelu leđa i nanio mu povrede. Da se H. mašio olovnog boksa
i istim je udario njegovog brata F., koji je u međuvremenu došao na lice
mjesta, u predjelu glave i nanio mu povrede. Istakao je da nije stolicom
udario oštećenog H. M. u predjelu leđa i nije mu nanio povrede. Sa oštećenim
M. i A. se izmirio i sada su u dobrim odnosima. Izrazio je kajanje zbog ovoga
što je uradio i obećao je da ubuduće neće vršiti bilo kakva krivična djela, pa
je predložio je da ga sud oslobodi od optužbe, ukoliko je to moguće, a ako ga
oglasi krivim da ga što blaže kazni.
Okrivljeni H.M. je u svojoj odbrani istakao, da je dana 15.04.2013.g. oko
18,00 h bio na gradskom trgu u Rožajama. U jednom momentu primjetio je da se
njegov mlađi brat A. raspravlja sa E. K. pa je među njima došlo do tuče u
kojoj su se umiješali i on i M. Kuč i F.K.. Tom prilikom E. je uzeo jednu
metalnu stolicu i istom udario M. u predjelu vrata od kojeg je udarca on pao,
a zatim ga je udarao rukama i nogama, a nije ga gađao stolicom. Takođe E. je
udario stolicom i A. M. u predjelu leđa i nanio mu povrede. Istakao je da on
nije kod sebe imao olovni boks i istim nije udario F. K. i nije mu nanio
povrede. Sa oštećenim F. K. se izmirio i sada su u dobrim odnosima. Izrazio je
kajanje zbog ovoga što se desilo i obećao je da ubuduće neće vršiti bilo kakva
krivična djela, pa je molio da ga sud oslobodi od optužbe, ukoliko je to
moguće, a ako ga oglasi krivim da ga što blaže kazni.
Po ovoj krivičnopravnoj stvari sud je izveo dokaze: saslušao svedoke -
oštećene malol. M. K.i A.M. u prisustvu zakonskih zastupnika, svedoka -
oštećenog Ferdija Kujovića, svedoka E. H., pročitao izvještaj ljekara jedinice
za HMP Rožaje od 15.04.2013.g. na ime M. K., A. M. i F. K., nalaz i mišljenje
vještaka medicinske struke dr. C. K.od 10.06.2013.g. ,izvršio uvid u izvod iz
kaznene evidencije na ime okrivljenih E. K. i H. M. .
Cijeneći odbranu okrivljenih i sve izvedene dokaze kako pojedinačno tako i u
međusobnoj vezi u smislu čl. 370. st. 3. Zakonika o krivičnom postupku (ZKP),
sud je nesumnjivo utvrdio da su okrivljeni E. K. i H. M.izvršili krivična
djela koja su im optužbom stavljena na teret i da su zato krivi i
krivičnopravno odgovorni.
Naime, iz iskaza svedoka - oštećenog M. K. proizilazi da je dana 15.04.2013.g.
oko 18,00 h bio na gradskom trgu u Rožajama, sa svojim drugom A. M.. U jednom
momentu, kada je rekao A. da mu je veliki stomak do njih je prišao E. K.i
napao ih jer je mislio da je njemu uputio ove riječi, pa je među njima došlo
do tuče. Tada se E.mašio metalne stolice i udario ga u predjelu vrata i nanio
mu povrede, nakon čega ga je udarao i nogama i rukama po tijelu i glavi.
Takođe E. je stolicom udario i A. u predjelu leđa i nanio mu povrede. Nije
vidio da je H. M. imao olovni boks i da je istim udario F.. Iskaz ovog
svedoka, sud je prihvatio u dijelu u kojem navodi da je okrivljeni E. udario
metalnom stolicom njega i oštećenog A.M. i nanio mu povrede, jer je njegov
iskaz, u ovom dijelu potkrijepljen iskazom svedoka A. M. i nalazom i
mišljenjem vještaka medicinske struke dr C. K.. Međutim iskaz ovog svedoka u
dijelu u kojem navodi da H. kod sebe nije imao olovni boks i istim nije udario
oštećenog F., sud nije prihvatio, jer je njegov iskaz opovrgnut iskazom
oštećenog F.koji nalazi oslonca u iskazu svedoka E. H. i nalazu i mišljenju
vještaka medicinske struke dr C. K., tako da je očigledno da ovaj svedok
nastoji da pomogne okrivljenom H. da izbjegne krivičnopravnu odgovornost.
Iz iskaza svedoka A. M. proizilazi da je dana 15.04.2013.g. oko 18,00 h bio na
gradskom trgu u Rožajama. Kada mu je njegov drug M. rekao da ima veliki stomak
pored njih je prolazio E. K. i mislio da se to odnosi na njega pa je počeo da
ih psuje, te je među njima došlo do svađe i tuče. U jednom momentu E. je uzeo
metalnu stolicu i udario M. u predjelu vrata od kojeg udarca je on pao od
betonsku podlogu nakon čega ga je udarao nogama, rukama i stolicom. Nakon toga
E. je udario njega istom stolicom u predjelu leđa i nanio mu povrede u vidu
ogrebotine na desnoj lopatici. Okrivljeni H. M.nije imao kod sebe olovni boks
i istim nije udario oštećenog F.. Iskaz ovog svedoka, sud je prihvatio u
dijelu u kojem navodi da je okrivljeni E.udario metalnom stolicom oštećenog
M.i njega i nanio im povrede, jer je njegov iskaz, u ovom dijelu potkrijepljen
iskazom svedoka M. K. koji nalazi oslonca i u nalazu i mišljenju vještaka
medicinske struke dr C. K.. Međutim iskaz ovog svedoka u dijelu u kojem navodi
da okrivljeni H. kod sebe nije imao olovni boks i istim nije udario oštećenog
F., sud nije prihvatio, jer je njegov iskaz u ovom dijelu opovrgnut iskazom
oštećenog F. koji nalazi oslonca u iskazu svedoka E. H. i nalazu i mišljenju
vještaka medicinske struke dr C. K., tako da je očigledno da ovaj svedok
nastoji da pomogne okrivljenom H. da izbjegne krivičnopravnu odgovornost.
Iz iskaza svedoka - oštećenog F. K. proizilazi da je dana 15.04.2013.g. oko
18,00 h obaviješten da su njegovog brata E. udarila kola, pa je pošao prema
gradskom trgu i vidio da su ga napali A. M., H. M. i M. K.. Kada je prišao do
njih H. ga je olovnim boksom udario u predjelu glave od kojeg udarca je
zadobio povrede. M.se mašio metalne stolice, pa mu je njegov brat E. oteo
stolicu i gađao ga i pogodio u predjelu vrata, a nije ga udarao rukama i
nogama, niti je stolicom udario E. M.. Iskaz ovog svedoka sud je prihvatio u
dijelu u kojem navodi da je okrivljeni E. udario oštećenog M. stolicom i nanio
mu povrede i u dijelu da ga je okrivljeni H.udario olovnim boksom i nanio mu
povrede, jer je njegov iskaz u ovom dijelu potvrđen iskazima oštećenog M. i A.
koji nalaze oslonca nalazu i mišljenju vještaka medicinske struke. Međutim
iskaz ovog svedoka u dijelu u kojem navodi da je okrivljeni E. gađao stolicom
M., a nije ga neposredno udario i da E. nije udarao A. metalnom stolicom, sud
nije prihvatio jer je njegov iskaz u ovom djelu neobjektivan, neuvjerljiv i ne
nalazi oslonca u iskazima svedoka M. K. i A. M. koji nalaze oslonca i u nalazu
i mišljenju vještaka medicinske struke.
Iz iskaza svedoka E. H. proizilazi da je dana 15.04.2013.g. oko 18,00 h bio na
gradskom trgu sa E.K., kojom prilikom se E. posvađao sa M. K. i A. M. . Da se
M. mašio metalne stolice koju mu je oteo E. i odgurnuo ga istom, a nije ga
udario niti ga je gađao ovom stolicom. Vidio je da M. teče krv na lijevoj
strani vrata vjerovatno od stolice. U tuči je učestvovao i H.M. koji je
olovnim boksom udario F.K. koji je u međuvremenu došao na lice mjesta i nanio
mu povrede. Istakao je da E.nije udarao A. M. ni stolicom ni bilo čim drugim.
Iskaz ovog svedoka, sud je prihvatio u dijelu u kojem ističe da je okrivljeni
E.nanio povrede oštećenom M.stolicom i da je H.udario oštećenog F. olovnim
boksom i nanio mu povrede, jer je njegov iskaz u ovom dijelu potkrijepljen
iskazima svedoka M. K., A. M. i F. K. koji nalaze oslonca i u nalazu i
mišljenju vještaka medicinske struke. Međutim, iskaz ovog svedoka u dijelu u
kojem ističe da je okrivljeni E. oteo stolicu oštećenom M. i da ga je samo
odgurnuo a ne i udario istom, te da stolicom nije udario oštećenog A., sud
nije prihvatio, jer je njegov iskaz u ovom dijelu neuvjerljiv i opovrgnut
ostalim izvedenim dokazima.
Iz nalaza i mišljenja vještaka medicinske struke dr C. K., proizilazi da je
oštećeni M. K.kritičnog dana zadobio povredu u vidu oguljotine u predjelu
vrata, sa lijeve strane pravcem od temena glave prema dolje vel. oko 10 cm i
tri oguljotine u istom predjelu, koje povrede se pojedinačno i skupno
kvalifikuju kao lake tjelesne povrede i mogle su biti nanijete udarom
tupotvrdog predmeta kao što je stolica i dr. Da je oštećeni A. M.kritičnog
dana zadobio povrede u vidu dvije male ogrebotine vel. 1,5 cm u predjelu desne
lopatice koje su pojedinačno i skupno kvalifikuju kao lake tjelesne povrede i
mogle su biti nanijete udarom tupotvrdog predmeta kao što je metalna stolica,
nogare od iste i dr. Da je oštećeni F. K. zadobio povredu u vidu razderno
nagnječne rane u predjelu slepočnice lijevo koja se kvalifikuje kao laka
tjelesna povreda i mogla je biti nanijeta udarom tupotvrdog predmeta
nepravilnih ivica kao što je olovni boks i dr. Nalaz i mišljenje ovog
vještaka, sud je prihvatio kao jasan, uvjerljiv, stručan i potkrijepljen
medicinskom dokumentacijom koju je sud ocijenio kao jasnu i određenu, a
dovodeći iste u vezu sa iskazima oštećenih, zaista nema sumnje u drugačije
činjenično stanje.
Iz izvoda iz kaznene evidencije na ime okrivljenih E. K. i H. M. proizilazi da
isti nijesu evidentirani kroz kaznenu evidenciju OB Rožaje. Ovaj dokaz, sud je
prihvatio kao jasan i određen jer je izdat od nadležnog organa u propisanom
postupku.
Iz ovakvog iznijetog i utvrđenog činjenično stanju nesumnjivo je utvrđeno da
je kritičnog dana na gradskom trgu u Rožajam došlo do svađe i tuče između E.K.
i njegovog brata F. K. sa jedne strane i M. K., A. M. i H. M. sa druge strane,
kojom prilikom se okrivljeni E. mašio metalne stolice koja predstavlja
sredstvo podobno da tijelo teško povrijedi ili zdravlje teško naruši i istom
je udario oštećenog M. u predjelu vrata i nanio mu povrede u vidu oguljotine
vel. oko 10 cm i sa lijeve strane vrata od tjemena glave prema dolje i tri
ogrebotine u istom predjelu nakon čega je istom stolicom udario oštećenog A.
M. u predjelu leđa i nanio mu lake tjelesne povrede u vidu dvije male
ogrebotine vel. 1,5 cm na desnoj lopatici, dok se okrivljeni H. M. mašio
olovnog boksa koji predstavlja sredstvo podobno da tijelo teško povrijedi ili
zdravlje teško naruši i istim je udario oštećenog F. K. u predjelu glave -
slepoočnice i nanio mu laku tjelesnu povredu u vidu razderno nagnječno
razderne rane.
Sud je cijenio iskaze okrivljenih pa je iste prihvatio u dijelu u kojem ne
spore odlučne činjenice. Naime, okrivljeni E. ne spori da je oštećenom M.
nanio tjelesne povrede metalnom stolicom i da je okrivljeni H. udario
oštećenog F. olovnim boksom i nanio mu povredu u predjelu glave, ali se brani
da nije neposredno udario stolicom oštećenog M., već ga je gađao nakon što mu
je istu oteo i da nije udario stolicom oštećenog A. i nije mu nanio povrede,
pa sud njegov iskaz u ovom dijelu nije prihvatio jer je isti neuvjerljiv,
neobjektivan i nenalazi oslonca u dokaziam izvedenim u postupku i iskazu
okrivljenog H., tako da je očigledno da isti sa ovakvom odbranom smišljeno i
sračunato nastoji da olakša sebi položaj u postupku. Okrivljeni H. je potvrdio
iskaze oštećenih M. i A. da im je okrivljeni E. nanio povrede metalnom
stolicom, pa je sud njegov iskaz u ovom dijelu prihvatio kao objektivan,
uvjerljiv i potvrđen iskazima imenovanih oštećenih koji nalaze oslonca u
nalazu i mišljenju vještaka medicinske struke, tako da nema sumnje u drugačije
činjenično stanje. Međutim, okrivljeni H.se brani da kritičnog dana nije imao
kod sebe olovni boks i istim nije udario oštećenog F., te mu nije nanio
povrede. Iskaz ovog okrivljenog u ovom dijelu, sud nije prihvatio obzirom da
je njegov iskaz neuvjerljiv i ne nalazi oslonca u iskazima oštećenog F.,
svedoka E. H. i okrivljenog E. koji su potkrijepljeni i nalazom i mišljenjem
vještaka medicinske struke, tako da je okrivljeni H. sa ovakvom odbranom
smišljeno i sračunato nastoji da izbjegne krivičnopravnu odgovornost.
Dakle, u postupku je utvrđeno da je okrivljeni E.K. dana 15.04. 2013 godine,
oko 18,00 h, na gradskom trgu u Rožajama, lako tjelesno povrijedio M.K., na
način što ga je metalnom stolicom- sredstvom podobnim da tijelo teško
povrijedi ili zdravlje teško naruši udario u predjelu vrata, nanoseći mu tom
prilikom laku tjelesnu povredu u vidu oguljotine vel. oko 10 cm. u predjelu
vrata sa lijeve strane pravcem od tjemena glave prema dole i tri oguljotine u
istom predjelu i da je istog dana u isto vrijeme i na istom mjestu lako
tjelesno povrijedio A. M., na način što ga je metalnom stolicom- sredstvom
podobnim da tijelo teško povrijedi ili zdravlje teško naruši udario u predjelu
leđa, nanoseći mu tom prilkom lake tjelesne pobrede u vidu dvije male
ogrebotine veličine 1,5 cm u predjelu desne lopatice.
Takođe je utvrđeno da je okrivljeni H. M. dana 15.04.2013 godine, oko 18,00 h,
na gradskom trgu u Rožajama, lako tjelesno povrijedio F. K., na način što ga
je olovnim boksom- sredstvom podobnim da tijelo teško povrijedi ili zdravlje
teško naruši udario u predjelu glave nanoseći mu tom prilikom laku tjelesnu
povredu u vidu razderno nagnječne rane u predjelu sljepoočnice.
Cijeneći psihički odnos okrivljenih prema učinjenim krivičnim djelima, sud je
našao da su isti bili svjesni svojih djela, tj. svjesni da preduzimaju opisane
radnje u cilju nastupanja zabranjene posledice znajući za njihovu
protivpravnost, to su htjeli pa su postupali sa umišljajem.
Pravnom analizom utvrđenog činjeničnog stanja, sud je našao da su u radnjama
okrivljenog E. K. sadržani svi bitni elementi dva krivična djela laka tjelesna
povreda iz čl. 152. st. 2. u vezi st. 1. KZ, za koja djela mu je sud utvrdio
pojedinačne kazne zatvora u trajanju od po 45 dana, a u radnjama okrivljenog
H. M. su sadržani svi bitni elementi krivičnog djela laka tjelesna povreda iz
čl. 152. st. 2. u vezi st. 1. KZ za koja djela je sud istim izrekao uslovnu
osudu, utvrđujući pri tom okrivljenom E. jedinstvenu kaznu zatvora u trajanju
od 80 dana, a okrivljenom H. kaznu zatvora u trajanju od 45 dana i istovremeno
je odredio da se kazne neće izvršiti ukoliko isti u roku od jedne godine ne
izvrše novo krivično djelo.
Prilikom izricanja ovakve vrste krivične sankcije, sud je imao u vidu stepen
krivice okrivljenih, stepen nastupjele posledice, okolnosti pod kojima su
djela izvršena, cijeneći pri tom kao olakšavajuće okolnosti raniju
neosuđivanost okrivljenih, njihovo siromašno imovno stanje, njihov pozitivan
odnos prema oštećenim koji se nijesu pridružili krivičnom gonjenju ODT-a i
porodične prilike okrivljenog E. - otac dvoje maloletne djece, pa je sud u
nedostatku otežavajućih okolnosti našao da je imalo mjesta izricanju ovakve
vrste krivične sankcije, ubijeđen da će upozorenje uz prijetnju kazne u
dovoljnoj mjeri uticati na okrivljene da ubuduće ne vrše bilo kakva krivična
djela.
Na osnovu čl. 229. u vezi čl. 226. st. 2. tač. 1.ZKP, sud je obavezao
okrivljene da plate, u korist budžeta Crne Gore, na ime troškova krivičnog
postupka i to: okrivljeni E. K. iznos od 36,50 eura, a okrivljeni H. M. iznos
od 18,50 eura, koji troškovi se odnose na ime troškova za vještačenje.
Na osnovu čl. 229. u vezi čl. 226. st. 2. tač. 9. i st. 3. ZKP, sud je
obavezao okrivljene da plate na ime paušala iznos od po 30,00 eura, u korist
budžeta Crne Gore, a ovo imajući u vidu trajanje i složenost krivičnog
postupka kao i imovno stanje okrivljenih.
Sa izloženog odlučeno kao u dispozitivu ove presude.
OSNOVNI SUD U ROŽAJAMA, dana 06.09.2013.g.
Zapisničar,S U D I J A,
Aida Luboder s.r.Milosav Zekić s.r.
PRAVNA POUKA: Protiv ove presude može se izjaviti žalba u roku od 8 dana od
dana prijema iste i to Višem sudu u Bijelom Polju, a preko ovog suda.