                                                                                                    K.br. 43/2011

              U IME NARODA

VIŠI SUD U PODGORICI,u vijeću sastavljenom od sudije Ane Vuković, kao
predsjednika vijeća, sudija porotnika Ilije Ivanovića i Željka Kujovića, kao
članova vijeća, uz učešće zapisničara Mirele Piper, u krivičnom predmetu
protiv optuženih  R.Z., iz Podgorice i A.E. iz Podgorice, zbog krivičnog djela
neovlašćena proizvodnja, držanje i stavljanje u promet opojnih droga iz čl.300
st.1 Krivičnog zakonika, odlučujući po optužnici Višeg državnog tužilaštva
Podgorica Kt.br. 18/11 od 16.02.2011 godine, nakon održanog glavnog javnog
pretresa dana 25.05.2011 godine, u prisustvu zastupnika optužbe, Ljiljane
Lakić zamjenika VDT-a Podgorica, optuženog R.Z. i njegovog branioca N. M.,
advokata iz Podgorice i optuženog A.E. i njegovog branioca P. V., advokata iz
Podgorice, donio je a dana 26.05.2011 godine javno objavio  
P R E S U D U
OPTUŽENI:  
1.Z.R., ........ rođen ........ godine u P. –K., sa prebivalištem u P.
ul.H.b.b., državljanin Republike Srbije, nezaposlen, oženjen, otac petoro
djece, završio osnovnu školu, lošeg imovnog stanja, u pritvoru od 23.01.2011
od 19,30 h do 26.05.2011 godine.  
2.A.E.,  rođen .........godine u B., sa prebivalištem u P., K. -V. R. b.b.,
državljanin C. G. nezaposlen,oženjen, otac dvoje djece, završio Osnovnu školu,
lošeg imovnog stanja, osudjivan presudom Osnovnog suda u Beranama K.br. 186/03
od 05.05.2004 godine zbog krivičnog djela iz čl.144 st.1 KZ, na kaznu zatvora
u trajanju od 5 mjeseci, presudom Osnovnog suda u Podgorici K.br. 03/10363 od
27.06.2006 godine zbog krivičog djela iz čl. 207 st.3 u vezi st.1 KZ RCG
izrečena uslovna osuda  5 mjeseci zatvora uslovno na jednu godinu, u pritvoru
od 23.01.2011 godineod 18,00 h do 26.05.2011 godine.  
K r i v i  s u
Zato što su:  
Dana 23.01.2011. godine, u Podgorici i na graničnom prelazu Šćepan Polje,
neovlašćeno radi dalje prodaje, optuženi Z.R. kupio i prodao, a optuženi A.E.
prenosio opojnu drogu marihuanu - skank, supstancu proglašenu za opojnu drogu
Rješenjem o utvrdjivanju opojnih droga ("Sl. List SRJ" br. 44/02), na način
što je optuženi Z.R. prethodno kupio i sa nepoznatim licima u Bosni i
Hercegovini ugovorio prodaju opojne droge marihuane - skank u količini od
5.885,52 g, zapakovane u 12 PVC pakovanja, koju opojnu drogu je sakrio u
putničkom vozilu marke "Golf 5" reg..........., i to devet pakovanja ispod
zadnjeg sjedišta, a tri pakovanja ispod sjedišta suvozača, dok je optuženi
A.E. za novčanu nagradu od 500 €, koju mu je prethodno obećao optuženi Z.,
tako sakrivenu opojnu drogu označenim vozilom iz Podgorice prenosio preko
graničnog prelaza Šćepan Polje, koju opojnu drogu su ovlašćeni policijski
službenici Područne jedinice Nikšić pronašli prilikom pretresa vozila, a koja
je bila namijenjena daljoj neovlašćenoj prodaji,  
- čime su izvšili krivično djelo neovlašćena proizvodnja, držanje i
stavljanje u promet opojnih droga iz člana 300 stav 1 Krivičnog zakonika.  
Pa ih sud, primjenom citiranih zakonskih odredbi, te čl. 2, 4, 5, 15, 32, 33,
36, 42 i 51   Krivičnog zakonika, te čl. 202 i 364. Zakonika o krivičnom
postupku,  
O S U Đ U J E
Optuženog Z.R. na kaznu zatvora u trajanju od 2 (dvije) godine i 6 (šest)
mjeseci a optuženog A.E. na kaznu zatvora u trajanju od 2 (dvije) godine u
koju kazne se uračunava vrijeme provedeno u pritvoru za optuženog Z.R. od
23.01.2011.godine od 19,30 časova do 26.05.2011 godine  a za optuženog A.E. od
23.01.2011.godine od 18,00 časova do 26.05.2011 godine.
            .
Dužan je optuženi Z.R., na ime troškova krivičnog postupka –uplatiti ovom
Sudu, iznos od 100,00 €, te obojica optuženih na ime paušala iznose od po
100,00€, sve u roku od 15 dana po pravosnažnosti presude.  
Na osnovu čl. 75 i čl. 300 st. 7 Krivičnog zakonika, prema optuženom A.E.u
i z r i č e  s e  
MJERA BEZBJEDNOSTI
ODUZIMA se od optuženog A.E. 5.885,52 g opojne droge –marihuane, koja droga se
ima uništiti nakon pravosnažnosti presude.  
O b r a z l o ž e n j e
 Optužnicom Višeg državnog tužilaštva Podgorica Kt.br. 18/11 od 16.02.2011 godine optuženima R. Z. R. i  A.E.  u stavljeno je na teret da su izvršili krivično djelo neovlašćena proizvodnja, držanje i stavljanje u promet opojnih droga iz čl.300 st.1 Krivičnog zakonika. Zastupnik optužbe je u završnoj riječi ostao u cjelosti pri podignutoj optužnici i predložio da sud optužene oglasi krivim i osudi po zakonu.


 Optuženi Z.R. je prilikom saslušanja pred ovlašćenim policijskim službenikom, u odbrani datoj u prisustvu branioca odredjenog po službenoj dužnosti,  negirao  izvršenje krivičnog djela stavljenog mu na teret, ističući da nije znao da se predmetna droga nalazi u navedenom vozilu. Naveo je da je predmetno vozilo  “Golf V” reg.oznaka......., koje je njegovo vlasništvo,  posredstvom firme „Gold Taxi“ angažovao za pružanje taksi usluga.Dana 21.01.2011 godine, angažovao je kao taksi vozača optuženog E.A., kojeg poznaje  deset godina, i istog dana ga pitao u telefonskom razgovoru, da li pristaje da doveze iz Sarajeva  mušteriju za naknadu od 150 eura,  na što je E. pristao i ostavio mu ličnu kartu radi obezbjedjivanja potrebne dokumentacije za prelazak granice.Sjutradan je iz firme „Siti Taxi“ koja je bila prethodni  vlasnik predmetnog vozila, uzeo od vozača H. putni nalog i polisu za vozilo, koja dokumenta je dao  E. Nakon navedenog, sjutradan, u nedelju, E. ga je pozvao  telefonom i rekao mu da je predmetno vozilo u kvaru, nakon čega je oko 23,00 h po završetku smjene E. dovezao  vozilo ispred njegove kuće, gdje su ga  zajedno popravili a zatim je narednog dana  takodje ispred njegove kuće E. preuzeo vozilo i rekao mu da ide do Starog Aerodroma da nešto završi. Dva sata kasnije, u telefonskom razgovaru, E. mu je rekao da se nalazi na graničnom prelazu,  da je imao saobraćajnu nezgodu i da će ga pozvati za pet minuta. Medjutim, kako ga E. nije zvao, strahujući da mu se nešto dogodilo, pokušavao je da ga pozove ali bezuspješno jer mu se E. nije javljao, da bi ga istog dana oko 19,00 časova službenici policije iz kuće sproveli u centar bezbjednosti. Pojasnio je da je E. koga je angažovao kao taksi  vozača bio dužan da mu nakon smjene preda dnevni pazar, dok je on E. za usluge vožnje davao 30% od ukupne sume pazara a takodje je  bio i u obavezi da firmi „Gold Taxi“  svakodnevno uplaćuje po 25 eura. Dodao je da je  navedenoj firmi u kojoj se nalazio duplikat ključa predmetnog vozila, do 27.09.2011 godine trebao da uplati poslednju ratu kupovne cjene vozila, nakon čega  je vozilo trebalo da pređe u njegovo vlasništvo. Dalje je naveo  da je  poslednjih pet noći prije kritičnog dogadjaja, predmetno vozilo bilo parkirano ispred njegove kuće, gdje su vozilo kao i ključ od vozila, angažovani  vozači po završetku treće smjene ostavljali, osim u četvrtak kada je vozilo pozajmio izvjesnom H.,  objašnjavajući da je  za ovu uslugu,  od H. uzeo 45 eura. U odbrani  datoj pred istražnim sudijom,  naveo je da je 4-5 dana prije kritičnog dogadjaja za lične potrebe kupio predmetno vozilo od taksiste zaposlenog u “Siti taksiju”, izvjesnog H., čije prezime ne zna. Sa H. nije zaključivao ugovor o kupoprodaji vozila   jer su se dogovorili da to učine nakon što mu u u septembru isplati poslednju ratu kupovne cjene. U četvrtak popodne, dok je predmetno vozilo  popravljao u svojoj radionici, došao je Njemac H., koji je njegova mušterija  i tražio da mu izda predmetno vozilo na jedan dan pa je istog dana, u četvrtak, H.  uzeo i vratio mu vozilo nakon predjenih  oko 170 km/h. Prilikom vraćanja vozila, H. ga je pitao da li bi njegov vozač u nedelju pošao za njega u Sarajevo, na što mu je odgovorio da se mora raspitati  u firmi “Gold Taxi” da li vozilo može putovati za Bosnu,  kojim povodom je  pozvao  H. koji mu je rekao što mu je potrebno od dokumentacije. Optuženi A. je bio prisutan ovom razgovoru sa H. pa su se dogovoril da E., koji se i sam ponudio,  vozi H. iz Bosne za cijenu od  150 eura, uz dodatak naknade za eventualno zadržavanje i vožnju po Bosni, pojašnjavajući da, budući da je htio da mu pomogne E. koji mu je zet, rekao mu je da ne treba da mu daje procenat od ove vožnje, već da samo uspe rezervoar goriva. Nakon što mu je H. dao putni nalog koji je izvadio uz E. ovu ličnu kartu, E. je u nedjelju  krenuo predmetnim vozilom  za Bosnu, da bi ga  istoga dana u poslepodnevnim časovima pozvao telefon i rekao mu da je imao udes i da će ga ponovo  pozvati za pet minuta. Medjutim, niti ga je E. zvao niti je on mogao stupiti telefonom u kontakt sa E.  zbog čega je zvao policiju i bolnicu u Nikšiću kao i E. majku. Pojasnio je da je predmetno vozilo  bilo evidentirano kao taksi vozilo za prevoz putnika, što mu je rekao S., vlasnik “Gold Taksija” koji je potpisao predmetni putni nalog. U odbrani na glavnom pretresu u bitnom je ponovio ranije navode odbrane iznijete pred istražnim sudijom. Objašnjavajući  razlike u kazivanjima na glavnom pretresu kada je naveo da je optuženi A. bio prisutan, kada su se on i H. dogovarali o navedenoj vožnji u Bosnu, i u odbrani prilikom saslušanja pred ovlašćenim policijskim službenikom, kada je naveo da je u telefonskom razgovoru pitao E., da li pristaje da H. doveze iz Sarajeva, naveo je da se vjerovatno  prilikom saslušanja pred ovlašćenim policijskim službenikom nije sjetio svih detalja, ističući da je tačno da je E. bio prisutan  kod njega kući kada je Njemac H. zahtijevao od njega uslugu prevoza od Sarajeva do Podgorice. Odgovarajući na pitanja,  naveo je da je optuženi A. kao taksi vozač upravljao predmetnim vozilom uzastopno dvije noćne smjene od 6 sati uveče do ujutro prije kritičnog događaja, s tim što mu je E. oko 01 sat noću vraćao vozilo, govoreći da nema posla, budući da je E. prve noći  pazar bio 4 €, a druge 9 €.  Pojasnio je da je osim E.  angažovao još jednog taksi vozača, Đ. D., čija su dokumenta ostala u vozilu.  Dalje je naveo da je od svog brata I. saznao  da je komšija A., čijeg se prezimena ne sjeća, nakon što je E. počeo da radi kao taksi vozač, u predmetnom vozilu zaboravio telefon koji mu je I. kada je A. došao kod njega kući vratio, pa pretpostavlja da je moguće da je E. ranije bio u nekoj kombinaciji sa H. jer je iz priča komšija nakon kritičnog dogadjaja, saznao da su viđali A. kako upravlja "Mercedesom" koji je H. vlasništvo. Dodao je  da je nakon što mu je H. navedenog dana  vratio vozilo, pregledao   vozilo spolja da  provjeri da  nije udareno, takodje je pregledao kočnice, provjerio ulje i vodu,  što je uvijek  radio i kada su mu i angažovani vozači, optuženi A. i svjedok Dj. vraćali vozilo pa budući da nije pregledao unutrašnjost vozila,  ne zna  odakle droga u predmetnom vozilu. Naveo je  da je H. nekih mjesec dana prije kritičnog dogadjaja, 10-15 puta dolazio kod njega u servis radi popravke vozila "Mercedes C" klase,  na kojem je popravljao uglavnom neke sitnice. H. mu ništa nije rekao kojim povodom ide u Sarajevo, niti zbog čega se baš njemu obratio da mu angažuje vozilo i vozača da ga vrati iz Sarajeva. Dj. D. je upoznao nekih 4 dana prije kritičnog dogadjaja na H. preporuku da je dobar vozač, da  čuva auto i pravi dobre pazare, zbog čega je i D., pored optuženog A., angažovao za vozača. Kako mu je sva dokumenta za vozilo,  povodom puta u Bosnu, izuzev zelenog kartona, koji je on kupio, donio H., ne zna kako je H. došao do dokumenata. Pojasnio je da ne zna H. ovo prezime, objašnajvajući da radi za "City"  i "Gold" taksi, te da  posjeduje vozila u oba taksi udruženja, Istakao je da nikada nije konzumirao narkotike.

U završnoj riječi, prihvatajući završnu riječ svog branioca, ostao je pri navodima iznijete odbrane.

Branilac optuženog R.Z. je u završnoj riječi predložio da sud njegovog
branjenika oslobodi optužbe, budući da odbrana optuženog A. nije istinita i
ubjedljiva, te  da ukoliko sud optuženog oglasi krivim, uzme u obzir brojne
olakšavajuće okolnosti na njegovoj strani .  
 Optuženi A.E. je prilikom saslušanja pred ovlašćenim policijskim službenikom, u odbrani datoj u prisustvu branioca odredjenog po službenoj dužnosti, priznao izvršenje krivičnog djela stavljenog mu na teret. Naime, naveo je da ga je  dan prije kritičnog dogadjaja pozvao telefonom optuženi Z. i rekao mu da doveze predmetno vozilo u radionicu i tu ga ostavi. Tom prilikom su se dogovorili da  za iznos od 500 eura preveze za Z. izvjesnu količinu opojne droge iz Podgorice do Kiseljaka u Bosni, i preda je licu čije ime mu Z. nije rekao. Nakon što je pristao na navedeno, dao je ličnu kartu Z. koji mu je sredio papire neophodne za prelazak granice. Kritičnog dana ispred Z. kuće  preuzeo je predmetno vozilo i putni nalog  a zatim se oko 11 ,30 časova  uputio vozilom u pravcu graničnog prelaza Šćepan Polje, gdje je po dolasku policija  u vozilu pronašla izvjesnu količinu opojne droge. Pojasnio je da je predmetno vozilo zakupio preko optuženog Z. uz dogovor da na ime zakupa uplaćuje Z.25 eura. Istakao je da se kaje zbog učinjenog. U odbrani datoj pred istražnim sudijom, naveo je da je pet šest dana prije kritičnog dogadjaja, položio ispit za taksi vozača, zaposlio se u firmi “Gold taksi “ za koju firmu je  dva dana prije lišenja slobode vozio predmetno vozilo, koje je vlasništvo optuženog Z.. Optuženi Z. mu je  rekao da treba da vozi turu za Bosnu tj. da u mjestu Kiseljak uzme čovjeka i doveze ga u Crnu Goru, stim što će mu momak kojem je Z. dao njegov broj telefona, po dolasku u Bosnu, reći gdje tačno treba da  dodje.Prije polaska u Bosnu, dao je optuženom Z. svoju ličnu kartu da bi sa njom Z. obezbjedio putni nalog i potrebna documenta, koja je i našao u vozilu. Kada je oko 14-15 h došao na granični prelaz  Šćepan Polje, kontrolom vozila,  ispod zadnjeg sica, pronađeni su zamotuljci a kasnijim pregledom u PJ Nikšić, kako je naknadno saznao, pronadjeno je još droge. Kako nije znao da se droga  nalazi u vozilu pao je u nesvijest.Pojasnio je da je otputovao u Bosnu sa ličnom kartom jer mu je optuženi Z. rekao da mu je dovoljna lična karta, zbog čega nije ponio pasoš iako ga je imao.Objašnjavajući razlike u kazivanjima prilikom saslušanja pred ovlašćenim policijskim službenikom i pred istražnim sudijom, naveo je da je vjerovatno tačno da je kazao prilikom saslušanja u  policiji sve što je navedeno u zapisniku, dodajući da je bio potpuno zbunjen,  istakao je da su  policijski službenici   postupali fer prema njemu. U odbrani datoj na glavnom pretresu, u bitnom je ponovio navode odbrane date pred ovlašćenim službenikom policije,  dodajući da ne zna da li je optuženi Z. R. pakovao predmetnu drogu u vozilo, niti zna ko je to uradio, ponavljajući da  mu je Z. ponudio da kritičnog dana navedenim vozilom preveze predmetnu drogu iz Podgorice do Kiseljaka za novčanu naknadu u iznosu od 500 € ali mu mu nije rekao kome tačno treba da je preda, već da će ga po dolasku u Bosnu neko pozvati telefonom i saopštiti ove detalje. Objašnjavajući razlike u kazivanjima na glavnom pretresu i pred istražnim sudijim, naveo je da je tačno sve što je naveo na glavnom pretresu i da može da se zakune u život dva sina, te da nema objašnjenja zašto je dao drugačiju izjavu kod istražnog sudije. Odgovarajući na pitanja, naveo je da A. A. i A. A. poznaje samo iz viđenja jer su mu obojica komšije, dodajući da  dok je on upravljao navedenim vozilom, A. nije nikad bio u vozilu. Istakao je  da  A. i A. nemaju nikakve veze sa predmetnom drogom budući da ni on ni optuženi Z. nijesu imali sa njima dvojicom nikakve kontakte u vezi droge. Pojasnio je da optuženog Z. R. poznaje 10-12 godina objašnjavajući da je  Z. žene sestra od ujaka njegovog oca. Pojasnio je da je samo dvije večeri prije kritičnog događaja, bio je  radno angažovan kao taksista, radeći u noćnim  smjenama od 18,00 h do nekih 01 sat, nakon čega je obje noći vratio vozilo Z., dovezavši ga ispred njegove kuće.Sa optuženim Z. se nije precizno dogovarao o uslovima angažmana kao taksiste pa je pazar koji je iznosio po 20 eura zadržavao u vozilu, a kako pazar nije ni Z. uzimao iz vozila, pretpostavlja da bi mu Z. vjerovatno  jednom nedeljno davao zaradu od ukupnog pazara u odredjenom procenut. Dalje je naveo da mu je istovremeno kada mu je ponudio posao prevoza predmetne droge, optuženi Z. rekao da u povratku iz Sarajeva doveze H. u Podgoricu, koju uslugu je H. trebao da mu plati 150 eura, što je prihvatio jer bi usputno zaradio dodatno novac. Istakao je da ne poznaje H., pojašnjavajući da je dan prije kritičnog događaja ispred Z. garaže vidio vozilo “Mercedes” njemačkih tablica, ali  kako tom prilikom nije nikoga vidio, niti je bio prisutan kada je bilo kakav Njemac pa ni H., zahtijevao od optuženog Z. da doveze nekog čovjeka iz Sarajeva, to se nije ni moga nuditi da on to učini jer se to jednostavno nije dogodilo. Istakao je da se kaje, zbog  učinjenog, objašnjavajući da  je prihvatio navedenu ponudu zbog loše materijalne situacije .

U završnoj riječi, prihvatajući završnu riječ svog branioca, ostao je pri navodima iznijete odbrane.

Branilac optuženog A.E., je u završnoj riječi istakao da sud prilikom
odmjeravanja kazne uzme u obzir olakšavajuće okolnosti na strani optuženog,
priznanje djela, porodične prilike da je oženjen i otac dvoje maloljetne djece
, te da je nazaposlen i u stanju socijalne potrebe, kao i da je bio samo
kuri,r  ne znajući ni kome treba da preda  drogu koja se nalazila u kolima.  
U dokaznom postupku pročitani su  zapisnik UP PJ Nikšić o pretresanju
putničkog vozila marke "Golf V" reg.........., zapisnik UP PJ Nikšić o
pretresanju vozila Ku.br. 24 od 24.01.2011. godine, zapisnik UP Ekspoziture
granične policije Plužine, o pretresanju lica Ku.br. 24 od 23.01.2011. godine,
potvrda UP Ekspoziture granične policije Plužine, o privremeno oduzetim
predmetima od A.E., službena zabilješka UP Sektor granične policije
Ekspoziture granične policije Plužine Ku.br. 24 od 23.01.2011. godine,
službena zabilješka UP PJ Nikšić Ekspozitura kriminalističke policije -
Filijala za borbu protiv droge Ku.br. 24 d 24.01.2011. godine,  potvrde UP PJ
Nikšić o privremeno oduzetim predmetima od A.E. Ku.br. 24 od 24.01.2011.
godine,  zapisnika UP PJ Nikšić o pretresanju lica Ku.br. 24 od 23.01.2011.
godine,  potvrda UP PJ Nikšić o privremeno oduzetim predmetima od Z.R. Ku.br.
24 od 23.01.2011. godine,  izvještaj UP Forezničkog centra Danilovgrad o
vještačenju broj 328/11,  uvjerenje o državljanstvu za optuženog R.Z.,
potvrda o podnijetom zahtjevu za optuženog R.Z. za izdavanje lične karte,
uvjerenja Centra za socijalni rad Opštine Podgorica, izdato na ime A.E. od
04.05.2011. godine izvršen je uvid u  u fotodokumentaciju UP PJ Nikšić br.
64/2011 od 24.01.2011. godine i u fotodokumentaciju koja je sastavni dio
izvještaja o vještačenju br. 328/11, pročitan je izvod  UP PJ Berane iz
kaznene evidencije za orptuženog A.  E.  
 Cijeneći navode optužbe i odbrane, te provedene dokaze, kako pojedinačno, tako i u njihovoj medjusobnoj povezanosti, sud je utvrdio da su optuženi počinili krivično djelo stavljeno im na teret, na način, vrijeme i mjesto, kako je to bliže predstavljeno izrekom ove presude pa ih je oglasio krivim.

Iz citiranih službenih zabilješki utvrđeno je da su dana 23.01.2011 godine
ovlašćeni službenici EGP Plužine na graničnom prelazu Šćepan Polje na izlazu
iz Crne Gore zaustavili p.m.v. marke  „Golf  V plus“  bijele boje reg.oznaka
.......vlasništvo firme „Krikat  D.O.O”  kojim je upravljao A.E., nakon čega
je izvršen pretres vozila  dok je dana  24.01.2011 godine ispred prostorija PJ
Nikšić, izvršen  pretres istog vozila po naredbi istražnog sudije Višeg suda u
Podgorici.  
Iz citiranih zapisnika o pretresanju predmetnog putničkog vozila utvrđeno je
da su ovlašćeni policijski službenici na graničnom prelazu Šćepan Polje
izvršili pretres p.m.v. vozila marke Golf V, bijele boje, registarske oznaka
........kojim je upravljao A.E., kojom prilikom je ispod zadnjeg sjedišta
pronađeno devet p.v.c. pakovanja sa sadržajem suve biljne materije zelene
boje.Dana 24.01.2011 godine na parking  prostoru PJ Nikšić, po naredbi
istražnog sudije Višeg suda u Podgorici, u prisustvu dva svjedoka V. V. i J.
V., izvršen je pretres istog vozila, kojom prilikom su ispod tapacira,a ispred
mjesta suvozača, pronađena tri pakovanja sa sadržajem suve biljne materije
zelene boje. Citirane  zapisnike o pretresu vozilae A.E. je potpisao bez
primjedbi.  
Iz citiranog zapisnika o pretresanju lica utvrđeno je da su ovlašćeni
službenici EGP Plužine dana 23.01.2011 godine izvršili lični pretres A.E. i
tom prilikom pronašli mobilni telefon marke “Nokia” crne boje, novac u iznosu
od 25,00 eura, saobraćajnu dozvolu br. 9062973, koji zapisnik je A.E. potpisao
bez primjedbi .  
Iz citiranog zapisnika o pretresanju lica utvrđeno je da su ovlašćeni
službenici PJ Nikšić, dana 23.01.2011 godine izvršili lični pretres Z. R. i
tom prilikom pronašli mobilni telefon marke “Samsung”sa dvije SIM kartice,
mobilnih operatera “M-TEL i Telenor” i mobilni telefon marke “Samsung”sa SIM
karticom, mobilnog operatera “T- mobile”, koji zapisnik je Z. R. potpisao bez
primjedbi .  
Iz citiranih potvrda o privremeno oduzetim predmetima, utvrđeno je da da su
ovlašćeni službenici EGP Plužine i PJ Nikšić, dana 23.01.2011 godine i
24.01.2011 godine,  od A.E. privremeno oduzeli 12 pakovanja sa sadržajem suve
biljne materije zelene boje, putni nalog br. N 673580 za p.m.v. marke  „Golf “
registarskih oznaka .......koji glasi na ime vozača A.E., međunarodnu kartu za
osiguranja automobila, priznanicu “Lovćen osiguranja “ br.22121, uvjerenje br.
389/2011 o položenom ispitu iz poznavanja grada, na ime A.E.,   pmv “”Golf
plus 1.9 tdi reg.oznaka......, saobraćajnu dozvolu RCG br. 906297073,  novac u
iznosu od 25,00 eura, telefon marke “Nokia” crne boje sa karticom, koje
potvrde je imenovani potpisao bez primjedbi.  
Iz citirane potvrde o privremeno oduzetim predmetima utvrđeno je da da su
ovlašćeni službenici PJ Nikšić,  dana 23.01.2011 godine,  od Z.R. privremeno
oduzeli mobilni telefon marke “Samsung” model 1110 imei br. ........sa  SIM
karticom, mobilnog operatera “T- mobile “i mobilni telefon marke “Samsung”
model SGH D 880 imei broja 357173/01188639819 357178/01/88659818 sa dvije  SIM
kartice, mobilnog operatera “Telenor” Imsi br. 89381002100602419941 i karticu
“M-TEL-a, koje potvrdu je imenovani potpisao bez primjedbi.  
Uvidom u citirane fotoelaboratae utvrđeno je da je prikazan bliži izgled
predmetnih zamotuljaka kao i mjesto pronalaska u predmetnom vozilu.  
Iz citiranog uvjerenja Centra za Socijalni rad, utvrdjeno je da je  optuženi
A.E., korisnik materijalnog obezbjedjenja porodice u Centru za Socijalni rad
opštine Podgorica,  
Iz citiranog izvještaja o hemijskom vještačenju, utvrđeno je da je na
vještačenje dostavljeno dvanaest pakovanja od plastične kese, obmotanih
providnom folijom sa sadržajem sasušene biljne materije zelene boje,
karakterističnog opojnog mirisa, ukupne neto mase 5885,52 g, koji su pronađeni
kritičnog dana prilikom pretresa predmetnog vozila kojim je upravljao A.E.
Detaljnim mikroskopskim pregledom dostavljenog biljnog materijala, utvrdjeno
je prisustvo smole kao i bodlji u obliku “ medvedje kandže”. Na osnovu
karakteristične morfološke gradje navedenih elemenata u dostavljenom biljnom
materijalu, utvrdjeno je da potiče od biljke čiji je botanički naziv Cannabis
sativa L iz familije Canabaceae, poznatija kao konoplja, marihuana. Hemijskom
analizom dostavljenih uzoraka radjenom metodom tankoslojne hromatografije
(TLC). koristeći se standardom tetrahidrokanabinola (THC), utvrdjeno je da svi
dostavljeni uzorci sadrže psihoaktivnu komponentu tetrahidrokanebinola (THC) u
koncentraciji iznad 0,3 %.  
 Citirani izvještaj o vještačenju, na koji stranke nijesu imale primjedbi, sud je u cjelosti prihvatio kao stručan, objektivan i u skladu sa ostalim provedenim dokazima.

 Činjenično stanje iz izreke presude utvrdjeno je provedenim dokazima.

 Optuženi A. je u odbranama datim pred ovlašćenim policijskim službenikom i na glavnom pretresu, priznao izvršenje krivičnog djela stavljenog mu na teret, navodeći da je od optuženog  Z.R., za obećanu novčanu naknadu u iznosu od 500 €, koji novac je trebao da dobije nakon što  izvjesnom licu preda  predmetnu drogu, angažovan da navedenim vozilom izvrši prevoz opojne droge iz Podgorice u mjesto Kiseljak u BiH, negirajući navode svoje odbrane pred istražnim sudijom, da nije znao da prevozi drogu već da se uputio u Sarajevo odakle je trebao da doveze izvjesnog H.

 Nasuprot ovakvoj odbrani optuženog A. optuženi Z. je tokom postupka negirao izvršenje krivičnog djela stavljenog mu na teret, ističući da sa predmetnom drogom nema nikakve veze, naveo je da je  optuženog A. angažovao kao taksi vozača da navedenim vozilom kritičnog dana doveze iz Sarajeva u Podgoricu, izvjesnog H..

 Odbrana optuženog A.,  data pred ovlašćenim policijskim službenikom i na glavnom pretresu, da se sa navedenom drogom u vozilu, kritičnog dana iz Podgorice uputio u BiH, potkrijepljena je provedenim dokazima, sadržinom citiranih zapisnika o pretresanju p.mv. vozila,  iz kojih se utvrdjuje da su kritičnog dana u unutrašnjosti navedenog vozila, ovlašćeni policijski službenici granične policije Plužine, na graničnom prelazu Šćepan polje, prilikom kontrole  pmv marke „Golf V“ registarski br......., kojim je upravljao optuženi A.E., a narednog dana, ovlašćeni policijski službenici UP PJ Nikšić, takodje pretresom istog vozila, pronašli predmetne zamotuljke u kojima se nalazila opisana biljna materija,  koja droga je  privremeno oduzeta od optuženog A., što se utvrdjuje iz citiranih potvrda o privremenom oduzimanju predmeta, izdatih na ime ovog optuženog.Nadalje, da je opisana biljna materija, opojna droga marihuana, utvrdjeno je iz citiranog izvještaja o vještačenju UP Forenzičkog centra Danilovgrad.

Sud je provedenim dokazima takodje utvrdio  da je optuženi R. Z. neovlašćeno
kupio a zatim sa nepoznatim licima ugovorio prodaju predmetne marihuane  u
BiH, kao i da je optuženi A.E. za novčanu nagradu od 500 eura, koju mu je
prethodno obećao optuženi Z. trebao prenijeti predmetnu marihuanu u BiH  i
predati je kupcu koji je trebao da ga kontaktira po dolasku u mjesto Kiseljak.  
Naime, na osnovu navoda odbrana optuženih, nesporno je da je predmetno vozilo
optuženi R. Z. koristio za pružanje taksi usluga te da je dva dana prije
kritičnog događaja, optuženi Z. angažovao optuženog A.E., kao taksi vozača,
koji je dvije noći uzastopno radio noćnu smjenu od 18 do 01,00 časova a po
završetka smjene,  predmetno vozilo i ključeve vraćao optuženom Z. Optuženi Z.
nije sporio da je optuženom A. pribavio  dokumenta neophodna za putovanje u
BiH, te da se predmetno vozilo nalazilo ispred njegove kuće  dan prije
kritičnog događaja, odakle ga je kritičnog dana preuzeo optuženi A. i uputio
se u pravcu BiH.  
Cijeneći odbranu optuženog A.E. u svijetlu prednjih nespornih i nesumnjivo
utvrđenih činjenica, sud je navode odbrane optuženog A., date pred ovlašćenim
policijskim službenikom i na glavnom pretresu, koja odbrana ima kvalitet
potpunog priznanja, ocjenio kao vjerodostojne, budući da su  detaljeni,
logični i uvjerljivi, te da  nijesu dovedeni u sumnju ni jednim provedenim
dokazom, niti ijedna indicija ukazuje, da je optuženi A.E., imao motiv da
neosnovano tereti optuženog Z.R. Naprotiv,  optuženi su u srodstvu, poznaju
se desetak godina,  i  u dobrim su odnosima, što ne spori ni optuženi Z..
Nadalje, optuženi A. je detaljno opisao sve pojedinosti kritičnog dogadjaja i
okolnosti koje su mu prethodile, te sasvim određeno naveo, kako u
pretkrivičnom postupku tako i na glavnom pretresu,  da  je na zahtjev
optuženog Z.,  prethodnog dana dovezao i ostavio predmetno vozilo u radionicu,
ispred kuće optuženog Z., koji mu je  ponudio da za iznos od 500 eura, preveze
predmetnu marihuanu navedenim vozilom i Podgorice u Kiseljak, u BiH, što je
prihvatio i vozilo sledećeg dana  preuzeo od optuženog Z.  kada se i uputio u
pravcu BiH,  da bi  na graničnom prelazu Šćepan Polje, prilikom kontrole
vozila od strane granične i ksanije policije PJ Nikšić,  predmetna droga bila
pronadjena u vozilu.  Optuženi Z. takodje nije sporio da mu je optuženi A.
prethodnog dana na njegov zahtjev dovezao vozilo u njegovu radionicu, pa
budući da je optuženi A. sjutradan sa istog mjesta preuzeo navedeno vozilo i
sa njim se uputio u BiH, to nema sumnje  da  je optuženi Z. toga dana sakrio
predmetnu marihuanu u vozilo, pa su njegovi navodi odbrane, da su navedenog
dana, on i optuženi A., zajedno samo popravljali vozilo, koje navode optuženi
A. kategorički negira, sračunati na prikrivanje upravo ove činjenice i
izbjegavanje krivične odgovornosti. Optuženi A. je dalje naveo da ne zna
odakle optuženom Z. predmetna droga, niti ko je  smjestio u navedeno vozilo,
te da je po dolasku u Kiseljak, kako mu je rekao optuženi Z., trebala da ga
telefonom pozove njemu nepoznata osoba, koja bi mu dala dalje instrukcije o
predaji droge kupcu.Ovakve navode optuženog A., sud cijeni upravo nastojanjem
ovog optuženog, da govori istinu i ne tereti dodatno optuženog Z. za nešto što
nije vidio da je učinio, zbog čega se optuženi A. nije  izjašnjavao o
okolnostima koje mu nijesu poznate. Shodno navedenom logično je, da optuženi
A. nije mogao znati ko je smjestio opojnu drogu  u vozilu jer je prethodnog
dana po zahtjevu optuženog Z., kako je naveo, samo dovezao i ostavio vozilo
ispred Z. kuće. Kako je optuženi A., kritičnog dana  preuzeo vozilo sa istog
mjesta, ispred kuće optuženog Z. gdje ga je prethodnog dana ostavio i  sa njim
odmah krenuo u pravcu BiH, te budući da je kako to slijedi iz odbrane
optuženog A., prenosio predmetnu drogu za račun optuženog Z., uz obećanu
novčanu nagradu, te da je predmetna droga od strane ovlašćenih policijskih
službenika pronadjena prilikom pretresa predmetnog vozila, to je nesumnjivo
optuženi Z., koji je jedini bio u posjedu navedenog vozila prije nego što se
optuženi A. uputio njime u Bosnu, mogao sakriti predmetnu drogu u vozilo, što
je i učinio a zašto je imao interes budući da je, kako to objašnjava optuženi
A., prethodno optuženi Z. ugovorio prodaju predmetne droge sa izvjesnim kupcem
u Bosni, koji je trebao da kontaktira telefonom optuženog A.  po dolasku na
dogovoreno mjesto predaje droge, na broj telefona optuženog A. koji je
optuženom Z. nesumnjivo bio poznat . Činjenica da optuženi A. kako i sam
tvrdi, pri polasku iz Podgorice nije znao ime lica kome treba da preda opojnu
drogu,  za sud je logična, imajući u vidu da je optuženi A. imao ulogu
prenosioca predmetne droge pa je razumljivo  da bi za kupca koji bi bio poznat
i licu koje prenosi drogu, postojao veliki rizik, za slučaj da predmetna
pošiljka bude otkrivena, što se i desilo, iz kojih razloga optuženi A. nije ni
bio u prilici da kontaktira sa kupcem i samim tim sazna njegovo ime, odnosno
identifikuje kupca ili osobu kome je trebao da preda predmetnu drogu, što je
mogao da sazna samo nakon predaje prdmetne droge, do čega nije došlo.  
Pri ovakvoj ocjeni priznanja optuženog A. na glavnom pretresu i prilikom
saslušanja pred ovlašćenim policijskim službenikom, odbrana ovog optuženog
pred istražnim sudijom, kada je  usaglašavajući svoju odbranu sa odbranom
optuženog R.Z.,  porekao ranijje priznanje, je neosnovana. Optuženi  A. je i
sam istakao da prilikom saslušanaj u policiji nije maltretiran, odbranu je dao
uz sve procesne garancije  i u prisustvu branioca odredjenog po službenoj
dužnosti, kako se to utvrdjuje iz citiranog zapisnika o njegovom saslušanju
pred ovlašćenim policijskim službenikom, detaljno opisujući sve okolnosti
kritičnog dogadjaja.  Na   neuvjerljljivost njegove odbrane pred istražnim
sudijom, upućuje i činjenica, da je predmetna marihuana pronađena ispod
tapacira sjedišta suvozača i ispod zadnjeg sjedišta pa imajući u vidu ukupnu
količinu predmetne droge, navodi odbrane optuženog A., koji je upravljao
predmetnim vozilom, da se navodno onesvjestio vidjevši da je u vozilu
pronadjena  predmetna droga što mu prethodno nije bilo poznato, nemaju ni
činjenično ni logično utemeljenje.  
Na osnovu ovakvog činjeničnog utvrdjenja, odbranu optuženog R.Z.,  da nema
nikakve veze sa predmetnom drogom niti da je znao da se u vozilu nalazi opojna
droga, sud je odbacio kao sračunatu na izbjegavanje krivične odgovornosti.
Negirajući izvršenje krivičnog djela stavljenog mu na teret, optuženi Z. je
naveo da je sa optuženim A. i izvjesnim H. samo dogovorio da optuženi  A. iz
Sarajeva predmetnim vozilom doveze H. u Podgoricu. Tokom iznošenja odbrane u
navedenim fazama postupka, evidentno je da je optuženi Z. sve više šireći krug
potencijalno sumnjivih lica, koja su po njegovom mišljenju mogla staviti
opojnu drogu u predmetno vozilo, na neubjedljiv i paušalan način, nastojao da
osnaži svoju odbranu. Njegovi navodi,  iznijeti na glavnom pretresu,
pominjanjem po prvi put u toku postupka navedenih lica izvjesnog A. i A. za
koja pretpostavlja da bi se mogla dovesti u kombinaciju sa izvjesnim H. na
koga je istovremeno ukazao kao lice koje je eventualno moglo smjestiti drogu u
vozilu jer je par sati navedenog dana prije kritičnog dogadjaja, predmetno
vozilo bilo u H. posjedu, su takodje neosnovani. Naime, optuženi Z. je
prilikom ranijih odbrana naveo da je optuženi A. kritičnog dana samo trebao da
izvjesnog H. doveze iz Sarajeva u Podgoricu takodje opisijući okolnosti,  kada
je i iz kojih razloga navedenog dana na njegovo traženje, dao H. predmetno
vozilo na korišćenje, ne pominjući tada bilo kakvu sumnju u H.  umješanost oko
droge koju je  kasnije na glavnom pretresu iznio. U vezi načina dogovora oko
ugovaranja ove taksi usluge za prevoz od Sarajeva do Podgorice, optuženi Z. sa
takodje različito izjašnjavao tokom postupka, navodeći prilikom saslušanja
pred ovlašćenim policijskim službenikom, da se o navedenom sa H. dogovorio
telefonom, da bi pred istražnim sudijom i na glavnom pretresu, tvrdio
suprotno, da je u H. i prisustvu optuženog A. dogovorio navedenu vožnju od
Sarajeva do Podgorice. Optuženi A. je decidno negirao da je prisustvovao bilo
kakovom dogovoru u vezi navedene vožnje, navodeći da je prebacivanje izvjesnog
H. iz Sarajeva u Podgoricu, kojeg inače ne poznaje niti ga je ikada vidio,
bio samo usputan posao koji mu jeponudio optuženi Z., kojim bi kao taksista
dodatno zaradio 150 eura, obzirom da se inače takodje, na zahtjev optuženog
Z., uputio u BiH da preveze predmetnu drogu. Kako ni optuženi A. ne spori da
je pristao na ponudu optuženog Z. da izvjesnog H. doveze kritičnog dana nakon
predaje droge, iz Sarajeva u Podgoricu, očigledno su neosnovani navodi odbrane
optuženog Z., da se optuženi A. kritičnog dana, uz izgovor da ide na Stari
Aerodrum da nešto završi, uputio u Bosnu, te da ga je navodno nakon dva sata
obavijestio, da je imao saobraćajni udes.Očigledno da  optuženi A., nije imao
razloga da sakriva od optuženog Z. da se uputio u BiH, budući da je povod
njegovog odlaska optuženom Z., koji mu je ponudio da za obećanu novčanu
naknadu prenese predmetnu drogu do navedenog odredišta, bio poznat. Nadalje,
navodi optuženog Z., da je navodno motivisan željom da pomogne optuženom A.,
angažovanjem za vožnju od Sarajeva do Podgorice, samo u tu svrhu, obezbjedio
putni nalog na ime optuženog A., te kupio zeleni karton, nemaju logično
utemeljenje, budući da je optuženi Z., kako i sam navodi bio u nezavidnoj
finansijskoj situaciji, imajući u vidu da je predmetno vozilo otplaćivao kako
ističe u  ratama pa je ovakva vožnja za njega predstavljala samo dodatni
trošak, i očigledni gubitak u zaradi, jer od optuženog A., kako sam navodi
nije namjeravao da uzme ni zaradu u vidu procenta od 150 €, u kojem iznosu je
sa H. ugovorio cijenu ove taksi usluge.Nesumnjivo da je optuženom Z.
odgovarala ovakva situacija, da sa optuženim  A. ne dijeli zaradu ostvarenu
ovom taksi vožnjom prevoza H., samo u slučaju da je očekivao mnogo veću zaradu
prodajom predmetne droge, koju je planirao da realizuje uz imkriminisano
prenošenje od strane optuženog A.. Takodje, imajući u vidu, sve opisane
pojedinosti kako u vezi inkriminisanih radnji tako i okolnosti koje su im
prethodile, ponuda optuženog Z., vrijeme, mjesto i  sve opisane okolnosti
dogovora, pristanka optuženog A. kao i  način na koj je Z. obezbjedio potrebna
dokumenta za prelazak vozila i optuženog A. preko granice, nesumnjivo da ove
okolnosti ne bi mogle biti poznate optuženom A. da se nijesu dogodile na način
kako je to optuženi A. detaljno opisao.Optuženi A., koji je bio u dobrim,
prijateljskim odnosima sa optuženim Z., apsolutno nije  imao motiv da
neosnovano optuži Z.. Takodje, van svake sumnje, postupanje izvjesnog H., kako
nastoji da ga prikaže optuženi Z., izražavajući sumnju u njegovu umješanost u
inkriminisane radnje, sakrivanjem predmetne droge u navedeno vozilo nekoliko
dana prije kritičnog dogadja, iako mu je kao mušteriji optuženog Z. bila
poznata činjenica da je navedeno vozilo angažovano za taksi usluge, a da o
tome ne obavijesti ni optuženog Z., niti optuženog A.,  ne može se po logici
stvari prihvatiti kao utemeljeno niti dovesti u vezu sa evntualnim razlozima
koji bi logično  i razumno opravdali takvo H. postupanje, da predmetnu drogu,
imajući u vidu njenu količinu i vrijednost,  u namjeri da realizuje njeno
prometovanje, ostavi neobezbjedjenu u tudjem vozilu. Shodno navedenom, nije od
uticaja na drugačiju odluku suda činjenica da identitet izvjesnog H. tokom
postupka nije utvrdjen, budući da osim njegovog imena i marke vozila koje je
navodno  posjedovao, sud nije raspolagao drugim podacima.  
Imajući u vidu utvrdjene  okolnosti pod kojima je djelo izvršeno, količinu i
način pakovanja  predmetne droge, koja je bila sakrivena na navedenim mjestima
u predmetnom vozilu, nesumnjivo da je optuženi Z. predmetnu drogu kupio u
svrhu njenog daljeg prometovanja budući da je ugovorio prodaju droge sa njemu
poznatim kupcem u Bosni,  u čemu je spriječeni navedenim radnjama ovlašćenih
policijskih službenika.   Činjenica  da do predaja  droge kupcu nije došlo
budući da je optuženi A. u tome spriječen opisanim aktivnostima policijskih
službenika, nije od uticaja na postojanje predmetnog krivičnog djela, imajući
u vidu da je optuženi Z., dogovorio sa kupcem sve pojedinosti prodaje
predmetne droge, vrijeme, način, količinu i cijenu a optuženi A., preduzeo sve
opisane djelatnosti preuzimanja droge, radi prenošenja u svrhu prodaje.  
 Shodno navedenom, nesumnjivo je da su optuženi neovlašćeno, i to optuženi Z. kupio i prodao a optuženi A.  radi  prodaje prenosio navedenu količinu marihuane, budući da je Zakonom o proizvodnji i prometu opojnih droga propisano da je promet ove droge  zabranjen, a optuženi nemaju potrebno ovlašćenje nadležnog organa za promet opojnih droga, dok je Rješenjem o utvrdjivanju spiska opojnih droga („Sl. List SRJ” br.44/02) marihuana  proglašena za opojnu drogu.

 Kod ovakvog činjeničnog utvrdjenja, nesumnjivo je da su optuženi postupali umišljajno, svjestni da se radi o supstanci proglašenoj za opojnu drogu, te optuženi Z. svjestan da se neovlašćeno bavi prometom, a optuženi A. prenosom predmetne marihane u svrhu njenog prometovanja, čime su u radnjama optuženih ostvarena sva bitna objektivna i subjektivna obilježja bića predmetnog krivičnog djela stavljenog im na teret, pa ih  je sud oglasio krivim.

 Sud je nakon odustanka zastupnika optužbe od predloženog dokaza pribavljanja izvoda iz kaznene evidencije za optuženog Z., rješenjem na glavnom pretresu odlučio da se ovaj dokaz neće pribavljati, budući da   ni nakon  više upućenih zamolnica ovog suda nadležnim organima Republike Kosovo, nije udovoljeno zahtjevu suda za dostavljanje traženog izvoda a imajući u vidu otežanu pravnu komunikaciju sa navedenim područjem to bi insistiranje na pribavljanju ovog dokaza vodilo nepotrebnom odugovlačenju postupka.

Sud je cijenio i ostale provedene dokaze pa nalazi da su bez značaja za
odlučivanje i drugačije presuđenje u ovoj krivično pravnoj stvari .  
Prilikom izbora vrste  i visine krivične sankcije, Sud je cijenio sve
okolnosti iz čl. 42 KZ, koje su od uticaja da kazna bude manja ili veća, pa je
od olakšavajućih okolnosti na strani optuženih uzeo u obzir, porodične prilike
- oženjeni, roditelji, a na strani optuženog A. i priznanje izvršenja
krivičnog djela na koji način je ovaj optuženi doprinio potpunom utvrdjivanju
materijalne istine, dok je od otežavajućih okolnosti na strani obojice
optuženih, sud cijenio količinu predmetne opojne droge, izraženu kroz povećan
stepen ugrožavanja zaštitnog objekta - zdravlja ljudi, a na strani optuženog
A. i njegovu raniju osuđivanost za krivična djela navedena u izreci presude.
Imajući uz navedeno u vidu težinu učinjenog krivičnog djela, te  stepen
krivične odgovornosti optuženih kao izvršilaca, sud je mišljenja da su
odmjerena kazna zatvora u trajanju kao u izreci presude neophodne i dovoljne
za ostvarenje svrhe kažnjavanja, kako sa gledišta generalne, tako i sa
gledišta specijalne prevencije, te da će uticati na optužene da ubuduće ne
vrše krivična djela, uticati na njihovo prevaspitavanje i imati vaspitni
uticaj na druge da ne vrše krivična djela, kojom kaznom je izražena društvena
osuda za krivično djelo i obaveza poštovanja Zakona, jačanje morala i uticaja
na razvijanje društvene odgovornosti, čime će u potpunosti biti ostvarena
svrha kažnjavanja iz čl. 32 KZ, a u okviru opšte svrhe izricanja krivičnih
sankcija iz čl. 4 st. 2 istog Zakonika.  
 Shodno čl. 51 KZ CG vrijeme koje su  optuženi proveli u pritvoru, u trajanju kao u izreci presude, uračunato je u izrečene kazne zatvora.

Odluka o troškovima krivičnog postupka – paušala zasnovana je na odredbi čl. 202 ZKP-a. Troškovi krivičnog postupka se odnose na nagradu braniocu optuženog Z. odredjenom po službenoj dužnosti u pretkrivičnoj fazi postupka, i odmjereni su u iznosu od 100,00 €, dok je paušal u iznosima od po  100,00 €, na čije plaćanje su obavezana obojica optuženih, odmjeren srazmjerno dužini trajanja postupka, složenosti predmeta i imovnim prilikama optuženih. Sud je optuženog A.E., osnovom čl. 200 st. 4 ZKP-a oslobodio obaveze plaćanja troškova postupka u  iznosu od 925,00 €, koji se odnose na nagrade  braniocima odredjenim po službenoj dužnosti, u pretkrivičnoj fazi postupka u iznosu od 200,00 € i u toku sudskog postupka u iznosu od 725,00 €, budući da je ovaj optuženi kako se utvrdjuje iz citiranog uvjerenja Centra za Socijalni rad, korisnik materijalnog obezbjedjenja porodice u Centru za Socijalni rad opštine Podgorica, pa bi plaćanjem navedenog iznosa troškova bilo dovedeno u pitanje izdržavanje optuženog kao i članova njegove porodice.

 Shodno citiranim zakonskim odrebama, sud je prema optuženom A. izrekao mjeru bezbjednosti oduzimanja navedene vrste i količine opojne droge –marihuane, kao predmeta čije oduzimanje je obavezno,  koja se opojna droga ima uništiti nakon pravosnažnosti presude.

 Na osnovu navedenog, a u smislu citiranih zakonskih odredbi, odlučeno je kao u izreci presude.

VIŠI SUD U PODGORICI
Dana, 26.05.2011. godine  
ZAPISNIČAR,
PREDSJEDNIK VIJEĆA-S U D I JA,
  Mirela Piper s.r.
Ana Vuković s.r.  
PRAVNA POUKA
Protiv ove presude, dozvoljena je
žalba u roku od 15 dana od dana
prijema pismenog otpravka presude, preko ovog suda,
Apelacionom sudu Crne Gore.  
Za tačnost otpravka tvrdi i ovjerava
namještenik suda  
