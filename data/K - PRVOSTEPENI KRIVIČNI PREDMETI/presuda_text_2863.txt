OSNOVNI SUD U PLAVU
K. br. 14/2011  
U IME NARODA  
OSNOVNI SUD U PLAVU, po sudiji Hilmiji Sujkoviću, sa zapisničarem Senadom
Radončić, u krivičnom predmetu okrivljenog L.S., iz B.,  zbog krivičnog djela
prevara  iz čl. 244 st.1. Krivičnog zakonika, po optužnom predlogu Osnovnog
državnog tužilaštva u Plavu, KT br.1/11 od 15.01.2011  .godine, po održanom
usmenom, glavnom, javnom pretresu,  u prisustvu: okrivljenog, zamjenika ODT u
Plavu R.D. i oštećenog R.B., donio je i javno objavio dana 19.05.2011 godine  
P R E S U D U
Okrivljeni L.S. ,  od oca B. i majke G., rodj. ., rodjen 10.08.1976 god. , u
B., gdje i prebiva,  državljanin Crne Gore, po zanimanju mašinski tehničar,
oženjen , srednjeg imovnog stanja, osudjivan presudama: Osnovnog suda Berane
K.br. 432/04 od 07.11.2005 god.  za krivično djelo iz čl. 207. st. 3. u vezi
st. l. KZ RCG, na kaznu zatvora u trajanju od 3 mjeseca - uslovno za jednu
godinu i Osnovnog suda Podgorica , K.br. 09/15 od 01.07.2009 god. za krivično
djelo iz čl. 263. st. 3. u vezi st. 2. KZ CG, na kaznu zatvora u trajanju od 1
godine - uslovno za 3 godine  
KRIV JE
Što je:  
Dana 21.03.2008 god, u Plavu, u namjeri da sebi pribavi protivpravnu imovinsku
korist , lažnim prikazivanjem činjenica u pogledu banke, iznosa i korisnika
kredita kao i prikrivanjem činjenice o svojoj solventnosti za vraćanje ovog
kredita, doveo u zabludu oštećenog R.B., iz P., na način što je, nakon što mu
je oštećeni po dogovoru potpisao i u opštini Plav ovjerio blanko formulare za
kredit kod Mikro kreditne finansijske institucije A. M. D.O.O. Berane na iznos
od 3.000,00 eura, istog dana ponovo došao kod njega i lažno mu predstavio da
je prilikom popunjavanja ovih formulara napravio grešku i da iz tog razloga
treba da mu potpiše i ovjeri druge formulare, nakon čega mu je podmetnuo
blanko formulare za kredit kod "A.b." A.D.  Podgorica - Filijale Berane ,
koje je oštećeni,  bez provjere potpisao i ovjerio u opštini Plav,  da bi
poslije toga na osnovu ovih formulara kod pomenute banke zaključio ugovor o
kreditu br. 505000000008062323/7 od 21.03.2008 god.   na korisnika Dj. N., iz
B.i na iznos od 10.000,00 eura, koji kredit je kasnije,  i pored toga što je
isti u cjelosti podigao, samo djelimično izmirio, zbog čega je na štetu
oštećenog  sebi pribavio protivpravnu imovinsku korist u iznosu od 1.040,00
eura, koji iznos je oštećenom kao žirantu odbijen od plate do dana okončanja
krivičnog postupka.  
-čime je izvršio krivično djelo prevara iz čl. 244. st. 1. Krivičnog zakonika.  
Pa ga sud za izvršeno krivično djelo na osnovu navedenog zakonskog propisa, te
primjenom  čl: 4, 32, 39 i 42 KZ i čl. 364 ZKP-a  
O S U Đ U J E
Na novčanu kaznu u iznosu od 3.000,00  € (trihiljade)  eura koju je dužan
platiti u roku od 3 mjeseca , od dana pravosnažnosti presude.  
Ukoliko se novčana kazna ne plati u odredjenom roku, ista će se zamijeniti
kaznom zatvora, računajući svakih započetih 25,00 € (dvadesetpet eura),
novčane kazne za 1 (jedan) dan zatvora.  
Okrivljeni se obavezuje da naknadi  troškove krivičnog postupka u ukupnom
iznosu od  132,50  (jednastotinatridesetdvaeuraipedesetcenti), u roku od 15
dana po pravosnažnosti presude, pod prijetnjom prinudnog izvršenja.  
Na osnovu čl. 212 st.2. ZKP, okrivljeni je dužan da na ime pričinjene štete,
oštećenom R.B. ,  plati iznos od 1.040,00 (jednahiljaičetrdeseteura)   u roku
od 15. dana po pravosnažnosti presude, dok se za ostali dio odštetnog zahtjeva
oštećeni  upućuje da isti ostvaruje u parnici.  
O  b r a z l o ž  e n j e
Osnovno državno tužilaštvo u Plavu , optužnim predlogom KT br.1/11 od
15.01.2011   , optužilo je L.S., iz Berana,  za  krivično djelo prevare iz čl.
244 st.1. Krivičnog zakonika.  
U završnoj riječi zamjenik  ODT u Plavu, R. D., je precizirala podneseni
optužni predlog u njegovom činjeničnom opisu pa je pri tako preciziranom
optužnom predlogu ostala u svemu i predložila   sudu da okrivljenog L. S.
oglasi krivim za navedeno krivično djelo i kazni ga po zakonu.  
Oštećeni R.B. se  u završnoj riječi pridružio krivičnom gonjenju protiv
okrivljenog L.S. i postavio odštetni zahtjev u visini od 1.040,00 eura,
obzirom da mu je do 09.05.2011 god.  kao dana okončanja krivičnog postupka na
ime spornog kredita kao žirantu ukupno odbijeno 1.440,00 eura, te obzirom da
mu je okrivljeni navedenog dana  prije početka glavnog pretresa na ime
odbijenog novca po ovom osnovu  na ruke isplatio 400,00 eura, dok je za
ostali dio  odštetnog zahtjeva tj. za buduće rate koje mu se budu odbijale na
ime spornog kredita , zadržao pravo da isti ostvaruje u parnici.  
Izjašnjavajući se o optužnom predlogu ODT u Plavu, okrivljeni L.S. na
priznaje izvršenje krivičnog djela koje mu je ovim predlogom stavljeno na
teret. U svoju odbranu navodi da mu  prilikom podizanja spornog kredita kod
"A.b." A.D. P. - Filijale  u B.,   nije bila namjera da prevari oštećenog R.B.
koji mu je za ovaj kredit bio žirant , već je kredit podigao sa namjerom da
isti vrati u predvidjenom roku. Medjutim, kako je nakon podizanja ovog kredita
zbog loših poslovnih rezultata svoje firme  zapao u tešku materijalnu
situaciju, to nije bio u mogućnosti da isti otplati u cjelosti,  zbog čega se
ovaj kredit počeo odbijati oštećenom R.B. od plate kao žirantu. Naime, naveo
je da je u vrijeme kada je podigao ovaj kredit posjedovao svoju privatnu firmu
u okviru koje je poslovalo 5 butika i 2 salona namještaja. U julu mjesecu je u
objektu koji je kupio kod "A.b." A.D. P. - Filijale B., otvorio diskoteku u
koju je uložio oko 1.000,000,00 eura, koje je dobio po osnovu raznih kredita.
Medjutim, pošto je nakon desetak dana rada ove diskoteke, zbog prevelikih
troškova , istu morao zatvoriti te pošto je iz istog  razloga morao zatvoriti
i sve butike kao i salone namještaja, to samim tim nije bio u mogućnosti da
vraća podignute kredite , pa ni sporni kredit. Prije podizanja ovog kredita je
inače zamolio sina oštećenog B., R. S., da pita svog oca B. da li hoće da mu
bude žirant  za ovaj kredit. To je učinio iz razloga što je u to vrijeme već
imao dvadesetak kredita na svoje ime kao i na ime supruge, oca i nekoliko
radnika iz svoje firme , a samim tim i dosta žiranata iz Berana, pa se iz tog
razloga i sjetio R. S. i zamolio ga za takvu uslugu. Nakon što je B.  pristao
da mu bude žirant, to je po dogovoru sa njegovim sinom S. došao u Plav i donio
mu potrebnu dokumentaciju za kredit koji je namjeravao podići:  obrazac
podataka za žiranta , izjavu i administrativnu zabranu , koje je B. lično
potpisao i ovjerio u opštini Plav, gdje inače radi.  Pri tom ga B. nije pitao
na čije ime namjerava podići ovaj kredit niti mu je on sam kazao da će kredit
podići na ime svog radnika Dj. N.,  jer je smatrao da za tim nema potrebe
obzirom da mu je rekao da kredit podiže za sebe.  Dalje je naveo da mu je
oštećeni R.B. prije ovog kredita bio žirant i za kredit u iznosu od 6.000,00
eura,  kod Mirko kreditne finansijeske institucije A.M.  D.O.O, B., koji je
podigao na ime svog oca L. B. ,te da je ovaj kredit sa kašnjenjem u isplati
nekoliko zadnjih rata koje su iz tog razloga takodje odbijene od plate
oštećenog u cjelosti isplatio a odbijene rate oštećenom B. takodje u cjelosti
vratio. Nadalje je istakao da je oštećeni R.B. , kao žirant, formulare za oba
kredita potpisao ili istog dana ili u roku od nedelje dana. Nakon što je
oštećeni formulare potpisao , on je iste svojom rukom ispunio tj. ispisao,  a
ne zna  zbog čega u ovim formularima na predvidjenom mjestu  nije bio upisan
iznos kredita. Ne sjeća se da li je oštećenom B. ili njegovom sinu S. rekao
visinu kredita koji namjerava podići,  jer je smatrao da ovaj iznos ne može
biti sporan obzirom da ga u potpunosti priznaje. Sa B. i S. nije pričao ni o
nosiocima  kredita jer je takodje smatrao da nije  bitno na koga se krediti
vode obzirom da su to u stvarnosti  bili njegovi krediti. Na kraju je istakao
da je oštećeni R.B.,  u Plavu , prvo potpisao i ovjerio izjavu za žiranta za
sporni kredit kod  A. B. , dana 21.03.2008. god., a da je izjavu za žiratna
za kredit kod "A.M." D.O.O. Berane, u iznosu od 6.000,00 eura, na ime nosioca
L.B., potpisao 24.03.2008 god., kada je ovaj kredit i podigao.  U završnoj
riječi je još jednom negirao izvršenje krivičnog djela koje mu je javnom
optužbom stavljeno na teret i još jednom istakao  da je do neplaćanja ovog
kredita  došlo zbog loše materijalne situacije u koju je zapala njegova firma
a ne zbog njegove namjere da nevraćanjem ovog kredita prevari oštećenog , pa
je zbog svega toga predložio sudu da ga za predmetno krivično djelo oslobodi
od optužbe.  
Sud je cijenio odbranu okrivljenog L.S., kojom negira izvršenje krivičnog
djela koje mu je javnom optužbom stavljeno na teret, odnosno negira da je
prilikom podizanja kredita kod "A. B. " A.D. Podgorica - Filijale Berane, na
iznos od 10.000,00 eura i na korisnika Dj. N., iz Berana, oštećenog R.B. doveo
u zabludu u pogledu ovih činjenica i na taj način ga naveo da mu potpiše i u
opštini Plav, u kojoj radi , ovjeri blanko formulare za žiranta, pa je našao
da je ista ne samo nejasna i nelogična već i suprotna, kako sama sebi tako i
izvedenim dokazima, te je kao takvu nije ni prihvatio.  
Naime, sud je radi provjere odbrane okrivljenog L.S.  u dijelu u kojem negira
izvršenje krivičnog djela koje mu je javnom optužbom stavljeno na teret ,
odnosno radi što pravilnijeg i zakonitijeg rješavanja ove krivične stvari u
dokaznom postupku izveo sledeće dokaze: saslušao u svojstvu svjedoka oštećenog
R.B.  i svjedoke Dj.N. i R.S., pročitao ugovor o gotovinskom nenamjenskom
kreditu zaključen izmedju "A. B." A. D.  Podgorica  - Filijale Berane  i
korisnika Dj.N. dana 21.03.2008 god., Odluku "A. B. A.D. Podgorica . br. 539
od 21.03.2008 god. o odobrenju gotovinskog kredita u iznosu od 10.000,00 eura,
administrativnu zabranu "A. B." A.D. Podgorica - Filijale Berane , na ime
oštećenog R.B. ,  kao žiranta, br. 02-831/3 od 21.03.2008 god. , izjavu
oštećenog R.B. kao žiranta, nalaz i mišljenje vještaka ekonomsko finansijske
struke dipl. ecc. Dj. R.od 28.02.2011 god. i pojašnjenje ovog nalaza sa
glavnog pretresa od 09.05.2011 god., ugovor o kreditu zaključen izmedju
Mirkokreditne finansijske institucije A. M. Berane  i korisnika L. B. br.
0135406907 od 24.03.2008 god., izjavu oštećenog R.B. kao žiranta od 21.03.2008
god., ovjeru podataka za oštećenog R.B. kao žiranta  br. 02-831/2 od
21.03.2008 god. , administrativnu zabranu za oštećenog R.B. kao žiranta br.
02-831/2 od 21.03.2008 god. i izvod iz kaznene evidencije za okrivljenog  br.
03/3-245-460 od 26.01.2011 god. izdat od Uprave policije - Područne jedinice
Berane i izvršio uvid u Plan otplate kredita "A. B. " A.D. Podgorica -
Filijale Berane od 21.03.2008 god. na ime komitenta Dj.N., potvrdu - nalog
blagajne opštine Plav od 08.12.2010 god. i potvrdu - nalog blagajne opštine
Plav od 28.02.2011 god., pa je svestranom ocjenom izvedenih dokaza i njihovim
uporedjivanjem sa navodima javne optužbe i odbranom okrivljenog utvrdio da
isti u potpunosti obezvredjuju ovakvu njegovu odbranu  i da je okrivljeni
počinio krivično djelo prevare iz čl. 244. st. 1. Krivičnog zakonika, koje mu
je javnom optužbom stavljeno na teret.  
Ovakvo svoje utvrdjenje i odluku u pogledu krivice i krivično  pravne
odgovornosti okrivljenog L.S. , za navedeno krivično djelo, sud je zasnovao na
sledećim razlozima:  
U toku krivičnog postupka je nesporno utvrdjeno, kako na osnovu priznanja
okrivljenog L.S. tako i na osnovu iskaza oštećenog R.B. i kreditne
dokumentacije Mikrokreditne finansijske institucije A. M. Berane,  br.
0135406907,  da je okrivljeni L.S. kod ove finansijske institucije na ime svog
oca L. B., kao korisnika i uz pismenu garanciju oštećenog R.B., kao žiranta
dana 24.03.2008 god. podigao kredit u iznosu od 6.000,00 eura . Na osnovu
priznanja okrivljenog,  iskaza oštećenog i kreditne dokumentacije "A.b." A.D
Podgorica - Filijale Berane, br. 505000000008062323/07 od 21.03.2008 god.  je
dalje, takodje nesporno utvrdjeno, da je okrivljeni L.S. i kod ove banke
podigao kredit u iznosu od 10.000,00 eura , na ime Dj.N. iz Berana , te da se
prilikom podizanja i ovog kredita kao žirant opet pojavljuje oštećeni R.B.. Na
osnovu  ovjere podataka za žiranta i administrativne zabrane na ime oštećenog
R.B.,  koji su upotrijebljeni prilikom podizanja kredita kod A. M. Berane je
utvrdjeno i to da su isti zavedeni i ovjereni u opštini Plav dana 21.03.2008
god. dok je na osnovu ovjere podataka za žiranta i administrativne zabrane na
ime oštećenog R.B. koji su upotrijebljeni prilikom podizanja kredita kod "A.
B." A.D. Podgorica,  utvrdjeno da su isti zavedeni i ovjereni u opštini Plav
takodje 21.03.2008 god. ali pod br. 02-831/03, što znači nakon zavodjenja i
ovjere  kreditne dokumentacije za kredit kod A. M. Berane. Konačno,  na osnovu
priznanja okrivljenog, iskaza oštećenog, potvrda- naloga blagajne opštine Plav
od 08.12.2010god. i 28.02.2011 god.  i nalaza i mišljenja vještaka ekonomsko
finansijske struke dipl.ecc. Dje. R. je utvrdjeno da je na ime spornog kredita
"A. B." A.D. Podgorica-Filijale Berane, oštećenom R.B., kao žirantu, do dana
okončanja ovog krivičnog postupka, ukupno odbijeno 12 rata od po 120,00 eura,
odnosno 1.440,00 eura , i  da je okrivljeni na dan održavanja glavnog pretresa
od 09.05.2011 god., od ovog iznosa oštećenom  isplatio 400,00 eura.  
Medjutim, obzirom da je okrivljeni L.S. , negirao izvršenje krivičnog djela
koje mu je javnom optužbom stavljeno na teret,  odnosno negirao da je prilikom
podizanja spornog kredita kod "A. B." A.D. Podgorica - Filijale Berane , prema
oštećenom R.B., kao žirantu, postupao sa prevarnom namjerom u cilju
pribavljanja protivpravne imovinske koristi, to je samim tim u toku krivičnog
postupka bila sporna ova činjenica, pa ju je kao takvu trebalo nesumnjivo
utvrditi tj. dokazati .  
Da bi provjerio osnovanost odbrane okrivljenog u pogledu ove odlučne činjenice
a samim tim i utvrdio pravo stanje stvari, sud je, kao što je već navedeno,
saslušao okrivljenog  i izveo sve potrebne dokaze, pa je njihovom uporednom
analizom i ocjenom našao da je odbrana okrivljenog  u ovom dijelu ne samo
nejasna i nelogična već i suprotna, kako sama sebi tako i izvedenim dokazima,
te je kao takvu nije  ni prihvatio.  
Tako je oštećeni R.B. izjašnjavajući se o spornom kreditu     u potpunosti
negirao odbranu okrivljenog L.S. u ovom dijelu i to kako u pogledu tvrdnji
okrivljenog da je prilikom podizanja ovog kredita pristao da mu bude žirant  i
da je prilikom potpisivanja potrebnih formulara za ovaj kredit znao da se ovi
formulari odnose na"A. B." A.D. Podgorica,  a ne na Mikro kreditnu finansijsku
instituciju A. M. Berane, tako i u pogledu tvrdnji da prilikom njegovog
angažovanja kao žiranta prema njemu nije postupao sa prevarnom namjerom,
istakavši da je ove formulare potpisao u zabludi u koju ga je doveo okrivljeni
lažno mu predstavljajući da se radi o formularima iste A. M. banke koje je
jednom već potpisao i koje zbog greške prilikom njihovog ispunjavanja mora
ponovo potpisati i da iste nebi nikada potpisao da je znao da se odnose na
drugi kredit. Naime, izjašnjavajući se o spornom kreditu  kao i o razlozima
zbog kojih je pristao da okrivljenom L.S. bude žirant  prilikom podizanja ovog
kredita, oštećeni R.B. je istakao da se njegov pristanak nije odnosio na ovaj
kredit već na kredit kod A. M. banke Berane, u iznosu od 3.000,00 eura , za
koji kredit ga je okrivljeni,  preko sina S. zamolio da mu bude žirant. Naime,
naveo je da ga je polovinom marta mjeseca 2008 god., na telefon pozvao S. i
pitao ga da li može da bude žirant nekom njegovom prijatelju iz Berana. Pošto
je prihvatio ovu S. molbu , isti mu je kazao da će tog dana kod njega u Plav
doći okrivljeni L.S., kako bi mu  potpisao potrebne formulare za kredit.Sa
okrivljenim se našao u kafani "F." gdje je potpisao blanko obrasce i mjenicu
koju mu je na potpis dao okrivljeni. Prije toga okrivljeni mu je kazao da se
formulari odnose na kredit kod A. M. banke u iznosu od 3.000,00 eura . Istog
dana  okrivljeni je ponovo došao kod njega i donio mu nove blanko obrasce .
Kazao mu je da je nešto pogriješio prilikom ispunjavanja već potpisanih
obrazaca zbog čega mu je potpisao i ove obrasce . Pri tom nije obraćao pažnju
na koju banku se ovi obrasci odnose jer je vjerovao okrivljenom .  Inače i ove
kao i ranije potpisane obrasce su njih dovjica  zajedno odnijeli i ovjerili u
opštini Plav, gdje radi.  Nakon toga je okrivljeni kod Mikro kreditne
finansijske institucije A. M.  Berane,  podigao kredit  koji je uz kašnjenje
nekoliko zadnjih rata uredno otplatio.  Što se tiče spornog kredita kod "A.
B." A.D. Podgorica - Filijale Berane, na iznos od 10.000,00 eura, za ovaj
kredit je saznao tek kada je zbog njegovog neplaćanja od strane okrivljenog,
na njegovu platu aktivirana administrativna zabrana.  U vezi toga se  sa
okrivljenim čuo više puta putem telefona i on mu je prilikom ovih razgovora
uvijek obećavao da će mu odbijeni novac nadoknaditi , ali je sve to ostalo
samo na obećanjima.  Povodom ovog kredita se čak obraćao i ocu i bratu
okrivljenog , ali mu okrivljeni ni  nakon tih obraćanja odbijeni novac nije
vratio niti je otplaćivao sporni kredit. . Dalje je naveo da mu je  po osnovu
ovog kredita od plate ukupno odbijeno 12 rata od po 120,00 eura, što čini
iznos od 1.440,00 eura , kako je to u svom nalazu i utvrdio vještak
finansijske struke dipl.ecc. Dj. R. Zbog svega toga smatra da ga je okrivljeni
u konkretnom slučaju prevario , zbog čega se u završnoj riječi i pridružio
njegovom krivičnom gonjenju. Ujedno je još jednom istakao da okrivljenom
nikada ne bi pristao da bude žirant za sporni kredit da je znao da će isti
ovaj kredit podići na tudje ime i na iznos od 10.000,00 eura , niti bu mu
ikada potpisao formulare koje mu je donio na ponovi potpis da je znao da se
odnose na ovaj kredit. Na kraju je, izjašnjavajući se na navode okrivljenog iz
završne riječi da je siguran da bi mu oštećeni  u vrijeme potpisivanja
formulara za sporni kredit, kao žirant potpisao formulare  i za kredit od
100.000,00 eura da je to od njega tražio,  kategorički odbacio ovakvu njegovu
tvrdnju, istakavši još jednom da mu tom prilikom čak nebi potpisao ni sporne
formulare da je znao da će ih okrivljeni iskoristiti za kredit na ime nosioca
Dj.N. i na iznos od 10.000,00 eura,  a kamoli na veći iznos.  
Odbranu okrivljenog L.S. u dijelu u kojem negira izvršenje krivičnog djela
koje mu je javnom optužbom stavljeno na teret , odnosno u dijelu da je
oštećeni R.B. prihvatio da mu bude žirant i za kredit kod Mikrokreditne
finansijske institucije A. M. Berane  i za sporni kredit kod "A.b." A.D.
Podgorica , te da samim tim prema njemu nije postupio sa prevarnom namjerom
kako ga tereti javna optužba,  je u svom iskazu obezvrijedio i svjedok R.S.,
istakavši da ga je isti zamolio da mu njegov otac - oštećeni R.B., bude žirant
samo za jedan kredit u kom smislu je takvu uslugu i tražio od njega. Pri tom
izmedju njega i okrivljenog nije bilo govora da nosilac kredita bude neko
drugo lice, a ne sjeća se ni da su tom prilikom razgovarali o visini kredita.
Pošto ga je okrivljeni za ovu uslugu molio u više navrata, kako usmeno tako i
putem telefona, to je iz tog razloga oštećeni R.B. na njegovo insistiranje
prihvatio da okrivljenom bude žirant. Dana kada su se okrivljeni L.S. i
oštećeni R.B. po dogovoru našli u Plavu, gdje je oštećeni potpisao formulare
za kredit, nije bio u Plavu , tako da iz tog razloga nije ni prisustvovao ovom
njihovom susretu . Kako je kasnije prilikom vraćanja ovog kredita okrivljeni
kasnio sa uplatama nekih rata,  to ga je u vezi tih kašnjenja opominjao više
puta telefonom . Što se tiče spornog kredita kod A.b., istakao je da je za
ovaj kredit prvi put saznao kada je oštećenom B. aktivirana zabrana na platu .
Tada je saznao i da je nosilac kredita Dj.N., za kojeg je izvršenim
provjerama utvrdio da radi u firmi okrivljenog. Na kraju je ponovo istakao da
ga je okrivljeni zamolio da mu oštećeni B. bude žirant samo za jedan kredit i
da pri tom izmedju njih nije bilo ni govora o tome da neko drugi osim njega
bude nisilac ovog kredita , potvrdivši na taj način i iskaz R.B. u ovom
dijelu.  
Konačno, odbranu okrivljenog L.S. u dijelu da je prilikom potpisivanja
formulara  za žiranta oštećeni R.B. prvo , dana 21.03.2008 god.  potpisao
formulare  za sporni kredit kod "A.b." A.D. Podgorica  u iznosu od 10.000,00
eura,  a tek nakon toga dana 24.03.2008 god. i formulare  za kredit kod A. M.
banke Berane u iznosu od 6.000,00 eura , a ne obratno  kako to u svojoj izjavi
tvrdi oštećeni,  te da samim tim  iz istog razloga nije ni mogao dovesti u
zabludu da mu zbog greške u formularima  A. M. banke podmetne na ponovni
potpis formulare za sporni kredit kod "A. B. " A.D. Podgorica, su
obezvrijedili i izvedeni pismeni dokazi  kreditna dokumentacija za ove
kredite, pa i ova činjenica,  u sklopu sa ostalim utvrdjenim činjenicama
odbranu okrivljenog kojom negira izvršenje krivičnog djela koje mu je javnom
optužbom stavljeno na teret čini još neosnovanijom i neutemeljenijom. Ovo iz
razloga jer je na osnovu obrasca ovjere podataka za žiranta i obrasca
administrativne zabrane na ime oštećenog R.B.,  iz kreditne dokumentacije za
kredit kod A. M. banke Berane,  utvrdjeno  da su isti zavedeni u opštini Plav
dana 21.03.2008 god. pod br. 02-831 i 02-831/2,  dok je na osnovu obrasca
ovjere podataka za žiranta i obrasca administrativne zabrane na ime oštećenog
za kredit kod A. B. A.D. Podgorica - Filijale Berane , utvrdjeno da su isti
zavedeni u opštini Plav , takodje dana 21.03.2008 god. ali pod br. 02-831/3 ,
što znači da su formulari za kredit kod A. M. banke , potpisani od strane
oštećenog i ovjereni u opštini Plav prije formulara za sporni kredit kod "A.
b." A.D. Podgorica, čime je negirana odbrana okrivljenog i u ovom dijelu.  
Što se tiče dinamike otplate spornog kredita od strane okrivljenog L.S. i
ukupno odbijenog novčanog iznosa po osnovu ovog kredita od plate oštećenog
R.B. koju isti ostvaruje u opštini Plav, na osnovu nalaza i mišljenja vještaka
ekonomsko - finansijske struke dipl.ecc. Dj. R. od 28.02.2011 god.  i
pojašnjenja ovog nalaza sa glavnog pretresa od 09.05.2011 god., je utvrdjeno
ne samo da je zaključno sa ovim datumom nosilac kredita na ime njegove otplate
uplatio iznos od 3.687,62 eura  već i da je   u istom periodu od oštećenog
kao žiranta odbijeno 12 rata od po 120,00 eura, odnosno 1.440,00 eura,  dok je
od drugog žiranta B. V. ukupno odbijeno  14 rata od po 50,00 eura, odnosno
700,00 eura. Na osnovu nalaza i mišljenja istog vještaka je dalje utvrdjeno da
je na isti dan  nedospjelog duga po osnovu ovog kredita ostalo još 26 rata po
228,40 eura , odnosno 5.939,18 eura kao i da  vrijednost dospjelog a
neizmirenog duga iznosi 2.131,41 eura, što znači da  ukupan  neizmireni dug
okrivljenog L.S.  po osnovu spornog kredita  (dospjeli + nedospjeli) iznosi
8.070,59 eura , koja činjenica takodje ide u prilog zaključenju suda da je
okrivljeni u vrijeme angažovanja oštećenog R.B., kao žiranta postupao sa
prevarnom namjerom, odnosno sa namjerom da ovaj kredit ne vrati u potpunosti.  
Ako se na kraju svemu izloženom doda i priznanje samog okrivljenog da je u
vrijeme podizanja spornog kredita već imao dvadesetak kredita na svoje ime kao
i na ime svoje supruge, oca i radnika iz svoje firme i da prilikom angažovanja
oštećenog R. B. za žiranta istog nije obavijestio niti o ovoj činjenici niti o
iznosu i nosiocu tj. korisniku spornog kredita uz obrazloženje da to nije
učinio iz razloga što je smatrao  da za tim nema potrebe i da po njemu nije
bitno na koga se kredit vodi , to i ova činjenica u sveukupnosti sa ostalim
utvrdjenim činjenicama stanovište suda u pogledu krivice i krivično-pravne
odgovornosti okrivljenog L.S.  za izvršeno krivično djelo čini još
utemeljenijim. Naime, jasno je da je takvim svojim priznanjem okrivljeni
ustvari na neki način priznao i samo izvršenje predmetnog krivičnog djela, jer
iz takvog njegovog kazivanja jasno proizilazi  da je njegova namjera da
prevari oštećenog postojala prilikom njegovog angažovanja kao žiranta obzirom
da je istog još tada doveo u zabludu  kako u pogledu nosioca kredita za kojeg
ga  angažuje kao žiranta tako i u pogledu visine ovog kredita. Pri  tom je
okrivljeni, pored ovih činjenica, oštećenog  doveo u zabludu i u pogledu svoje
solventnosti tj. sposobnsti i mogućnosti za vraćanje ovog kredita
prikrivajući mu činjenicu  da već ima dvadesetak kredita koje treba vraćati ,
što znači da nemogućnost izvršenja otplate spornog kredita kod okrivljenog
nije nastupila naknadno, kako se okrivljeni brani u svojoj odbrani , već je za
nju okrivljeni znao i prije nego što je oštećenog R.B. angažovao da mu bude
žirant. Inače, pored toga što je oštećenog R.B. doveo u zabludu prilikom
njegovog angažovanja kao žiranta za sporni kredit, okrivljeni je istog u
zabludi održavao i u kasnijem periodu lažnim obećanjima da će mu vratiti novac
koji mu je odbijen od plate po osnovu ovog kredita ne preduzimajući pri tom u
stvarnosti apsolutno nijednu radnju kojom bi ova svoja obećanja ispunio.
Naime, jasno je iz svega izloženog da je cjelokupno ponašanje okrivljenog ,
kako prilikom angažovanja oštećenog R.B. kao žiranta za sporni kredit tako i u
periodu nakon podizanja ovog kredita bilo motivisano samo jednim razlogom ,
dovodjenjem u zabludu oštećenog R.B. u cilju njegovog navodjenja da mu bude
žirant za sporni kredit kod "A. B. "A.D. Podgorica - Filijale Berane na iznos
od 10.000,00 eura. U prilog zaključenju suda o sračunatosti ovakvog ponašanja
okrivljenog ide i činjenica da je oštećenom tek dana 09.05.2011 god.  prije
početka glavnog pretresa na kojem je okončana ova krivično pravna stvar,  na
ime ovog duga dao 400,00 eura , koja činjenica prema stanovištu ovog suda nema
nikakvog uticaja na postojanje predmetnog krivičnog djela i krivice
okrivljenog za ovo djelo, obzirom da je krivično djelo prevare iz čl. 244. st.
1. KZ, koje je stavljeno na teret okrivljenom, svršeno u momentu kada je
okrivljeni  prikrivanjem činjenice o svojoj kreditnoj moći kao i lažnim
prikazivanjem činjenica o nosiocu i iznosu kredita , kod oštećenog izazvao
odluku da mu za ovaj kredit bude žirant.  
Zbog svega izloženog sud je iskazima oštećenog R.B. i svjedoka R.S. u
potpunosti povjerovao i iste u cjelosti prihvatio ocijenivši ih jasnim,
logičnim  i što je najbitnije saglasnim , kako medjusobno tako i sa izvedenim
pismenim dokazima, a samim tim i uvjerljivim.  
Sud je bez rezerve prihvatio i nalaz i mišljenje vještaka ekonomsko
finansijske struke,  dipl.ecc. Dj. R. , ne samo zbog činjenice da na ovaj
nalaz nije bilo nikakvih primjedbi od strane stranaka u postupku već i zbog
toga što je našao da je isti  jasan , potpun, objektivan,   u dovoljnoj  mjeri
stručno obrazložen  i što je najbitnije saglasan sa ostalim izvedenim
dokazima.  
Istovremeno, sud odbranu okrivljenog L.S. kojom negira izvršenje krivičnog
djela koje mu je javnom optužbom stavljeno na teret, kao potpuno suprotnu
prihvaćenim dokazima , nije mogao prihvatiti, već ju je kao neosnovanu i
sračunatu na izbjegavanje krivično pravne odgovornosti u cjelosti odbacio.  
Kako iz svega izloženog  proizilazi da u pogledu utvrdjivanja krivičnog djela
koje je optužnim predlogom ODT u Plavu , stavljeno na teret okrivljenom L.S.,
nakon sprovedenog  dokaznog postupka i ocjene izvedenih dokaza,  nije bilo
spornih činjenica, sud je stao na stanovište da su činjenice iz činjeničnog
opisa izreke presude u svemu dokazane i da je okrivljeni  počinio predmetno
krivično djelo.  
Ocjenjujući pravno utvrdjeno činjenično stanje, sud nalazi da su u radnji
okrivljenog  sadržana sva bitna obilježja krivičnog djela prevare iz čl. 244
st. 1 KZ , pa mu  je za izvršeno krivično djelo i izrekao kaznu bliže opisanu
u izreci presude. Radnja izvršenja krivičnog djela koje je počinio okrivljeni
se sastoji u tome što je dana 21.03.2008 god, u Plavu, u namjeri da sebi
pribavi protivpravnu imovinsku korist , lažnim prikazivanjem činjenica u
pogledu banke, iznosa i korisnika kredita kao i prikrivanjem činjenice o
svojoj solventnosti za vraćanje ovog kredita, doveo u zabludu oštećenog R.B.,
iz Plava, na način što je, nakon što mu je oštećeni po dogovoru potpisao i u
opštini Plav ovjerio blanko formulare za kredit kod Mikro kreditne finansijske
institucije A.M. D.O.O. Berane na iznos od 3.000,00 eura, istog dana ponovo
došao kod njega i lažno mu predstavio da je prilikom popunjavanja ovih
formulara napravio grešku i da iz tog razloga treba da mu potpiše i ovjeri
druge formulare, nakon čega mu je podmetnuo blanko formulare za kredit kod "A.
B." A.D.  Podgorica - Filijale Berane ,  koje je oštećeni, vjerujući  mu bez
provjere potpisao i ovjerio u opštini Plav,  da bi poslije toga na osnovu ovih
formulara kod pomenute banke zaključio ugovor o kreditu br.
505000000008062323/7 od 21.03.2008 god.   na korisnika Dj.N., iz Berana i na
iznos od 10.000,00 eura, koji kredit je kasnije,  i pored toga što je isti u
cjelosti podigao, samo djelimično izmirio, zbog čega je oštećenom R.B. do dana
okončanja krivičnog postupka, po osnovu ovog kredita od plate odbijen iznos od
1.040,00 eura, u kom iznosu je sebi i pribavio protivpravnu imovinsku korist.
Dakle, nesporno utvrdivši da je okrivljeni kritične prilike, u cilju
pribavljanja protivpravne imovinske koristi ,  prikrivanjem činjenice o svojoj
kreditnoj sposobnosti kao i lažnim prikazivanjem činjenica u pogledu banke ,
korisnika i iznosa spornog kredita doveo u zabludu oštećenog R.B. i naveo ga
da mu bude žirant za ovaj kredit, to je sud ovakvu njegovu djelatnost i
okvalifikovao kao krivično djelo prevara iz čl. 244. st. 1. KZ, i za ovo djelo
ga oglasio krivim i krivično pravno odgovornim.  
Valja napomenuti da je sud prilikom odlučivanja u predmetnoj  krivičnoj
stvari imao u vidu i stav Sudske prakse da sve dok banka ne naplati od žiranta
kredit u cjelosti, kao u konkretnom slučaju,  okrivljeni može odgovarati samo
za pokušaj prevare, pa je i pored takvog stava zaključio da se u predmetnom
slučaju radi o svršenom krivičnom djelu prevare iz čl. 244. st l. KZ ,
prihvativši tako pravnu kvalifikaciju djela iz optužnog predloga. Ovo iz
razloga jer je u konkretnom slučaju  javnom optužbom okrivljenom L.S.
stavljeno na teret krivično djelo prevare iz čl. 244. st. 1. KZ, za koje djelo
na osnovu čl. 20 st. 1. KZ , pokušaj nije kažnjiv, pa je sud i pored činjenice
da se radi o kreditu u iznosu od 10.000,00 eura, koja vrijednost predstavlja
elemenat težeg tj. kvalifikovanog oblika krivičnog djela prevare (st. 3.) kao
i činjenice da šteta za oštećenog R.B. , kao žiranta,  nije nastupila u
cjelokupnom iznosu ovog kredita, jer  je istom do okončanja krivičnog postupka
po ovom osnovu od plate odbijen samo dio kredita, okrivljenog oglasio krivim
za lakši oblik krivičnog djela prevare (st. l), kako nebi povrijedio identitet
izmedju optužbe i presude.  
Sud je cijenio i vinost, odnosno psihički odnos okrivljenog  u odnosu na
radnju izvršenja predmetnog krivičnog djela,  pa je našao da je okrivljeni
prilikom  izvršenja ovog krivičnog djela  postupao  sa umišljajem. Naime,
okrivljeni  je bio  svjestan da će lažnim prikazivanjem činjenica u pogledu
banke, nosioca i iznosa spornog kredita kao i prikrivanjem činjenice o svojoj
solventnosti , dovesti u zabludu oštećenog R.B. i navesti ga da mu za ovaj
kredit bude žirant,  pa je i pored takve svijesti ne samo lažno prikazao da će
kredit podići kod Mikrokreditne finansijske institucije A. M. Berane ,  u
iznosu od 3.000,00 eura, na svoje ime,  već i prikrio činjenicu da u to
vrijeme već ima dvadesetak kredita tako da iz tog razloga neće biti u
mogućnosti da ovaj kredit otplati , čime je i manifestvovao svoje htjenje za
izvršenje krivičnog  djela koje mu je javnom optužbom stavljeno na teret. Kod
okrivljenog je pri tom postojala i namjera pribavljanja protivpravne imovinske
koristi , pa i ova činjenica takodje ukazuje na umišljajni oblik vinosti kod
okrivljenog prilikom izvršenja predmetnog  krivičnih djela.  
Prilikom izbora vrste i visine krivične sankcije koju treba primijeniti prema
okrivljenom  za izvršeno  krivično djelo, sud je pored težine, načina
izvršenja i društvene opasnosti krivičnog djela, uzeo u obzir i stepen
krivične odgovornosti okrivljenog , kao i sve ostale okolnosti koje su
relevantne u tom pogledu, pa je sobzirom na cijenjenu olakšavajuću okolnost da
je porodičan čovjek , kao i cijenjenu otežavajuću okolnost da je ranije
osudjivan,  našao da u konkretnom slučaju ima uslova da se prema njemu
primijeni blaža vrsta kazne,obzirom da su za ovo djelo alternativno
predvidjene novčana i kazna zatvora, te mu   je i izrekao novčanu kaznu u
naznačenom iznosu.  
Sud je uvjerenja da je izrečena kazna srazmjerna težini izvršenog krivičnog
djela i stepenu krivično-pravne odgovornosti okrivljenog  te da će se  u
konkretnom slučaju i  ovom vrstom i visinom kazne, u okviru opšte svrhe
izricanja krivičnih sankcija predvidjene čl. 4 st. 2 KZ, postići svrha
kažnjavanja propisana čl. 32 istog Zakona. Osnovano se može očekivati da će
izrečena kazna pozitivno djelovati na prevaspitanje okrivljenog i da će ista
uticati na njega  da ubuduće ne vrši krivična djela.  
Odluka o troškovima krivičnog postupka je zasnovana  na odredbi čl. 202 st. 1
ZKP-a.Visina troškova u ukupnom iznosu od 132,50 eura , predstavlja izdatke iz
budžetskih sredstava , od čega iznos od 82,50 eura predstavlja nagradu
vještaku ekonomsko finansijske struke , dipl.ecc. Dj. R., dok iznos od 50,00
eura, predstavlja paušal koji je odmjeren  s obzirom na složenost i trajanje
krivičnog postupka te obzirom na imovno stanje okrivljenog , shodno čl. 199
st. 3 ZKP-a.  
Kako je u toku glavnog pretresa nesumnjivo utvrdjeno da je do okončanja
krivičnog postupka okrivljeni L.S., izvršenjem predmetnog krivičnog djela,
oštećenom R.B. pričinio štetu  a sebi pribavio protivpravnu imovinsku korist u
iznosu od 1.040,00 eura, to je kod takvog činjeničnog stanja, na osnovu čl.
212 st.2. ZKP, istog  valjalo obavezati da na ime ove štete oštećenom  plati
navedeni iznos, dok je u pogledu buduće štete koja će nastati daljim
odbijanjem rata po osnovu spornog kredita od plate oštećenog , istog uputio da
ovu štetu ostvaruje u parnici.  
Na osnovu iznijetih razloga odlučeno je kao u izreci presude.
OSNOVNI SUD U PLAVU
Dana, 19.05.2011 .godine.  
Zapisničar
S  U D I J A
Senada Radončić
Hilmija Sujković  
PRAVNA POUKA:
Protiv ove presude može se izjaviti žalba
Višem sudu u Bijelom Polju  u roku od
8 (osam) dana od dana  njenog prijema
preko ovog suda.  
EXP:
1x u spisima
1x ODT Plav
1 x okrivljenom
1 x oštećenom  