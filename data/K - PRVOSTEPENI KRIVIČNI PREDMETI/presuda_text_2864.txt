OSNOVNI SUD U PLAVU
K. br. 40/2011  
U IME NARODA
Osnovni sud u Plavu , sudija Hilmija Sujković, sa zapisničarem Senadom
Radončić, u krivičnom predmetu okrivljenih: Š.A. i Š.S., oba iz P., zbog
krivičnog djela šumska kradja iz čl. 324 st.1. u vezi čl. 23Krivičnog
Zakonika, po optužnom predlogu Osnovnog državnog tužilaštva u Plavu , Kt.br.
34/2011 od 27.05.2011 god.  po održanom usmenom, javnom, glavnom pretresu u
prisustvu okrivljenih , zamjenika ODT u Plavu R. D. i predstavnika Uprave za
šume Pljevlja-Područne jedinice Plav, P.E., donio je i javno objavio dana
23.06.2011  godine .  
P R E S U D U
Okrivljeni:  
1. Š.S., od oca I. i majke Z., rodj. H., rodjen ... god. u Plavu,  sa
prebivalištem u selu B., opština P., JMBG ...  državljanin Crne Gore,
nezaposlen, neoženjen, pismen, završio srednju mašinsku školu, lošeg imovnog
stanja  , osudjivan presudama Osnovnog suda Plav : K.br. 09/03 od 07.03.2003
god. zbog krivičnog djela iz čl. 190. st. 1. KZ CG na kaznu zatvora u trajanu
od 6 mjeseci - uslovno za l godinu, K.br. 227/05 od 09.11.2007 god. , zbog
krivičnog djela iz čl. 375. st. 3. KZ CG na kaznu zatvora u trajanju od 30
dana i K.br. 142/08 od 31.10.2008 god. zbog krivičnog djela iz čl. 399. KZ CG
na kaznu zatvora u trajanju od 6 mjeseci.  
2. Š.A. , od oca H. i majke H., rodj. M., rodjen ... god. u Beranama , sa
prebivalištem u selu B., opština P., JMBG ..., državljanin Crne Gore,
nezaposlen, oženjen, otac 1 djeteta,  pismen, završio srednju saobraćajnu
školu, lošeg imovnog stanja, neosudjivan  
K r i v i    s u
Što su:  
Dana 15.05.2011 godine, u državnoj šumi kojom gazduje Uprava za šume Pljevlja-
Područna jedinica Plav, u mjestu  "Pepićka Rijeka" opština Plav, u gazdinskoj
jedinici "Čakor - Visitor" ,  odjeljenju br. 14 , radi kradje motornom
testerom oborili 10 bukovih stabala u količini od 1,645 m3 ,  kojom prilikom
ih je na licu mjesta zatekao reonski lugar Dj. B.  
-čime su kao saizvršioci izvršili  krivično djelo šumska kradja iz čl 324 st.1. u vezi sa čl. 23  Krivičnog zakonika.  
Pa sud:  
1. Okrivljenog Š.S., za izvršeno krivično djelo na osnovu navedenog zakonskog
propisa te primjenom čl:4,32,36,39 i 42 KZ  i čl. 364 ZKP  
O S U D J U J E
Na kaznu zatvora u trajanju od 60 /šezdeset/ dana i novčanu kaznu u iznosu od
200,00 /dvijestotine/ eura, koju je dužan platiti u roku od 15.dana po
pravosnažnosti presude , a ukoliko se novčana kazna ne plati u odredjenom roku
ista će se zamijeniti kaznom zatvora računajući svakih započetih 25,00
/dvadesetpet / eura, novčane kazne za 1 /jedan/ dan zatvora.  
2. Okrivljenom Š.A. , za isto krivično djelo na osnovu navedenog zakonskog
propisa te primjenom čl: 4,32,36,39,42,52,53 i 54 KZ i čl. 364 ZKP i z r i č e  
USLOVNU OSUDU
Kojom mu utvrdjuje kaznu zatvora u trajanju od 3 /tri/ mjeseca i istovremeno
odredjuje da se ista neće izvršiti ako okrivljeni za vrijeme od  1 /jedne/
godine dana po pravosnažnosti presude ne učini novo krivično djelo i  
O S U D J U J E
Na novčanu kaznu u iznosu od 200,00 /dvijestotine/ eura koju je dužan platiti
u roku od 15. dana po pravosnažnosti presude a ukoliko se novčana kazna ne
plati u odredjenom roku ista će se zamijeniti kaznom zatvora, računajući
svakih započetih 25,00 /dvadesetpet/ eura, novčane kazne za 1 / jedan/ dan
zatvora.  
Okrivljeni se obavezuju da na ime troškova - paušala,  plate iznose od po
50,00 /pedeset/ eura, u roku od 15.dana po pravosnažnosti presude pod
prijetnjom prinudnog izvršenja.  
Oštećena, Uprava za šume Pljevlja-Područna jedinica Plav, se radi ostvarivanja
imovinsko-pravnog zahtjeva za naknadu štete upućuje na parnicu.  
O b r a z l o ž e n j e
Osnovno državno tužilaštvo  u Plavu , optužnim predlogom Kt. br. 34/2011 od
27.05.2011. god. , optužilo je Š.A. i Š.S., oba iz P.,  za krivično djelo
šumska kradja iz čl. 324 st.1. u vezi sa  čl. 23 KZ  
Pri podnesenom optužnom predlogu je sve do kraja krivičnog postupka u svemu
ostala i zamjenik ODT u Plavu R. D., pa je u završnoj riječi predložila sudu
da okrivljene Š.A. i Š.S. oglasi krivim za navedeno krivično djelo i kazni ih
po zakonu.  
Predstavnik oštećene Uprave za šume Pljevlja - Područne jedinice Plav P. E.,
se u završnoj riječi pridružio krivičnom gonjenju protiv okrivljenih i zadržao
pravo da odštetni zahtjev ostvaruje u parnici.  
Izjašnjavajući se o optužnom predlogu ODT u Plavu, okrivljeni Š.A.  ne
priznaje izvršenje krivičnog djela koje mu je ovim predlogom stavljeno na
teret braneći se da je sječu bukovih stabala za koja se tereti izvršio
okrivljeni Š.S. dok  mu je on samo pomagao prilikom utovara ogrijevnog drveta
od ovih stabala na traktorsku prikolicu. Tog dana je inače okrivljeni Š.S.
kod njegove kuće došao sa svojim džipom i pozvao ga da podje sa njim u šumu
kako bi mu pomogao oko spremanja ogrijevnog drveta . Pošto mu je dugovao 40,00
eura ,to je prihvatio ovaj njegov poziv računajući da na taj način ovaj dug
kompenzuje. Nakon toga su zajedno pošli kod S. kuće i odatle sa traktorom
krenuli u pravcu šume koju kontrološe reonski lugar Dj.B.. U jednom dijelu ove
šume okrivljeni Š.S. je  izvršio sječu desetak bukovih stabala i ova stabla
izrezao na dužine od po 1 m. On nije učestvovao u obaranju ovih stabala jer
nije umio da koristi motornu testeru. Nije znao u čijem je vlasništvu šuma u
kojoj je okrivljeni Š. izvršio sječu bukovih stabala niti je o tome istog
pitao.  Dok su zajedno  vršili utovar ogrijevnog drveta na traktorsku
prikolicu, na lice mjesta je došao reonski lugar Dj.B.. Na njegovo pitanje da
li znaju u čijoj šumi vrše sječu  okrivljeni S. mu je kazao da se radi o
privatnoj šumi .  Pošto im je rekao da ni on tačno ne zna o čijoj šumi se radi
, dozvolio im je da posjeku još nekoliko stabala radi dopune utovara na
traktoru.  Pri tom je okrivljenom S. lično pokazao koja stabla da posječe i
radilo se o 2 bukova i 2 brezova stabla . Nakon što su na traktor utovarili
ogrijevno drvo od ovih stabala, pošli su prema kući.  Okrivljeni S. je
upravljao traktorom dok su se on i lugar Dj., koji je pošao sa njima, nalazili
na prikolici . Nekoliko stotina metara prije sela lugar Dj. je sišao sa
traktora kako ga seljani ne bi vidjeli da se vozi sa njima. Pri tom im je
kazao da nikom  ne pričaju da su ga tog dana susretali. Nakon toga okrivljeni
S. je nastavio put i ogrijevno drvo otjerao svojoj kući . U završnoj riječi je
još jednom istakao da je sječu 10 bukovih stabala koja mu se javnom optužbom
stavljaju na teret izvršio okrivljeni Š.S. dok mu je on samo pomagao prilikom
utovara  ogrijevnog drveta od ovih stabala na traktorsku prikolicu tako da iz
tog razloga nije ni mogao izvršiti predmetno krivično djelo .  
Izjašnjavajući se o optužnom predlogu ODT u Plavu, izvršenje krivičnog djela
koje mu je ovim predlogom stavljeno na teret ne priznaje ni okrivljeni Š. S..
U svoju odbranu navodi da je dana 15.05.2011 god. sa svojim traktorom pošao u
šumu kako bi u bukovom gaju koji je uzeo u zakup kod K. D. za sebe spremio
ogrevno drvo. Prilikom prolaska pored kafića N. V. je susreo okrivljenog Š.A.
i pozvao ga da mu pomogne  prilikom utovara ogrijevnog drveta. Pri tom je
okrivljenom Š.  kazao  da će ogrijevno drvo spremiti u gaju koji je uzeo u
zakup kod   vlasnika K. D. Medjutim, kako je na jednom mjestu put koji je
vodio prema ovom gaju zbog odrona bio blokiran, to je iz tog razloga i odlučio
da ogrijevno drvo spremi u najbližem gaju kako se nebi vraćao praznog
traktora. Zbog toga je sa traktorom skrenuo u dubinu šumu i na udaljenosti od
oko  200 m od puta izvršio sječu desetak bukovih stabala. Pri tom je
pretpostavio da se radi o privatnoj šumi,  mada u  stvarnosti  nije znao ko je
vlasnik iste. Medjutim  i pored toga je ipak odlučio da u njoj izvrši sječu
iako mu njen vlasnik takvu sječu nije dozvolio . Pošto je okrivljenom Š.A.
objasnio da zbog odrona ne mogu doći do šume K. D. i da će zbog toga spremanje
ogrijevnog drveta izvršiti u najbližoj šumi, to je samim tim okrivljeni A. i
znao da šuma u kojoj je izvršio sječu nije vlasništvo K. Sječu svih stabala u
ovoj šumi je lično izvršio jer okrivljeni Š. nije znao da koristi motornu
testeru..Nakon što je oborena stabla izrezao na dužine od po 1 m,  zajedno sa
okrivljenim Š.A.om  je  izvršilo utovar ogrijevnog drveta na traktorsku
prikolicu. Dok su vršili utovar, na lice mjesta je došao reonski lugar Dj.B..
Pošto im je kazao da u tom dijelu šume ne smiju vršiti sječu,  predložio im je
da utovar na traktoru dopune sječom nekoliko stabala u šumi koja je od ove
udaljena oko 100 m. Zbog toga je  u ovoj šumi izvršio sječu nekoliko stabala
breze sa kojima je popunio traktor u čemu mu je pomagao i okrivljeni Š.A. U
završnoj riječi je takodje negirao izvršenje krivičnog djela koje mu je javnom
optužbom stavljeno na teret uz obrazloženje da je mislio da sječu predmetnih
stabala vrši u privatnoj a ne državnoj šumi i predložio sudu da ga za ovo
djelo oslobodi od optužbe.  
Sud je cijenio odbrane okrivljenih Š.A. i Š.S.  u dijelu u kojem negiraju
izvršenje krivičnog djela koje im je javnom optužbom stavljeno na teret,
odnosno u dijelu u kojem negiraju da su u vrijeme i na mjestu kako je navedeno
u optužnom predlogu ODT Plav,  u državnoj šumi, u mjestu "Pepićka Rijeka"
izvršili bezpravnu sječu 10 bukovih stabala, pa je našao da su iste nejasne,
nelogične i protivrječne, kako same sebi tako i izvedenim dokazima te ih kao
takve nije ni prihvatio.  
Naime, sud je radi provjere odbrana okrivljenih odnosno radi što pravilnijeg i
zakonitijeg rješavanja ove krivične stvari u dokaznom postupku izveo sledeće
dokaze: saslušao svjedoka Dj.B., pročitao  prijavu za šumsku štetu oštećene
Uprave za šume Pljevlja - Područne jedinice Plav, br. 13/2011 od 18.05.2011
god.  i izvještaj iste Uprave, br. 474 od 17.05.2011 god. i  izvršio uvid u
izvode iz kaznene evidencije za okrivljene Š.A. i Š. S.,  pa je svestranom
ocjenom izvedenih dokaza i njihovim uporedjivanjem sa odbranama okrivljenih
utvrdio da isti u svemu negiraju njihove odbrane da nijesu izvršili krivično
djelo šumska kradja iz čl. 324 st.  1 KZ,koje im je javnom optužbom stavljeno
na teret,  zbog čega ih je za isto i oglasio krivim i krivično-pravno
odgovornim.  
Tako je svjedok Dj.B., izjašnjavajući se o predmetnoj bespravnoj sječi 10
bukovih stabala u državnoj šumi , zvanoj "Pepićka Rijeka" kao i o razlozima
koji su ga rukovodili da za ovu sječu prijavi okrivljene Š.A. i Š.S. , u
potpunosti obezvrijedio odbrane okrivljenih u dijelu u kojem negiraju ovu
bespravnu sječu, istakavši da ih je dana 15.05.2011 god. obojicu lično zatekao
u sječi ovih stabala zbog čega je protiv njih i podnio prijavu za šumsku
štetu. Tog dana je inače vršio obilazak terena koji kontroliše,  pa je negdje
oko 14,00 časova u navedenoj državnoj šumi zatekao okrivljene prilikom utovara
ogrijevnog drveta od 10 bespravno posječenih bukovih stabala. Pošto su mu na
njegovo pitanje da li imaju odobrenje za sječu obojica odgovorili negativno,
rekao im je da ne mogu nastaviti sa sječom jer se radi o državnoj šumi.
Istovremeno im je naložio da sa traktora istovare utovareno ogrijevno drvo,što
su oni odbili. Nakon što im na njihovu molbu da u istoj šumi posjeku još
nekoliko stabala radi dopune utovara na traktoru to nije dozvolio, okrivljeni
su sa druge strane puta u privatnoj šumi izvršili sječu još nekoliko brezovih
i bukovih stabala sa kojima su dopunili utovar. Dalje je naveo da su
okrivljeni sječu 10 bukovih stabala izvršili sa desne strane puta, gledano iz
pravca Plava, u dubini od oko 200 m od puta i radilo se uglavnom o stablima
manjih prečnika. Zbog toga je i njihova ukupna bruto drvna masa koju je
obračunao bila manja tačnije 1,645 m3. Pošto je zbog obilaska terena koji
kontroliše bio jako umoran te pošto je do sela u kojem živi morao još dosta
pješačiti , prihvatio je poziv okrivljenih i sa njima zajedno traktorom došao
na 4 do 5 km od sela , odakle je ponovo nastavio sa obilaskom terena. Nadalje
je istakao da mu je lično poznato da je privatna šuma K. D. od šume u kojoj je
izvršena predmetna bespravna sječa 10 bukovih stabala, udaljena još 4 do 5 km
i da u vrijeme kada je izvršena predmetna sječa put do ove šume nije bio u
prekidu niti zbog odrona niti iz nekog drugog razloga.  Prekid je postojao tek
na dijelu puta iza šume K. D., tačnije na udaljenosti od oko 20 km od mjesta
na kojem je izvršena predmetna bespravna sječa. Na kraju je istakao da je
tačno da ga je okrivljeni Š.S. na licu mjesta pitao da li može da mu za
bespravno oborena stabla plati taksu što je on odbio uz obrazloženje da za
tako nešto nije ovlašćen.  
Odbrane okrivljenih u dijelu u kojem negiraju izvršenje krivičnog djela koje
im je javnom optužbom stavljeno na teret su u potpunosti obezvrijedili i
izvedeni pismeni dokazi:  prijava za šumsku štetu Uprave za šume Pljevlja -
Područne jedinice Plav, br. 13/2011 od 18.05.2011 god. i izvještaj iste Uprave
br. 474 od 17.05.2011 god. , jer je i na osnovu ovih dokaza takodje utvrdjeno
ne samo da je podnosilac prijave - svjedok Dj.B., prilikom obilaska reona koji
kontroliše, dana 15.05.2011 god. , oko 14,00 časova, u državnoj šumi  "Pepićka
Rijeka" zatekao okrivljene Š.A. i Š.S. u bespravnoj sječi 10 bukovih stabala
bruto drvne mase 1,645 m3 , već  i da isti ni nakon njegovog upozorenja da sa
traktorske prikolice istovare ogrijevno drvo od ovih stabala nijesu postupili
po ovom nalogu već su cjelokupno ogrijevno drvo otjerali i iskoristili.  
Ako se svemu izloženom doda i nesporna činjenica da su odbrane okrivljenih
Š.A. i Š.S., pored toga što su negirane  izvedenim dokazima još i medjusobno
suprotne u pogledu bitnih okolnosti, to i ova činjenica takodje ide u prilog
zaključenju suda o njihovoj neosnovanosti i neprihvatljivosti. Naime, ukoliko
se izvrši uporedna analiza i ocjena odbrana okrivljenih Š.A. i Š. S. i ako se
ovako utvrdjeno činjenično stanje dalje uporedi sa činjeničnim stanjem
utvrdjenim na osnovu dokaza koje je sud izveo u toku dokaznog postupka onda se
nesumnjivo dolazi do zaključka da su odbrane okrivljenih, pored toga što su
nejasne, nelogične i suprotne izvedenim dokazima još i u  najbitnijem
medjusobno suprotne, zbog čega ih sud kao takve nije ni mogao prihvatiti.  
Tako su ne samo nejasne već i nelogične odbrane okrivljenih: Š. S.  u dijelu
da prilikom sječe predmetnih bukovih stabala u spornoj šumi nije znao da je
ova šuma državna zbog njegove  pretpostavke da se radi o šumi u privatnom
vlasništvu i Š.A. u dijelu da prilikom pomaganja utovara ogrijevnog drveta na
traktorsku prikolicu okrivljenom Š.S. istog nije pitao o čijoj šumi se radi ,
ako se ima u vidu činjenica da im je obojici bilo dobro poznato da sječom
stabala u tudjoj šumi , bilo privatnoj bilo državnoj, bez odobrenja i naloga
vlasnika šume, čine krivično djelo šumske krade . Nejasnost i nelogičnost
ovakvih odbrana okrivljenih je utoliko veća što ih je o vlasniku sporne šume,
nakon dolaska na lice mjesta, lično upoznao i sam reonski lugar Dj.B., pa su
oni i nakon takvog saznanja i upozorenja da ogrijevno drvo ne smiju tjerati sa
lica mjesta ipak to učinili, čime su i manifestvovali svoju raniju odluku da
izvrše bespravnu sječu.  Pri tom se okrivljeni Š.S. , kako nesporno proizilazi
iz njegove izjave, na sječu stabala u spornoj šumi odlučio iz razloga što mu
je nakon njegovog navodnog saznanja da je put prema šumi K. D. u kojoj je
namjeravao izvršiti sječu zbog odrona bio neprohodan ova šuma bila najbliža,
što je takodje ne samo nejasno već i nelogično jer proizilazi  da se  na sječu
stabala u ovoj šumi odlučio i pored toga što je znao da je šuma tudja.  
Pored toga što su nejasne i nelogične, odbrane okrivljenih Š.A. i Š.S. su, kao
što je već navedeno, još i protivrječene, kako same sebi tako i medjusobno ,
pa i ova činjenica takodje  ide u prilog njihovoj neosnovanosti i
neuvjerljivosti. Tako okrivljeni Š.A.,  objašnjavajući razloge zbog kojih se
odlučio da okrivljenom Š.S. pomogne prilikom spremanja ogrijevnog drveta u
spornoj šumi,  ističe da je to učinio iz razloga što je istom dugovao 40,00
eura pa je na taj način htio da ovaj svoj dug kompenzuje, dok okrivljeni Š.S.,
prilikom izjašnjenja na iste okolnosti,  navodi da se okrivljeni Š.A.
jednostavno odazvao na njegov poziv da mu pomogne prilikom spremanja
ogrijevnog drveta. Isto tako, izjašnjavajući se na okolnosti koje se odnose na
sam susret i dogovor okrivljenih prije zajedničkog odlaska u spornu šumu,
okrivljeni Š.A. ističe da je okrivljeni Š.S. prvo sa svojim džipom došao kod
njegove kuće i pozvao ga da mu pomogne prilikom spremanja drva nakon čega su
zajedno pošli kod njegove kuće i sa  traktorom otišli u šumu, dok okrivljeni
Š.S. tvrdi da je na putu prema šumi sa traktorom sasvim slučajno sreo
okrivljenog Š.A. pored kafića N. V. i pozvao ga da mu pomogne prilikom
spremanja ogrijevnog drveta , što je potpuno suprotno. Izjašnjavajući se dalje
o svojim saznanjima u pogledu prava vlasništva na  šumi u kojoj su izvršili
bespravnu sječu , okrivljeni Š.A. navodi da ne samo da nije znao ko je vlasnik
ove šume već u vezi toga nije ni pitao okrivljenog Š.S., dok okrivljeni Š.
tvrdi da je okrivljeni Š.znao da ova šuma nije vlasništvo K. D.jer mu je on
to lično kazao kada mu je objasnio da će zbog odrona na putu koji vodi prema
ovoj šumi spremanje ogrevnog drveta izvršiti u najbližoj tj. spornoj šumi.
Konačno, izjašnjavajući se na okolnosti njihovog zaticanja u spornoj šumi od
strane  reonskog lugara Dj.B., okrivljeni Š.A. je istakao da im je isti
prilikom dolaska na lice mjesta kazao da ni on sam tačno ne zna ko je vlasnik
šume u kojoj su izvršili sječu bukovih stabala i dozvolio im da radi popune
utovara na traktoru u ovoj šumi posjeku još 2 bukova i 2 brezova stabla, dok
okrivljeni Š.S. navodi kako im je pomenuti lugar odmah po dolasku na lice
mjesta zabranio svaku dalju sječu stabala u spornoj šumi,  ali im je dozvolio
da radi popune utovara na traktoru sječu izvrše u drugoj šumi koja  je od ove
udaljena oko 100  m , pa i ova očigledna protivrječnost u njihovim iskazima
njihove odbrane kojima negiraju izvršenje predmetnog krivičnog djela čini još
neosnovanijim i neuvjerljivijim.  
Zbog svega izloženog sud je iskazu svjedoka Dj.B. u potpunosti povjerovao i
isti u cjelosti prihvatio ocijenivši ga jasnim, logičnim i što je najbitnije
saglasnim sa izvedenim pismenim dokazima: prijavom za šumsku štetu Uprave za
šume Pljevlja - Područne jedinice Plav, br. 13/2011 od 18.05.2011 god. i
izvještajem iste Uprave br. 474 od 17.05.2011 god., koje je takodje bez
rezerve prihvatio.  
Istovremeno sud odbrane okrivljenih kojim negiraju izvršenje krivičnog djela
koje im je javnom optužbom stavljeno na teret , kao potpuno suprotne ovim
dokazima nije prihvatio, već ih je kao sračunate i usmjerene na izbjegavanje
krivično-pravne odgovornosti u cjelosti odbacio.  
Kako iz svega izloženog proizilazi da u pogledu utvrdjivanja krivičnog djela
koje je optužnim predlogom ODT u Plavu , stavljeno na teret okrivljenim Š.A. i
Š.S., nakon sprovedenog dokaznog postupka i ocjene izvedenih dokaza nije bila
sporna nijedna činjenica, sud je stao na stanovište da su činjenice iz
činjeničnog opisa izreke presude u svemu dokazane i da su okrivljeni počinili
predmetno krivično djelo.  
Ocjenjujući pravno utvrdjeno činjenično stanje sud nalazi da su u radnjama
okrivljenih sadržana sva bitna obilježja, subjektivna i objektivna, krivičnog
djela šumska kradja iz čl. 324 st.1 KZ, učinjenog u saizvršilaštvu, pa im je
za izvršeno krivično djelo i izrekao krivične sankcije bliže opisane u izreci
presude. Naime, kod okrivljenih je i prije izvršenja predmetnog krivičnog
djela postojala svijest o zajedničkoj saradnji u vezi sa njegovim
ostvarivanjem, jer je u toku dokaznog postupka nesporno utvrdjeno ne samo da
su se prethodno dogovorili da zajedno podju u državnu  šumu i izvrše bespravnu
sječe bukovih stabala već i da nakon toga ogrijevno drvo zajedno  utovare  na
traktorsku prikolicu. Dakle, svaki okrivljeni je zajedno sa drugim nosilac
odluke i volje da zajednički izvrše krivično djelo, što znači da je svaki od
njih ostvarenje djela htio kao svoje i kao zajedničko te da je samim tim medju
njima postojala medjusobna povezanost zajedničkom odlukom o djelu, što
predstavlja subjektivni elemenat saizvršilaštva. Što se tiče objektivnog
elementa saizvršilaštva on se ogleda u tome što su u procesu zajedničkog
izvršenja predmetnog krivičnog djela obojica okrivljenih preduzimali radnje
koje su bitan dio tog procesa, jer je  nakon njihovog zajedničkog dolaska u
državnu šumu okrivljeni Š.S. motornom testerom izvršio obaranje i prerezivanje
10 bukovih stabala, dok je okrivljeni Š.A., koji nije znao rukovati motornom
testerom,  zajedno sa njim kasnije vršio utovar  ogrijevnog drveta na
traktorsku prikolicu.  
Inače, radnja izvršenja krivičnog djela koje su počinili okrivljeni se sastoji
u obaranju deset bukovih stabala u tudjoj šumi i to sa daljim ciljem odnosno
sa namjerom da  takvim obaranjem za sebe ostvare protivpravnu imovinsku
korist, što ustvari predstavlja subjektivni elemenat ovog djela. Objektivni
elemenat koji zasniva ovo djelo se sastoji u količini oborenog drveta jer su u
konkretnom slučaju okrivljeni izvršili obaranje deset bukovih stabala u
količini od 1,645 m3, što znači količini većoj od 1 m3. koja količina i
predstavlja elemenat krivičnog djela šumske kradje iz čl. 324 st.1. KZ.  
Sud je cijenio i vinost odnosno psihički odnos okrivljenih  u odnosu na radnju
izvršenja predmetnog krivičnog pa je našao da je su  okrivljeni prilikom
izvršenja ovog djela postupali sa direktnim umišljajem. Okrivljeni su bili
svjesni ne samo činjenice  da sječu bukovih stabala vrše u tudjoj šumi već i
da obaranjem stabala u tudjoj šumi, bez predhodnog odobrenja odnosno pravnog
osnova i sa namjerom da sebi pribave protivpravnu imovinsku korist, čine
krivično djelo, pa su i pored toga htjeli njegovo izršenje.  
Prilikom izbora, vrste i visine krivične sankcije koju treba primijeniti prema
okrivljenima za učinjeno krivično djelo, sud je pored težine, načina izvršenja
i društvene opasnosti krivičnog djela, uzeo u obzir i stepen krivične
odgovornosti okrivljenih kao i sve ostale okolnosti koje su relevantne u tom
pogledu.  
Tako je od olakšavajućih okolnosti sud okrivljenom Š.S.  cijenio i uzeo  u
obzir: da je nezaposlen i da je lošeg imovnog stanja dok, mu je kao
otežavajuću okolnost cijenio njegovu raniju osudjivanost, pa mu je uzimajući u
obzir sve navedene okolnosti, kao glavnu kaznu izrekao kaznu zatvora u
trajanju od 60 dana dok mu je kao sporednu kaznu izrekao novčanu kaznu u
iznosu od 200,00 eura, sa uvjerenjem da su izrečene kazne srazmerne težini
izvršenog krivičnog djela i stepenu krivično-pravne odgovornosti okrivljenog
te da će se u konkretnom slučaju u odnosu na  njega samo sa ovim vrstama i
visinama kazne, u okviru opšte svrhe izricanja krivičnih sankcija predvidjene
čl. 4 st.2. KZ, postići svrha kažnjavana propisana čl. 32 istog zakona.  
Što se tiče okrivljenog Š.A. , sud je na strani ovog okrivljenog od
olakšavajućih okolnosti  cijenio i uzeo u obzir: da je  porodičan čovjek , da
je otac jednog maloletnog djeteta, da je nezaposlen, da je lošeg imovnog
stanja i da ranije nije osudjivan, pa je s obzirom na ove okolnosti  koje je
cijenio kao osobito olakšavajućeg karaktera i u nedostatku otežavajućih
okolnosti  našao da u konkretnom slučaju ima uslova da se prema njemu ne
primijeni kazna zatvora,  kao jedna od kumulativno predvidjenih kazni, već da
je dovoljno i samo upozorenje uz prijetnju kaznom. Kako su za krivično djelo
šumska kradja iz čl. 324 st.1. KZ, koje je stavljeno na teret  ovom
okrivljenom kumulativno propisane i kazna zatvora i novčana kazna, to je sud
istom  kao glavnu kaznu izrekao uslovnu osudu kojom mu je na osnovu čl. 53 i
54 KZ,  utvrdio kaznu zatvora u trajanju od 3 mjeseca i istovremeno odredio da
se ista neće izvršiti ako okrivljeni za vrijeme od jedne godine dana po
pravosnažnosti presude ne učini novo krivično djelo, dok mu je kao sporednu
kaznu izrekao novčanu kaznu u iznosu od 200,00 eura. Sud je uvjerenja da su
izrečene krivične sankcije srazmjerne težini izvršenog krivičnog djela i
stepenu krivično-pravne odgovornosti okrivljenog Š.A. te da će se u konkretnom
slučaju i ovim vrstama i visinama krivičnih sankcija, u okviru opšte svrhe
izricanja krivičnih sankcija predvidjene čl. 4 st.2. KZ, postići svrha
kažnjavanja propisana čl. 32 i 52 istog Zakona. Osnovano se može očekivati da
će izrečene sankcije pozitivno djelovati na prevaspitanje okrivljenog i da će
iste uticati na njega da ubuduće ne vrši krivična djela.  
Odluka o troškovima krivičnog postupka je zasnovana na odredbi čl. 202 st.1.
ZKP-a.Troškovi krivičnog postupka - paušalni iznosi od po 50,00 eura, su
odmjereni sobzirom na složenost i trajanje krivičnog postupka te obzirom na
imovna stanja okrivljenih, shodno čl. 199 st.3. ZKP.  
Na osnovu čl. 212 st.2. ZKP-a, sud je oštećenu Upravu za šume Pljevlja
Područnu jedinicu Plav, radi ostvarivanja imovinsko-pravnog zahtjeva za
naknadu štete uputio na parnicu.  
Na osnovu iznijetih razloga odlučeno je kao u izreci presude.  
OSNOVNI SUD U PLAVU,
dana 23.06.2011 godine,  
Zapisničar
S U D I J A
Radončić Senada
Hilmija Sujković  
PRAVNA POUKA:  
Protiv ove presude nezadovoljna stranka
ima pravo žalbe u rokuod 8 dana od dana
prijema iste preko ovog suda Višem sudu B. Polje.  
DNA: 1 x ODT Plav
  1 x okrivljenom Š.A.
  1 x okrivljenom  Š.S.
  1 x oštećenoj Upravi za šume Pljevlja -PJ Plav  