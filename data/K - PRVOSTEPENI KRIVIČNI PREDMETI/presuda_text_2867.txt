K.br.92/10
U IME CRNE GORE
OSNOVNI SUD U DANILOVGRADU kao prvostepeni krivični, po sudiji Vladimiru
Novoviću, kao pojedincu, uz učešće Ane Ivanović, kao zapisničara, u krivičnom
predmetu okrivljenog M.Š. iz D., koga brani N.J., adv. iz P. i okrivljenog
V.P. iz D., zbog krivičnog djela teška tjelesna povreda iz čl.151 st.1 KZ,
odlučujući po optužnici Osnovnog državnog tužilaštva iz Podgorice
Kt.br.1095/08 od 09.12.2008.godine, koju je na glavnom pretresu zastupao Grujo
Radonjić, zamjenik ODT-a iz Podgorice, nakon održanog glavnog i javnog
pretresa dana 20.09.2011.godine, u prisustvu zastupnika optužbe, okrivljenih i
branioca okrivljenog Š.M., adv. F.J., koji je postupao po zamjeničkom
punomoćju adv. N.J., donio je dana 20.09.2011.godine, a dana
23.09.2011.godine, javno objavio  
P R E S U D U
Okrivljeni:  


Š.M., od oca M. i majke S., rodjene V., rodjen ....godine u P., sa mjestom prebivališta u D. - Ul. Nj. br..., državljanin Crne Gore, oženjen, otac jednog djeteta, bavi se obradom kamena, pismen, završio srednju školu, nije služio vojsku, srednjeg imovnog stanja, osudjivan presudom Osnovnog suda u D. K.br.81/08 od 08.07.2008.godine zbog krivičnog djela iz čl.152 st.2 u vezi st.1 KZ CG na tri mjeseca zatvora uslovno na jednu godinu,


P.V., od oca M2. i majke B., rodjene P2., rodjen ....godine u P., sa mjestom prebivališta u D. - ul. Nj. br...., državljanin Crne Gore, student, neoženjen, vojsku nije služio, srednjeg imovnog stanja, neosudjivan,


K r i v i   s u
Što su:  
Dana 18.02.2007. godine u D., u lokalu "L." teško tjelesno povrijedili
oštećenog S.V., na način što su nakon kraće prepirke, a pošto su ga oborili na
pod zadali mu više udaraca nogama u predjelu glave, nanoseći mu tešku tjelesnu
povredu u vidu potresa mozga, nagnječine kože obije strane tjemenog dijela
glave i u potiljačnom predjelu glave i nagnječinu i razderotinu kože ličnog
dijela glave ispod desnog oka.  
- čime su kao saizvršioci počinili krivično djelo teška tjelesna povreda iz
čl.151 st.1 KZ u vezi čl.23 st.2 KZ,  
Pa sud okrivljene Š.M. i P.V. primjenom citiranih zakonskih odredbi, te čl. 4,
5, 15, 32, 36, 42, 45 i 46  KZ i čl.226, 229 i 374 ZKP-a  
O S U Đ U J E
Okrivljenog Š.M., na kaznu zatvora u trajanju od 4 (četiri) mjeseca.  
Okrivljenog P.V., na kaznu zatvora u trajanju od 2 (dva) mjeseca.  
Dužni su okrivljeni Š.M. i P.V. da solidarno na ime troškova krivičnog
postupka plate ovom sudu iznos od 99,00 eura, i po osnovu paušala svaki
pojedinačno da plati iznos od 30,00 eura, a sve u roku  od 15 dana po
pravosnažnosti presude.  
Na osnovu čl.239 st.2 ZKP-a oštećeni S.V. se radi ostvarivanja imovinsko-
pravnog zahtjeva upućuje na parnični postupak.  
O b r a z l o ž e nj e
Optužnicom Osnovnog državnog tužilaštva iz Podgorice Kt.br.1095/08 od
09.12.2008.godine, preciziranom na glavnom pretresu od 15.06.2010.godine,
stavljeno je na teret okrivljenim M.Š. i V.P. izvršenje krivičnog djela teška
tjelesna povreda iz čl.151 st.1 KZ putem saizvršilaštva, a na način
predstavljen kao u izreci ove presude. Zastupnik optužbe je na glavnom
pretresu u završnoj riječi predložio da sud okrivljene oglasi krivim i izrekne
im kaznu u granicama propisanim zakonom.  
Okrivljeni M.Š. je u odbrani datoj u istražnom postupku u bitnom naveo da je
negdje u februaru mjesecu 2007.godine sjedio u lokalu „L.“. U lokalu je bio
prisutan i V.S., kojeg je poznavao iz vidjenja. Tvrdi da je S.V. bio potpuno
pijan i tom prilikom isti je vikao i lupao. U jednom momentu obratio se S.V.u
riječima „Izvini, možeš li nas pustiti da večeramo s mirom“. S.V. je
negodovao. Cijeli dogadjaj posmatrao je gazda lokala V.Š., koji nije reagovao.
Istakao je da je odjedanput S.V. sa hamburgerom u ruci krenuo prema njemu i
gadjao ga u lice. S.V. je krenuo da se fizički obračuna  i da bi spriječio
dalje sukobe udario je S.V.a, čini mu se, šakom u predjelu lica, a možda mu je
zadao i još neki udarac. Pojasnio je da S.V.a nije nogama udarao, te da je S.
pao, jer je bio u vidno pijanom stanju. U društvu sa S.V.om bio je i V.G.,
koga je takodje poznavao iz vidjenja, pa se obratio G. i skrenuo mu pažnju,
pošto je u društvu sa S.V.om da S. odvede kući da ne pravi probleme. Vidio je
da je V.P. ušao u lokal možda koji sekund prije nego što se sa S. fizički
obračunao. Nije vidio da je P3. udarao S.V.a, već je samo vidio da je P3.,
nakon što je S. pao na pod, uhvatio G.a da bi na taj način spriječio njegovo
učešće u ovom obračunu.  
Okrivljeni M.Š. je u odbrani datoj na glavnom pretresu u bitnom ponovio
odbranu koju je dao u istražnom postupku, s tim što je dodao da je u lokalu
sjedio sa J.D.. Sjeća se da je V.S. u lokalu svima govorio „Nabijem te na
kurac“, te da je takve riječi uputio i njemu. Tvrdi  da je prilikom fizičkog
obračuna, kada ga je napao S., od njegovih udaraca S. pao na pod  i nakon što
je S. pao, S. više niko nije udarao. Naveo je da se branio od napada. Još je
pojasnio da ga je S.V. jednom gadjao hamburgerom i da ga je pogodio u lice, a
kada je S. prema njemu krenuo, da ga je S. udario šakom u predjelu ispod vrata
i još jednom u predjelu potiljačnog dijela glave, s tim što nema medicinsku
dokumentaciju o ovim povredama jer nije išao kod ljekara. Naveo je i da se
tuča dešavala kod stola gdje je sjedio, a da je S. prije toga od njega bio
udaljen tri do četiri metra. Tvrdi da nikoga osim S.V.a, kritičnom  prilikom,
nije udarao. Dodao je da je bio bijesan i ponižen u momentu kada ga je S.V.
pogodio hamburgerom, da nikada nije bio na liječenju kod neuropsihijatra, a da
sebe smatra duševno zdravom osobom.  
U završnoj riječi je naveo da u potpunosti prihvata završnu riječ svoga
branioca, da je njegova odbrana potvrdjena i nalazom i mišljenjem vještaka
sudske medicine, koji nalaz i mišljenje pak u potpunosti osporava iskaz
svjedoka-oštećenog S.V.a, svjedoka G. V. i svjedoka R.V..  
Branilac okrivljenog Š.M.a, adv. J.F., koji je postupao po zamjeničkom
punomoćju adv. N.J., u završnoj riječi je zastupao tezu da u postupku nije
utvrdjena odlučna činjenica, tj. da nije odgovoreno na pitanje da li je
povreda koju je oštećeni zadobio u predjelu ispod desnog oka, tj. nagnječina i
razderotina kože ličnog dijela glave, nanijeta pesnicom ili pak nogom. Osim
toga, ukazao je da je svijest njegovog branjenika kritičnom prilikom bila
sužena, usljed nastupanja bijesa, uvrijedjenosti i poniženosti, što je dovelo
do razdraženosti jakog intenziteta. Naveo je i da sud na strani njegovog
branjenika kao olakšavajuće okolnosti mora cijeniti činjenice da se isti nakon
dogadjaja oženio, da ima maloljetno dijete staro 11 mjeseci, da je mlad, da je
izrazio kajanje i želju da se pomiri sa oštećenim.  
Okrivljeni V.P. u odbrani  datoj u istražnom  postupku u bitnom je naveo da je
kritične večeri došao u lokal „L.“ i  kada je ušao primijetio je  gužvu, viku
i svadju. Čuo je gazdu lokala Š. kako opominje V. S. da mu ne uznemirava
goste. Tvrdi da je S. bio u vidno pijanom stanju. Takodje je čuo da je S.
rekao „Ne može meni niko da zabrani da pričam. Kakav ti je ovo gost“, misleći
na M.Š.. Shvatio je da je nešto prethodno bilo izmedju M.Š. i V. S.. U jednom
momentu S. je ustao, primakao se M.Š. i gadjao ga je hamburgerom u lice i
kako je S. bio pijan, pao je preko stola, da bi nastala gužva. Nije mogao
zapaziti da li je izmedju Š.M.a i S.V.a došlo do fizičkog obračuna, jer se sve
brzo izdešavalo.  
Okrivljeni V.P. u odbrani datoj na glavnom pretresu u bitnom je naveo da se
dana 18.02.2007.godine čuo sa M.Š. koji mu je rekao  da se nalazi u lokalu
brze hrane "L." i pozvao ga je da dodje na večeru. Došao je u lokal, a sa M.
za stolom je sjedio  D.J.. U jednom  trenutku  je čuo  S.V.a da govori "Ne
može meni niko da zabrani ovdje da večeram". Siguran je da je S. bio u potpuno
pijanom stanju. Gazda lokala Š. je govorio S.u da mu ne tjera goste iz lokala
i da se lijepo ponaša. S.V. se nalazio za stojećim šankom, u društvu sa R. i
V.G., jedno dva metra udaljen od stola gdje je sjedio. Nije se mogao sjetiti
da je S. njemu ili M.Š. direktno uputio neke pogrdne riječi. U jednom momentu
S. se okrenuo prema stolu za kojim je sjedio zajedno sa M.Š. i uputio je neke
riječi čije se sadržine ne sjeća i zatim je S.V. gadjao hamburgerom Š.M.a.
Pogodio je Š.M.a u lice. Vidio je da je S.V. krenuo u pravcu Š.M.a i da je S.
preko stola pesnicom udario  Š.M.a u predjelu lica. Od inercije zamaha  S. je
pao preko stola. Nije vidio da je S. bilo ko udarao . Tvrdi da se svo vrijeme
nalazio za istim stolom sa Š.M.om, da je od Š.M.a bio udaljen 20 cm, te da
S.V.a nije udario. Naveo je i to da zna da S. često pije i da je agresivan
kada popije. Upoznat na različitosti u odnosu na odbranu datu u istražnom
postupku u bitnom je naveo da je tačno ono što je izjavio na glavnom pretresu,
a da prilikom iznošenja odbrane u istražnom postupku nije bio pripremljen,
obzirom da su ga policijski službenici Uprave policije Ispostava D. priveli iz
Ispostave na saslušanje. Još je pojasnio da ga policijski službenici Ispostave
D. nijesu udarali, niti mu prijetili.  
U završnoj riječi je naveo da nije kriv za krivično djelo koje mu je stavljeno
na teret i predložio je da ga sud oslobodi od optužbe.  
Sud je na glavnom pretresu u dokaznom postupku: saslušao svjedoka-oštećenog V.
S., pročitao iskaz svjedoka V.R. iz istražnog postupka sa zapisnika o
saslušanju svjedoka Ki.br.25/08 od 13.10.2008.godine i sa glavnog pretresa od
12.04.2010.godine, pročitao iskaz svjedoka  V.Š. iz istražnog postupka sa
zapisnika o saslušanju svjedoka Ki.br.25/08 od 14.10.2008.godine i sa glavnog
pretresa od 12.04.2010.godine, pročitao iskaz svjedoka  V. G.a sa glavnog
pretresa od 12.04.2010.godine, pročitao iskaz svjedoka D.J. sa glavnog
pretresa od 15.06.2010.godine, pročitao nalaz i mišljenje vještaka sudske
medicine dr B.B.K.br.305/08 od 31.05.2010.godine i saslušao ovog vještaka,
pročitao izvod iz kaznene evidencije Uprave policije PJ P.
br.11-245/10-751/2-95 od 20.01.2010.godine, izdat na ime okrivljenog M.Š. i
pročitao izvod iz kaznene evidencije Uprave policije  PJ P.
br.11-245/10-751/2-95 od 20.01.2010.godine, izdat na ime okrivljenog V.P.  
Svjedok-oštećeni S.V. u iskazu datom u istražnom postupku u bitnom je naveo da
je tokom februara mjeseca 2007.godine, u večernjim satima, bio u lokalu "L."
zajedno sa drugom Š.V.2. Dok je razgovarao  sa Š.V.2, dva puta mu se Š.M.
obratio riječima da ućuti, da ih pusti da jedu. Tvrdi da mu je nakon ovoga
hamburger pao na pod, pa je naručio  drugi hamburger. Nakon što je Š.V.2
otišao kući, u jednom momentu su ga Š.M. i P.V. oborili na pod i udarali su ga
nogama i rukama.  
Svjedok-oštećeni S.V. u iskazu datom na glavnom pretresu u bitnom je naveo da
je dana 18.02.2007.godine, oko 22,00 - 23,00 časova, zajedno sa drugom Š.V.2,
koji je policajac, ušao u lokal "L." kako bi nešto pojeli. Sjeća se da su
naručili po hamburger i kako je nešto pričao, u jednom momentu Š.M. mu je
rekao "Utišaj malo glas". Na to mu je odgovorio "Slobodno večerajte, nek vam
je prijatno". Š.M. je sjedio za stolom sa J. Ubrzo je njegov drug Š.V.2 izašao
iz lokala, a zatim je vidio da je došao P.V. koji je sjeo sa Š.M.om i J. Tada
mu se pridružio G. V. Hamburger koji je prethodno naručio mu je pao,  pa je
zbog toga naručio drugi hamburger. Prije nego što mu je donijet ovaj drugi
hamburger, sjeća se da mu je Š.M. rekao "Da oćeš da ućutiš više, je li ti
jasno". Odgovorio mu je da mu ne smeta, a nakon toga Š.M. mu je kazao: "Da
ućutiš, da ućutiš". Dok se nalazio licem okrenut prema Š.M.u i P.V.u isti su
nasrnuli na njega, oborili su ga na pod, odmah pored stolice na kojoj je
sjedio i udarali su ga nogama u predjelu glave.  Na nogama su imali obuću s
tim što se nije mogao sjetiti da li su im na nogama bile patike ili cipele.
Š.M. i P.V. su ga udarali jedno dva - tri minuta. Od tih udaraca je zadobio
tjelesne povrede zbog kojih  je kasnije pregledan. Nije se mogao sjetiti da li
su ga udarali pesnicama. Tokom ovog dogadjaja tu su bili prisutni G. V. i
R.V., dok je Š.V.2 - policajac ranije izašao iz lokala. Istakao je da sa
gazdom lokala, koji se zove Š.V., nije imao komunikaciju,  osim što je naručio
dva hamburgera, te da je te noći popio dvije čaše crnog vina zapremine 1 dcl.
Još je naveo da mu je policajac Š.V.2 govorio da izadju iz lokala, da se
valjda Š.V.2 ne bi svadjao sa Š.M. i J., obzirom da je službeno lice, s tim
što te noći nije bio na dužnosti. Nije se mogao precizno izjasniti o poziciji
G. V. u vrijeme kada su ga okrivljeni Š.M. i P.V. napali, a tvrdi da se R.V.
nalazio desno od njega. Naveo je i da okrivljenog Š.M.a i svjedoka Š.V. nije
gađao hamburgerima. Pridružio se krivičnom gonjenju protiv okrivljenih  Š.M.a
i P.V.a i tražio je da se okrivljeni solidarno obavežu da mu na ime naknade
štete isplate iznos od 5.000 eura.  
Svjedok R.V. u iskazu datom u istražnom popstupku u bitnom je naveo da je
tokom februara mjeseca 2007.godine u večernjim satima bio u ugostiteljskom
objektu "L.", zajedno sa drugom G. V. U lokalu je zatekao S.V.a, koji je bio u
društvu sa jednim policajcem, a vidio je da su Š.M. i J.D. sjedjeli za jednim
stolom. U jednom momentu otpočela je prepirka izmedju S.V.a i Š.M.a, odnosno
S. je nešto glasno govorio, a potom je čuo da je Š.M. upozoravao S. da mu
smeta buka i vika. Sjeća se da je S.V. rekao:"Ja imam pravo da pričam kako
hoću". Nedugo zatim u lokal je ušao P.V.. Sa P.V. G.V. je nešto pričao i tada
je Š.M. pitao P.V.a kako mu se zove drug, da bi nakon toga Š.M. ustao i udario
stisnutom pesnicom G. i to u predjelu lica , a zatim i S.V.a, koji je valjda
htio da odbrani G.a. Tvrdi da je S.V. pao na njega, tako da su obojica pali na
pod lokala. Š.M. je prišao i udario je više puta nogom S.V.a dok se ovaj
nalazio na podu. Nije siguran da li je P.V. udarao S.V.a.  
Svjedok R.V. u iskazu datom na glavnom pretresu u bitnom je ponovio iskaz dat
u istražnom postupku, s tim što je za razliku od tog iskaza naveo da nije
vidio da je Š.M. udario stisnutom pesnicom G.a, a ovu razliku pojašnjavao je
time da se dogadjaj  desio prije 3 - 4 godine i da se na glavnom pretresu ne
može sjetiti svih detalja. Ne zna da li se S.V. te noći svadjao sa bilo kim.
Po njegovom mišljenju S.V.  je bio u pijanom stanju. Nije vidio da je S.V.
pogodio hamburgerom okrivljenog Š.M.a u predjelu lica.  
Svjedok G.V. u iskazu datom na glavnom pretresu u bitnom je naveo da je u toku
2007. godine, bio u gradu sa drugom R.V.om  i poslije grada zajedno sa njim je
otišao do lokala "L." , kako bi nešto pojeo. Kada je ušao u lokal vidio je
Š.M.a, P.V.a i S.V.a. Sjeća se da su se tom prilikom Š.M. i S.V. nešto
raspravljali odnosno da je Š.M. ućutkivao S.V.a.  Nakon toga Š.M. je ustao od
stola i krenuo je prema S.V.u. Nalazio se izmedju Š.M.a i S.V.a, okrenut prema
S.u i Š.M. je  krenuo pesnicom da udari S.V.a.  Pošao je da razdvoji  i u tom
razdvajanju njega je Š.M. udario pesnicom u predjelu ispod lijevog oka. Zatim
je vidio da se S.V. nalazi na podu i da ga Š.M. i P.V. udaraju nogama.
Šutirali su ga, a sjeća se da im je na nogama bila obuća.  Tvrdi da je zbog
povrede u predjelu ispod lijevog oka pregledan u Domu zdravlja u D. o čemu
postoji medicinska dokumentacija.  U jednom momentu Š.M. i P.V.  su istrčali
iz lokala. Zajedno sa R.V.om je podigao S.V. sa poda  i tom prilikom S.V.u su
bile vidljive povrede u predjelu lica.  Nije vidio da je S.V. bilo koga gadjao
hamburgerom, niti je primijetio da je isti bio u alkoholisanom stanju.  
Svjedok Š.V. u iskazu datom u istražnom postupku u bitnom je naveo da je tokom
februara mjeseca  2007.godine, u večernjim satima bio u lokalu "L." čiji je
vlasnik. U lokalu je sjedio Š.M.. Prije njega došao je S.V. sa nekim svojim
drugom. Tvrdi da je S. bio u pripitom stanju i nakon što je S.u  pripremio
hamburger koji je ovaj prethodno naručio, čuo je da je S. nešto upućivao M.
Sjeća se da je  Š.M. kazao S.u "Oli me pustit da ovo pojedem", a na ove riječi
S. je  Š.M.a gadjao hamburgerom. Promašio ga je i hamburger je udario u zid.
Sjeća se da je policajac Š.V.2, koji tada nije bio na dužnosti, izveo S.
napolje kako bi ga odveo kući. Medjutim S. se ponovo vratio i kada je ušao u
lokal opet je naručio hamburger. Pripremio mu je hamburger i poslužio ga je,
da bi S. počeo ponovo da provocira Š.M.a. Nije se mogao sjetiti sadržine
riječi ali se sjeća da je Š.M. mirno i uljudno sjedio cijelo vrijeme i molio
je S. da ga ne dira.  U jednom momentu S.V. je ponovo hamburgerom gadjao Š.M.a
i onda je Š.M. "skočio" prema S.u. Došlo je do tuče. Tvrdi da je za par
sekundi sve smirio. Ističe da  P.V. nije imao nikakvog učešća u tuči  osim što
je potrčao da razdvoji. Navodi da je S.u zabranio da dolazi u lokal i da je
Š.M.a, S. do te mjere isprovocirao da ga je ovaj morao udariti.  
Svjedok Š.V. u iskazu datom na glavnom pretresu u bitnom je naveo da je jednom
prilikom, prije nekoliko godina u njegov lokal "L." došao S.V. i da je isti
bio u pripitom stanju. Sjeća se da je S.V. naručio hamburger, da mu je taj
hamburger donio i  ubrzo zatim S. je ovim hamburgerom gadjao u njegovom pravcu
s tim što je hamburger udario u zid, jedno metar od njega. Tvrdi da je nakon
toga u lokal ušao Š.M.. Kada je Š.M. naručio nešto da pojede sa njim je bio
P.V. i još jedan drug. U kafanu je u jednom momentu ušao policajac Š.V.2,
izveo je S.V.a iz lokala i ubrzo se zatim S.V. vratio, dok se policajac Š.V.2
više nije vraćao. Kada se S.V. vratio tražio je da mu se ponovo spremi
hamburger. Spremio je hamburger i uslužio je S.V.a. Sjeća se da je S.V. bio
veoma glasan, da je vikao i u jednom trenutku Š.M. je pitao  S.V.a "Da li mogu
ja ovdje  na miru da večeram?". Nastala je verbalna prepirka i S.V. je
hamburgerom gadjao u pravcu Š.M.a. Ne sjeća se da li ga je pogodio  s tim što
misli da ga nije pogodio. Nastala je gužva i izašao je ispred lokala da zovne
patrolu da razdvoji Š.M.a i S.V.a. Pojasnio je da je vidio da je S.V. fizički
nasrnuo odnosno krenuo u pravcu Š.M.a, na način što je krenuo prema stolu gdje
je bio Š.M., a nakon što je i gadjao hamburgerom Š.M.a. Tvrdi da je S.V.
psovao te noći, ali se nije mogao sjetiti sadržine tih riječi, te da je
pokušavao  da smiri S.V.a.  
Svjedok J.D. u iskazu datom na glavnom pretresu u bitnom je naveo da je prije
dvije - tri godine, bio u gradu u D. i dok je šetao sreo se sa Š.M.om koji mu
je inače drug. Dogovorili su se da podju  nešto da pojedu i otišli su u lokal
brze hrane  "L." . Zajedno sa Š.M.om je sjeo za stolom koji se nalazio lijevo
od ulaznih vrata. Nakon 10 minuta vidio je da je u lokal ušao S.V. sa dva
prijatelja od kojih je jedan bio V., dok je drugi bio  policijski službenik
koji se preziva Š.. S.V. je bio u vidno alkoholisanom stanju, a to je
zaključio po pogledu, licu koje mu je bilo "crno"  i ponašanju.   Sjeća se da
je S. od samog ulaska vikao na sav glas, valjda objašnjavajući neki dogadjaj.
U jednom momentu gazda lokala Š.V. upozorio je S. da se kulturnije ponaša i da
spusti ton glasa.  Takodje su S. upozoravali  i njegovi drugovi. Tvrdi da se
čuo sa P.V.om putem mobilnog telefona i dogovorio se sa njim da dodje. P.V. je
došao nakon dva minuta i sjeo je za stolom za kojim je sjedio sa Š.M.om. Čim
je došao P.V. kazao je "Što je ovo, što se ovo dešava", misleći na ponašanje
S.. Primijetio je da je u jednom momentu policajac Š.2,  koji je došao  u
društvu sa S.em, napustio lokal. Vidio je da je S.V. gadjao hamburgerom u
pravcu šanka. U tom momentu  neko se od njegovog društva, s tim što se nije
mogao izjasniti ko, obratio S.u riječima: "Može li malo tiše?" . Gazda lokala
stavio je S.u da pripremi drugi hamburger. Tvrdi da je S. zatim pažnju
usmjerio ka njemu, Š.M.u i P.V.u. Obraćao se riječima u smislu da se ne miješa
niko u ono što radi.S. je zatim galamio, s tim što misli da njemu i društvu
nije ništa govorio, ali uvijek kada je govorio  gledao je u njihovom pravcu. S
vremena na vrijeme S.V. je šetao kroz lokal i to od šanka do vrata  i nazad.
Sa S.V.om tada je bio momak po imenu V. Kada je gazda Š.V. donio posluženje ,
sjeća se da je Š.M., u jednom momentu kazao S.u: " Sad ako možemo samo malo na
miru ovo da pojedemo". Na to je S.V. odgovorio Š.M.u :"Šta vas boli kurac što
ja radim i što ja vičem". U jednom momentu S.V. je krenuo do šanka, uzeo je
hamburger i gadjao je ovim hamburgerom  u predjelu mjesta gdje je sjedio sa
Š.M.om i P.V.om. Pogodio je Š.M.a u lice. Kada je gadjao hamburgerom, S.V. je
u isti mah krenuo prema mjestu  gdje je sjedio zajedno sa Š.M.om i P.V.om.
Kretanje S.V.a je ukazivalo da će nekoga fizički napasti. Š.M. se ustajući
čistio i nakon toga počinje razmjena udaraca izmedju Š.M.a i S.V.a. Nije vidio
ko je koga prvi udario, a misli da je S.V. prvi udario Š.M.a. Zajedno sa
P.V.om je ustao od stola i okrenuo se prema S. drugu po imenu V., kako bi ga
spriječio da se umiješa u tuču, obzirom da je vidio da je isti bio spreman da
se u ovu tuču umiješa. Stao je ispred V. i vidio je da isti neće da se miješa
u tuču i kada se okrenuo S.V. je bio na podu. Na udaljenosti od tri koraka od
S. bio je Š.M.. Š.M. je mirno stajao i rekao je da idu. P.V.a tada u lokalu
nije vidio i tek ga je vidio kada su izašli ispred lokala. Pojasnio je da nije
vidio da je Š.M. imao bilo kakvu vidljivu povredu, te da je policajac Š.2
prethodno izvodio oštećenog S. ispred kafane. Tvrdi da je u momentu kada je od
momka po imenu V. bio udaljen 10 cm i licem okrenut prema njemu, čuo zvuk
nalik na pad i kada se nakon sekund i po do dvije sekunde okrenuo vidio je da
je S. ležao na podu. Takodje se sjeća da je S. psovao gazdu lokala V.Š. i da
mu je upućivao pogrdne riječi.  
Iz sadržine nalaza i mišljenja vještaka sudske medicine dr B.B.K.br. 305/08 od
31.05.2010. godine, datog na osnovu otpusne liste  sa epikrizom Odjeljenja za
neurohirurgiju  KC CG sa brojem istorije bolesti 3296/182 utvrdjuje se da je
oštećeni S.V. bio jedan dan na bolničkom liječenju i to  18.02.2007.godine, a
zbog povreda glave u vidu nagnječine i razderotine kože ličnog dijela glave u
predjelu ispod desnog oka, potresa mozga, nagnječine kože tjemenog dijela
glave sa obje strane (desne i lijeve strane ) i nagnječine kože potiljačnog
predjela glave. Ove povrede nastale su djelovanjem zamahnute sile kao što je
zamahnuta šaka, zamahnuta noga i sl., s tim što je povreda potiljačnog
predjela glave mogla nastati i prilikom pada i udara ovim dijelom glave o
tvrdu i ravnu podlogu. Iste su nastale kratko vrijeme jedna za drugom, a
povreda u vidu potresa mozga je obična teška tjelesna povreda i u zbiru sa
ostalim navedenim povredama je obična teška tjelesna povreda. Takodje se iz
nalaza i mišljenja ovog vještaka utvrdjuje da su dana  18.02.2007. godine, kod
povrijedjenog G. V. postojale tri povrede glave u vidu nagnječine kože ličnog
dijela glave, ispod lijevog oka i čeonog dijela u predjelu lijeve čeone kvrge,
te i u kosmatom dijelu glave, od kojih su povrede ličnog dijela glave nastale
kratko vrijeme jedna za drugom i u momentu kad je povrijedjeni  prednjim
dijelom glave (ličnim dijelom) bio okrenut ka sili, a povreda kosmatog dijela
glave nastala je nešto prije povreda ličnog dijela glave. Sve su ove povrede
nastale djelovanjem zamahnute tupo-tvrde sile kao što je zamahnuta šaka,
zamahnuta noga i sl. i predstavljaju i pojedinačno i u svom zbiru laku
tjelesnu povredu.  
Na glavnom pretresu vještak sudske medicine dr B.B. je pojasnio da je povreda
u vidu potresa mozga posljedica djelovanja zamahnute tupo-tvrde sile neravne
površine, srednjeg intenziteta djelovanja, koja je djelovala na lični dio
glave, tačnije na predio ispod desnog oka povrijedjenog S.V.a,  a koja je sila
djelovala tom prilikom u jednom navratu od naprijed i više sa desne strane i
lako odozdo, dovodeći do nastajanja rane razderotine kože glave (razaranje
kože), kada se sila kretanja prenijela i na dublje strukture glave, dovodeći
do potresa mozga. Ostale povrede u vidu nagnječina kože tjemenog dijela glave
i potiljačnog dijela glave, posljedica su djelovanja zamahnute tupo-tvrde sile
i mogle su doprinijeti ili potpomognuti nastanak potresa mozga kod
povrijedjenog. Povreda glave u potiljačnom dijelu mogla je nastati i prilikom
pada i udara potiljačnim dijelom glave o kakvu tvrdu i ravnu podlogu, dok su
ostale povrede morale nastati djelovanjem zamahnute tupo-tvrde sile i nijesu
mogle nastati prilikom pada povrijedjenog na tvrdu i ravnu podlogu. Na glavu
povrijedjenog sila je ukupno djelovala najmanje u tri, a najviše u četiri
navrata.  
Sud je cijenio nalaz i mišljenje ovog vještaka pa je isti prihvatio  kao
jasan, stručan i objektivan i dat prema pravilima struke i nauke.  
Iz izvoda iz kaznene evidencije Uprave policije PJ P. br.11-245/10-751/2-95 od
20.01.2010.godine, izdatog na ime okrivljenog M.Š., utvrdjuje se da je isti
osudjivan presudom Osnovnog suda u D. K.br. 81/08 od 08.07.2008.godine zbog
krivičnog djela laka tjelesna povreda iz čl.152 st.2 u vezi st.1 KZ CG na tri
mjeseca zatvora uslovno na jednu godinu.  
Iz izvoda iz kaznene evidencije Uprave policije PJ P. br.11-245/10-751/2-95 od
20.01.2010.godine, izdatog na ime okrivljenog V.P., utvrdjuje se da isti
ranije nije osudjivan.  
Sud je cijenio iskaz svjedoka-oštećenog S.V.a iz istražnog postupka i sa
glavnog pretresa i svjedoka G. V. sa glavnog pretresa, pa je našao da su se
svjedok-oštećeni S.V. u istražnom postupku i na glavnom pretresu i svjedok
G.V. na glavnom pretresu istinito, jasno i odredjeno izjasnili o činjenicama
važnim za ovu krivičnu stvar. Naime, iskazi ovih svjedoka u potpunosti su
saglasni sa nalazom i mišljenjem vještaka sudske medicine dr B.B.K.br.305/08
od 31.05.2010.godine i pojašnjenjem ovog vještaka sa glavnog pretresa. Da je
svjedok G. V. govorio istinu sud je utvrdio i iz kontrolne činjenice. Naime,
svjedok G. V. je naveo da ga je okrivljeni Š.M. udario pesnicom u predjelu
ispod lijevog oka, a upravo iz nalaza i mišljenja vještaka sudske medicine dr
B.B. se utvrdjuje da je ovaj svjedok, izmedju ostalog, dana 18.02.2007.godine
zadobio povredu u vidu nagnječine kože ličnog dijela glave ispod lijevog oka,
koja je nastala djelovanjem zamahnute tupo-tvrde sile, kao što je zamahnuta
šaka i sl., a u poziciji kada je ličnim dijelom glave bio okrenut ka sili koja
je djelovala.  
Sud nije prihvatio iskaz svjedoka R.V., obzirom da je ovaj svjedok pokazao
nepouzdanost, jer se u istražnom postupku izjasnio da je okrivljeni Š.M.
udario stisnutom pesnicom G. V., a na glavnom pretresu je kazao da nije vidio
da je okrivljeni Š.M. udario stisnutom pesnicom G. V.. Zbog toga ni u ostalom
dijelu ovakav iskaz svjedoka nije mogao poslužiti za nesumnjivo utvrdjivanje
činjenica.  
Sud je cijenio iskaz svjedoka Š.V. iz istražnog postupka i sa glavnog pretresa
i J.D. sa glavnog pretresa, pa iste nije prihvatio. Naime, iskaz svjedoka Š.V.
iz istražnog postupka je protivrječan iskazu ovog svjedoka sa glavnog
pretresa, a ovo s toga što ovaj svjedok u istražnom postupku navodi da je
oštećeni S.V. dva puta gadjao hamburgerom okrivljenog Š.M.a, a na glavnom
pretresu je naveo da je oštećeni S.V. prvi put hamburgerom gadjao u njegovom
pravcu, a drugi put u pravcu okrivljenog Š.M.a. Takodje, ovaj svjedok navodi
na glavnom pretresu da je vidio da je oštećeni S.V. fizički nasrnuo u pravcu
okrivljenog Š.M.a, na način što je krenuo prema stolu okrivljenog Š.M.a, nakon
što je oštećeni S.V. prethodno gadjao hamburgerom okrivljenog Š.M.a, dok u
iskazu datom u istražnom postupku navodi da je oštećeni S.V. hamgurgerom
ponovo gadjao okrivljenog Š.M.a i onda je okrivljeni  Š.M. "skočio" prema
oštećenom S.V.u i došlo je do tuče. Dakle, svjedok Š.V. potpuno protivrječno u
istrazi i na glavnom pretresu predstavlja učešće okrivljenog Š.M.a i oštećenog
S.V.a i njihovo kretanje. Svjedok Š.V. u iskazu datom u istražnom postupku
navodi da okrivljeni P.V. nije imao nikakvog učešća u tuči osim što je potrčao
da razdvoji, a svjedok oštećeni S.V. je izričit da su ga okrivljeni Š.M. i
P.V. nakon što su ga oborili na pod, udarali nogama, što potvrdjuje i svjedok
G. V. koji je vidio da su okrivljeni Š.M. i P.V. udarali nogama oštećenog S.
dok se nalazio na podu.  Da je svjedok J.D. neistinito predstavio dogadjaj sud
je utvrdio iz toga što ovaj svjedok navodi da je oštećeni S.V. hamburgerom
pogodio okrivljenog Š.M.a u lice, te da je oštećeni S.V. u isti mah krenuo
prema okrivljenom Š.M.u, kada je došlo do razmjene udaraca izmedju oštećenog
S.V.a i okrivljenog Š.M.a i da se on okrenuo prema licu po imenu V. da bi čuo
zvuk nalik na pad i zatim se nakon sekund i po do dvije sekunde okrenuo i
vidio je da oštećeni S.V. leži na podu, a da je okrivljeni  Š.M. na tri koraka
od oštećenog S.V.a,  pri tom ne vidjevši u lokalu okrivljenog P.V.a, pa je
nelogično kako ovaj svjedok obzirom da je bio kako i sam kaže na 10 cm od lica
po imenu V., a to je G.V., nije vidio momenat kada je G. V. bio udaren
pesnicom od strane okrivljenog Š.M.a, što navodi svjedok G. V., a koja povreda
svjedoka G. V. je konstatovana i opisana u nalazu i mišljenju vještaka sudske
medicine dr B.B., baš u predjelu lijevog oka - nagnječina kože ličnog dijela
glave ispod lijevog oka, uz opredjeljenje da je ista nastala  djelovanjem
zamahnute tupo-tvrde sile kao što je zamahnuta šaka i sl. Osim toga, svjedok-
oštećeni S.V. i svjedok G. V. u iskazima navode da su okrivljeni Š.M. i P.V.
udarali nogama oštećenog S.V.a dok se nalazio na podu, što je u skladu sa
nalazom i mišljenjem vještaka sudske medicine dr B.B. i pojašnjenjem ovog
vještaka sa glavnog pretresa, jer ovaj vještak potvrdjuje da je na glavu
oštećenog S.V.a  sila djelovala u najmanje tri, a najviše četiri navrata, čime
je opovrgnuto kazivanje svjedoka J.D.a da je vidio da je oštećeni S.V. ležao
na podu, a da je okrivljeni Š.M. na tri koraka od oštećenog, pri tom
nevidjevši u lokalu okrivljenog P.V.a, dakle, da nije vidio da je oštećenog
S.V.a bilo ko udarao dok je oštećeni bio na podu, iako se okrenuo kako sam
kaže nakon najviše dvije sekunde od kada je čuo zvuk nalik na pad.  
Na osnovu naprijed izložene činjenične gradje, koja proizilazi iz sadržine
dokaza provedenih na glavnom pretresu, ovaj sud je nesumnjivo zaključio da su
okrivljeni  M.Š. i V.P., kao saizvršioci  izvršili krivično djelo teška
tjelesna povreda iz čl.151 st.1  KZ u vezi čl. 23 st. 2 KZ. Naime, okrivljeni
M.Š. i V.P. su dana 18.02.2007. godine u D., u lokalu "L." teško tjelesno
povrijedili  oštećenog S.V.a, na način što su nakon kraće prepirke, a pošto su
ga oborili na pod zadali mu više udaraca nogama u predjelu glave, nanoseći mu
tešku tjelesnu povredu u vidu potresa mozga, nagnječine kože  obije strane
tjemenog dijela glave i u potiljačnom predjelu glave i nagnječinu  i
razderotinu kože  ličnog dijela glave ispod desnog oka.  
Sve naprijed navedene činjenice utvrdjene su iz iskaza svjedoka-oštećenog
S.V.a, svjedoka G. V., nalaza i mišljenja vještaka sudske medicine dr B.B.i
pojašnjenja ovog vještaka sa glavnog pretresa.  
Iz iskaza svjedoka oštećenog S.V.a utvrdjuje se da je kritičnog dana došao u
lokal "L." u D., zajedno sa drugom, te da mu je okrivljeni Š.M. rekao da utiša
malo glas. Na to je okrivljenom Š.M.u koji je sjedio za stolom sa J.D. rekao
:"Slobodno večerajte nek vam je prijatno". Ubrzo je u lokal došao i okrivljeni
P.V., dok je njegov drug sa kojim je došao, otišao iz lokala. Pridružio mu se
G. V. U jednom momentu okrivljeni Š.M. je počeo da ga ućutkuje, da bi
okrivljeni Š.M. i P.V. nasrnuli na njega, oborili ga na pod i udarali ga
nogama u predjelu glave. Od tih udaraca je zadobio povrede zbog kojih je
kasnije pregledan. I svjedok G. V. u iskazu datom na glavnom pretresu u
pogledu odlučnih činjenica na isti način predstavlja dogadjaj. Naime, i iz
iskaza ovog svjedoka utvrdjuje se da je okrivljeni Š.M. nešto ućutkivao
oštećenog S.V.a, da je nakon toga okrivljeni Š.M. ustao od stola i krenuo u
pravcu oštećenog, da je okrivljeni Š.M. zamahnuo da udari pesnicom oštećenog,
ali je tom prilikom udario njega u predjelu ispod lijevog oka, nakon čega je
vidio da se oštećeni S.V. nalazi na podu, a da oštećenog S.V.a okrivljeni Š.M.
i P.V. udaraju nogama.  
Tom prilikom od više udaraca koje su oštećenom zadali nogama okrivljeni Š.M. i
P.V., oštećeni je zadobio tešku tjelesnu povredu vidu potresa mozga,
nagnječine kože  obije strane tjemenog dijela glave i u potiljačnom predjelu
glave i nagnječinu  i razderotinu kože  ličnog dijela glave ispod desnog oka,
što se utvrdjuje iz nalaza i mišljenja i pojašnjenja vještaka sudske medicine
dr B.B. sa glavnog pretresa. Pri tom, iskazi svjedoka-oštećenog S.V.a i
svjedoka G. V. u pogledu mehanizma i načina nastanka predmetne teške tjelesne
povrede imaju podršku u nalazu i mišljenju vještaka sudske medicine dr B.B., i
pojašnjenju ovog vještaka sa glavnog pretresa, jer se vještak sudske medicine
dr B.B. izjasnio da je na oštećenog sila djelovala u najmanje tri, a najviše
četiri navrata, a povrede su nastale djelovanjem zamahnute tupo-tvrde sile kao
što je između ostalog, zamahnuta noga i sl. s tim što je povreda potiljačnog
predjela glave mogla nastati i prilikom pada i udara ovim dijelom glave o
tvrdu i ravnu podlogu. Povreda u vidu potresa mozga nastala je djelovanjem
zamahnute tupo-tvrde sile neravne površine srednjeg intenziteta djelovanja,
koja je djelovala na lični dio glave, tj. predio ispod desnog oka oštećenog
S.V.a, s tim što je prethodno ova sila dovela do razaranja kože,  a zatim se
sila kretanja prenijela i na dublje strukture glave dovodeći do potresa mozga.
Takodje se iz nalaza i mišljenja vještaka sudske medicine , na osnovu pregleda
i bolničkog liječenja oštećenog S.V.a  i svjedoka G. V. utvrdjuje da se ovaj
dogadjaj desio dana 18.02.2007.godine što predstavlja vrijeme izvršenja
krivičnog djela.  
Sve ovo ukazuje da su okrivljeni Š.M. i P.V. oštećenog S.V.a oborili na pod i
zadali mu više udaraca nogama u predjelu glave, kada su mu i nanijeli opisanu
tešku tjelesnu povredu.  
Imajući u vidu naprijed navedeno  sud je utvrdio da su odbrane okrivljenih
Š.M.a i P.V.a neistinite  i sračunato date u cilju izbjegavanja krivično-
pravne odgovornosti. Ovo posebno iz razloga što je okrivljeni P.V. u odbrani
datoj u istražnom postupku naveo da je oštećeni S., pošto je gadjao
hamburgerom  u lice okrivljenog Š.M.a, pao preko stola, te da nije vidio  da
li je izmedju okrivljenog  Š.M.a i oštećenog  S.V.a  došlo do fizičkog
obračuna jer se sve dešavalo veoma brzo, da bi u odbrani datoj na glavnom
pretresu  naveo da je vidio da je, nakon što je oštećeni S.V. pogodio
okrivljenog Š.M.a hamburgerom u lice, oštećeni S. krenuo u pravcu okrivljenog
Š.M.a i da je oštećeni S. preko stola udario pesnicom okrivljenog Š.M. u
predjelu lica, da bi od inercije zamaha oštećeni S. pao preko stola tvrdeći da
nije vidio da je oštećenog S. bilo ko udario.  Ovakvi navodi  odbrane
okrivljenog P.V.a su protivrječni. Uz to su i nelogični, jer okrivljeni P.V.
navodi da je bio udaljen od okrivljenog Š.M. 20 cm, pa samim tim i u centru
zbivanja, a da nije vidio da je oštećenog S. bilo ko udario, a nesporno  je da
je oštećeni kritičnom prilikom zadobio povrede u vidu  potresa mozga,
nagnječine kože  obije strane tjemenog dijela glave i u potiljačnom predjelu
glave i nagnječinu  i razderotinu kože  ličnog dijela glave ispod desnog oka,
koje povrede su posljedica dejstva sile u najmanje tri, a najviše četiri
navrata. Okrivljeni P.V. u odbrani  negira da je udarao oštećenog, a takvu
njegovu tvrdnju u cjelosti  obesnažuju  iskaz svjedoka oštećenog S.V.a i iskaz
svjedoka G. V..  Takodje i okrivljeni  Š.M.  u odbrani datoj u istražnom
postupku navodi da ga je oštećeni S. hamburgerom pogodio u lice, te da je
oštećeni krenuo da se fizički obračuna zbog čega je kako sam kaže čini mu se
šakom udario oštećenog S. u predjelu lica, zadajući mu možda još koji udarac
od čega je oštećeni pao na pod, te da oštećenog pošto je pao na pod, više nije
udarao. Na glavnom pretresu u odbrani  pak  dodaje činjenicu koju nije iznosio
u odbrani datoj u istražnom postupku tj.  da ga je oštećeni S.V. udario šakom
u predjelu ispod vrata i još jednom u predjelu potiljačnog dijela glave s tim
što o tim povredama  nema medicinsku dokumentaciju  jer nije išao kod ljekara.
Ovakve odbrane okrivljenog Š.M.a u potpunosti su obesnažene iskazom svjedoka
oštećenog S.V.a i svjedoka G. V.. Iz njihovih iskaza  nesporno je utvrdjeno da
su okrivljeni Š.M. i P.V. oborili  oštećenog S.V.a na pod i zadali mu više
udaraca nogama u predjelu glave.  Pri tom,  okrivljeni Š.M. je prethodno
pesnicom udario svjedoka G. V. u predjelu ispod lijevog oka, što se utvrdjuje
iz iskaza svjedoka G. V. i nalaza i mišljenja vještaka sudske medicine dr
B.B., a što dodatno kompromituje odbranu okrivljenog Š.M.a, jer ovaj
okrivljeni  u odbrani datoj na glavnom pretresu negira da je bilo koga udario
osim oštećenog  S.V.a.  Okrivljeni Š.M. i P.V. u odbranama tvrde da je
oštećeni S.V. prethodno pogodio okrivljenog Š.M.a hamburgerom u lice.  I to je
za sud neprihvatljivo  obzirom da svjedok  G. V. nije vidio da je oštećeni
S.V. pogodio hamburgerom okrivljenog Š.M.a, a što bi u svakom slučaju morao
vidjeti zbog pozicije gdje se kritičnom prilikom nalazio.  
Obzirom da su okrivljeni Š.M. i P.V. uzeli učešća u radnji izvršenja
krivičnog djela teška tjelesna povreda  iz čl.151 st.1 KZ, a na način kako je
to prethodno utvrdjeno, budući da su nesporno  oštećenom S.V.u zadali više
udaraca nogama u predjelu glave, a pošto su ga oborili na pod, to su isti
svojim radnjama nesumnjivo pokazali zajedništvo i svijest o zajedničkom
djelovanju na ostvarivanju bića krivičnog djela teška tjelesna povreda iz
čl.151 st.1 KZ. Dakle, kod obojice okrivljenih je postojao jedinstveni
umišljaj da tuku oštećenog, a time i na htjenje nastupanja zabranjene
posljedice. Samim tim, sud izvodi zaključak da su u konkretnom slučaju
okrivljeni Š.M. i P.V. postupali kao saizvršioci u smislu čl.23 st.2 KZ. Bez
uticaja na odluku suda bila je činjenica da nije bilo moguće utvrditi koji je
od okrivljenih oštečenom zadao udarac nogom koji je doveo do nastanka teške
tjelesne povrede.  
Zbog toga sud utvrdjuje da su okrivljeni kao saizvršioci izvršili krivično
djelo teška tjelesna povreda iz čl.151 st.1 KZ u vezi čl.23 st.2 KZ.  
Cijeneći prishički odnos okrivljenih Š.M.a i P.V.a prema izvršenom krivičnom
djelu, sud je našao da su okrivljeni postupajući na naprijed opisani način
krivično djelo izvršili sa direktnim umišljajem tj.bili su svjesni svog djela
i htjeli su njegovo izvršenje, što ih sve čini krivim.  
Sud je odbio predlog branioca okrivljenog Š.M.a i okrivljenog Š.M.a da se u
dokaznom postupku provede vještačenje okrivljenog Š.M.a po vještaku
neuropsihijatru čiji bi zadatak bio da se izjasni o tome da li je okrivljeni
Š.M. u vrijeme izvršenja krivičnog djela bio sposoban da shvati značaj svog
djela i da upravlja svojim postupcima, da li mu je ta sposobnost bila
smanjena, te da li se okrivljeni Š.M. nalazio u stanju jake razdraženosti,
obzirom da je činjenično stanje bilo u dovoljnoj mjeri utvrđeno, a provođenje
ovog dokaza vodilo je nepotrebnom odugovlačenju postupka. Ovakvo vještačenje
bilo je suvišno obzirom da je i sam okrivljeni Š.M. za sebe tvrdio da je
duševno zdrava osoba, nijesu ponuđeni materijalni dokazi koji bi dovodili u
sumnju njegovu uračunljivost, a sud nije prihvatio odbranu ovog okrivljenog da
je bio pogođen hamburgerom, napadnut  i teško uvrijeđen od strane oštećenog,
što bi eventualno da je bilo tako, a nije, bio povod za neuropsihijatrijsko
vještačenje ovog okrivljenog.  
Sud je prilikom odlučivanja o kazni, imao u vidu sve okolnosti na strani
okrivljenih, koje utiču da kazna bude manja ili veća u smislu člana 42 KZ, pa
je od olakšavajućih okolnosti, na strani okrivljenog Š.M.a cijenio njegovu
mladost, da se nakon izvršenja krivičnog djela oženio, te da je postao otac
jednog djeteta i znatan protek vremena od počinjenog krivičnog djela, a na
strani okrivljenog P.V.a njegovu mladost, znatan protek vremena od počinjenog
krivičnog djela  i neosudjivanost, što je utvrdjeno iz citiranog izvoda iz
kaznene evidencije izdatog za okrivljenog P.V.a,  a od otežavajućih okolnosti
na strani okrivljenog Š.M.a da je osudjivan presudom Osnovnog suda u
Danilovgradu K.br. 81/08 od 08.07.2008.godine zbog krivičog djela laka
tjelesna povreda iz čl. 152 st. 2 u vezi st. 1 KZ CG na tri mjeseca zatvora
uslovno na jednu godinu, a što je utvrdjeno iz citiranog izvoda iz kaznene
evidencije izdatog za okrivljenog Š.M.a, dok na strani okrivljenog P.V.a nije
bilo otežavajućih okolnosti. Zbog toga je  sud okrivljenom Š.M.u izrekao kaznu
zatvora u trajanju od 4 (četiri) mjeseca, a okrivljenom P.V.u kaznu zatvora u
trajanju od 2 (dva) mjeseca, utvrdjujući navedene olakšavajuće okolnosti na
strani okrivljenih kao naročito olakšavajuće okolnosti u smislu čl.45 KZ, a
cijeneći da iste daju osnova da se okrivljenima izrekne kazna ispod zakonskog
minimuma, a u okviru granica propisanih čl. 46 KZ, te da se ublaženim kaznama
može postići svrha kažnjavanja iz čl.32 KZ i na taj način dovoljno uticati na
okrivljene da ubuduće ne vrše ista ili slična krivična djela, a u okviru opšte
svrhe propisivanja i izricanja krivičnih sankcija iz čl.4 st.2 KZ.  
Obzirom da su okrivljeni Š.M. i P.V. oglašeni krivim za navedeno krivično
djelo, sud  ih je osnovom člana 226 i 229 ZKP-a obavezao  da solidarno na ime
troškova krivičnog postupka  plate ovom sudu iznos od 99,00 eura, a koji
troškovi predstavljaju iznos nagrade koja je odmjerena za rad vještaka dr
B.B., kao i da po osnovu paušala svaki pojedinačno plati iznos od 30,00 eura,
a koji paušal je odredjen shodno složenosti  i trajanju postupka uz ocjenu
imovinskih prilika  okrivljenih. Naprijed navedene troškove  okrivljeni su
dužni platiti u roku od 15 dana po pravosnažnosti  ove presude.  
Na osnovu čl.239 st.2 ZKP-a oštećeni S.V. je radi ostvarivanja imovinsko
pravnog zahtjeva  upućen na parnični postupka obzirom da podaci  iz krivičnog
postupka nijesu pružali pouzdan osnov ni za potpuno  ni za djelimično
presudjenje, a njihovo pribavljanje je vodilo znatnom odugovlačenju postupka.  
Na osnovu izloženog, a primjenom čl.374 ZKP-a, odlučeno je kao u izreci.  
ZAPISNIČAR,
SUDIJA,
Ana Ivanović, s.r
Vladimir Novović, s.r  
PRAVNA POUKA: Protiv ove presude može se izjaviti žalba u roku od 8 dana od
dana prijema pismenog otpravka Višem sudu u P., a preko ovog suda.  