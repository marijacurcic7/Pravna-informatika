OSNOVNI SUD U DANILOVGRADU
K.br. 132/09
Dana 07.07.2011.godine 
U IME NARODA
OSNOVNI SUD U DANILOVGRADU kao prvostepeni krivični, u vijeću sastavljenom
od sudije Vladimira Novovića, kao predsjednika vijeća i sudija porotnika
Branka Mićanovića i Miodraga Radulovića, kao članova vijeća, uz učešće Ane
Ivanović, kao zapisničara, u krivičnom predmetu okrivljene K.N. - N. iz N.,
zbog krivičnog djela napad na službeno lice u vršenju službene dužnosti iz
čl.376 st.3 u vezi st.1 KZ, po optužnici Osnovnog državnog tužilaštva iz
Podgorice Kt.br.1803/08 od 14.04.2009.godine, koju je na glavnom pretresu
zastupala Snežana Šišević, zamjenik ODT-a iz Podgorice, nakon održanog glavnog
i javnog pretresa, u prisustvu zastupnika optužbe i okrivljene, dana
07.07.2011.godine, donio je dana 07.07.2011.godine i istog dana javno objavio  
P R E S U D U
Okrivljena K.N.-N., od oca B. i majke N.2, rodjene Š., rodjena
10.02.1988.godine u N., sa mjestom prebivališta u N. - naselje Ž. br...,
državljanin Crne Gore, student, pismena, nezaposlena, neudata, srednjeg
imovnog stanja, neosudjivana  
Kriva je
Što je:  
Dana 24.10.2008.godine, oko 19,00 časova, u prostorijama I.z. u S., opština
D., napala službeno lice u vršenju službene dužnosti oštećenu D.I. - radnika
obezbjedjenja Z., na način što je kada je oštećena sprječavala da napusti
kancelariju povlačeći je za ruku, istu više puta udarila stisnutom pesnicom u
predjelu glave, a zatim je oborila na pod, nanoseći joj laku tjelesnu povredu
u vidu nagnječenja lica u jagodično gornjoviličnom predjelu sa lijeve strane i
razderinu sa krvavljenjem u predjelu desni izmedju prvog i drugog gornjeg
lijevog sjekutića,  
- čime je počinila krivično djelo napad na službeno lice u vršenju službene
dužnosti iz čl.376 st.2 u vezi st.1 KZ.  
Pa sud okrivljenoj primjenom citiranog zakonskog propisa te čl. 4, 5, 36, 42,
52, 53 i 54 KZ i čl. 199, 202 i 364 ZKP-a  i z r i č e  
USLOVNU OSUDU
Kojom joj utvrdjuje kaznu zatvora u trajanju od 3 (tri)  mjeseca i istovremeno
odredjuje da se ista neće izvršiti ako okrivljena za vrijeme od 2 (dvije)
godine po pravosnažnosti presude ne učini novo krivično djelo.  
Dužna je okrivljena da na ime troškova krivičnog postupka uplati ovom sudu
iznos od 115,50 eura i po osnovu paušala  iznos od 30,00 eura, a  sve u roku
od 15 dana po pravosnažnosti presude.  
O b r a z l o ž e nj e
Optužnicom Osnovnog državnog tužilaštva iz Podgorice Kt.br.1803/08 od
14.04.2009.godine, okrivljenoj K.N.-N. stavljeno je na teret izvršenje
krivičnog djela napad na službeno lice u vršenju službene dužnosti iz čl.376
st.3 u vezi st.1 KZ. Zastupnik optužbe je u završnoj riječi izmijenio
činjenični opis krivičnog djela iz optužnice, na način kako je to navedeno u
izreci presude, kao i pravnu kvalifikaciju, stavljajući okrivljenoj na teret
izvršenje krivičnog djela napad na službeno lice u vršenju službene dužnosti
iz čl.376 st.2 u vezi st.1 KZ. Predložio je da sud okrivljenu oglasi krivom i
osudi po zakonu.  
Okrivljena K.N.-N. u odbrani datoj u istražnom postupku i na glavnom pretresu
u bitnom je navela da se dana 24.10.2008.godine, oko 19,00 časova, nalazila u
prostorijama za zadržavanje u I.z. u S., kao pritvoreno lice, kada se i
posvadjala sa pritvorenicom D.M., sa kojom je bila zajedno u sobi. Pozvala je
oštećenu komandirku D.I. i zatražila premještaj iz te sobe, koja je zatim
odvela do prostorije gdje borave službena lica. Tvrdi da joj je oštećena D.I.
naložila da napiše izjavu o tome šta se dogodilo izmedju nje i M.D.. Prilikom
pisanja izjave, ona je sjedjela za stolom, dok se oštećena D.I. nalazila iznad
nje. Kako je čula buku iz susjedne sobe i prozivanje upućeno od strane M.D.,
ustala je sa namjerom kako bi je udaljili od nje. Tada je oštećena D.I.
uhvatila za ruku, a zatim i ošamarila, pri tom je vrijedjajući, izmedju
ostalog i po nacionalnoj osnovi, nakon čega je ona oštećenu u afektu udarila
nekoliko puta rukama. Dodala je da se u ovoj prostoriji nalazi video nadzor. U
završnoj riječi je izrazila žaljenje zbog kritičnog dogadjaja.  
Sud je na glavnom pretresu u dokaznom postupku pročitao iskaz svjedoka-
oštećene D.I. sa zapisnika o saslušanju svjedoka Kri.br.08/1253 od
01.12.2008.godine i sa glavnog pretresa od 23.03.2011.godine, saslušao
svjedoka P.M., pročitao iskaz svjedoka I.M. sa zapisnika o saslušanju svjedoka
Kri.br.08/1253 od 01.12.2008.godine, pročitao dopis Z. IZ-N/2341/211 od
29.03.2011.godine, pročitao nalaz i mišljenje vještaka sudske medicine prof.
dr D.Č. Kri.br.08/1253 od 27.12.2008.godine i pročitao izvod iz kaznene
evidencije Uprave policije PJ N. br.1573 od 30.08.2010.godine, izdat na ime
okrivljene.  
Svjedok-oštećena D.I. u iskazu datom u istražnom postupku i na glavnom
pretresu u bitnom je navela da je dana 24.10.2008.godine, radila na poslovima
radnika obezbjedjenja u I.z. u S.. Negdje oko 19 časova ona i njena koleginica
P.M. zatekli su okrivljenu K.N. na podu pritvorske prostorije kako se
sukobljava sa M.D.. Odvele su okrivljenu u prostoriju namijenjenu za boravak
službenica I.z., kako bi ista napisala izjavu o njenoj svadji sa M.D.. Njena
koleginica P.M. je otišla u pritvorsku ćeliju gdje se nalazila M.D., kako bi i
od nje uzela izjavu. Zatim je njen šef I.M. otišao u svoju kancelariju, koja
se nalazila na donjem spratu, pa je ostala sama u prostoriji sa okrivljenom.
Kada je okrivljena čula M.D. kako je rekla da neće da napiše izjavu, jer
smatra da ništa nije kriva, krenula je da izlazi iz prostorije. Povukla je za
ruku okrivljenu i kazala joj je da sačeka, a iz razloga da se okrivljena ne bi
sukobila sa M.D.. Na to je okrivljena počela da psuje, a zatim je i udarila
pesnicom u predjelu usta i lijeve strane lica. Potom je okrivljena ponovo
pokušala da je udari pesnicom, ali se ona odmakla, pa je okrivljena zakačila u
predjelu zuba, nakon čega su obije pale na pod. Zatim je okrivljena udarila
još nekoliko puta pesnicom u predjelu glave i vrata. Nakon toga, u kancelariju
je ušla njena koleginica P.M. koja ih je razdvojila. Tvrdi da okrivljenu nije
psovala, niti vrijedjala. Nije se pridružila krivičnom gonjenju protiv
okrivljene, niti je postavila imovinsko-pravni zahtjev.  
Svjedok P.M. u iskazu datom na glavnom pretresu u bitnom je navela da se
kritičnom prilikom nalazila na poslu kao radnik obezbjedjenja u I.z.. Negdje
oko 18,50 časova, došlo je do svadje izmedju okrivljene i drugih pritvorenica
u pritvorskoj sobi. Izvela je okrivljenu iz sobe, povela je do kancelarije i
tamo je ostavila sa koleginicom oštećenom D.I.. Zatim je pošla do pritvorske
sobe, kako bi uzela izjave od drugih pritvorenica. U jednom trenutku čula je
vrisku, koja je dopirala iz kancelarije gdje su bile D.I. i okrivljena.
Uputila se prema toj kancelariji i dok je prilazila čula je riječi D.I.
"Spusti ruke N., spusti ruke". Kada je ušla u prostoriju vidjela je da
oštećenoj D.I. toči krv iz nosa i iz usta. Tvrdi da je zatim okrivljenu
odmakla od oštećene.  
Svjedok I.M. u iskazu je u bitnom naveo da nije prisustvovao kritičnom
dogadjaju, te da je o tome upoznat od strane D.I.. Tvrdi da ga je D.I.
naknadno obavijestila da je preduzimala službenu radnju sprječavanja
okrivljene da napusti kancelariju, iz razloga jer je ista htjela da se uputi u
pravcu sobe u kojoj se nalazila M.D., sa kojom se prethodno posvadjala.  
Iz dopisa Z.-a IZ-N/2341/211 od 29.03.2011.godine utvrdjuje se da ovaj organ
ne posjeduje video zapis predmetnog dogadjaja.  
Iz sadržine nalaza i mišljenja vještaka sudske medicine prof. dr D.Č.
Kri.br.08/1253 od 27.12.2008.godine utvrdjuje se da je dana 24.10.2008.godine
i 25.10.2008.godine oštećena D.I. pregledana i rendgenski snimana od strane
ljekara specijalista KC CG. Vještak je mišljenja da je oštećena D.I. kritičnom
prilikom zadobila laku tjelesnu povredu u vidu nagnječenja lica u jagodično
gornjoviličnom predjelu sa lijeve strane i razderinu sa krvavljenjem u
predjelu desni izmedju prvog i drugog gornjeg lijevog sjekutića. Navedene
povrede nastale su  jednokratnim ili dvokratnim djelovanjem tupine zamahnutog
mehaničkog orudja, gdje spada i šaka stisnuta u pesnicu, obuveno stopalo i
druga tupa sredstva.  
Sud je cijenio nalaz i mišljenje ovog vještaka, pa je isti prihvatio kao
jasan, stručan i objektivan i dat prema pravilima struke i nauke, a na koji ni
stranke nijesu imale primjedbi.  
Iz izvoda iz kaznene evidencije Uprave policije PJ N. br. 1573 od
30.08.2010.godine, izdatog na ime okrivljene K.N., utvrdjuje se da ista ranije
nije osudjivana.  
Sud je cijenio iskaze svjedoka-oštećene D.I. i svjedoka P.M., pa je našao da
su se iste jasno, precizno, odredjeno i istinito izjašnjavale o činjenicama
važnim za ovu krivičnu stvar. Iskazi ovih svjedoka su medjusobno saglasni, a u
potpunosti korespondiraju i sa nalazom i mišljenjem vještaka sudske medicine
prof. dr D.Č. Kri.br.08/1253 od 27.12.2008.godine. Zbog toga im sud poklanja
punu vjeru.  
Sud je cijenio i iskaz svjedoka I.M., pa je našao da se isti objektivno i
istinito izjašnjavao o činjenicama koje su mu poznate, ne upuštajući se pri
tom u izjašnjavanje o činjenicama koje mu nijesu poznate.  
Na osnovu naprijed izložene činjenične gradje, koja proizilazi iz sadržine
dokaza provedenih na glavnom pretresu, ovaj sud je nesumnjivo zaključio da su
se u radnjama okrivljene stekla sva obilježja bića krivičnog djela napad na
službeno lice  u vršenju službene dužnosti iz čl.376 st.2 u vezi st.1 KZ.
Naime, okrivljena je dana 24.10.2008.godine, oko 19,00 časova, u prostorijama
I.z. u S., opština D., napala službeno lice u vršenju službene dužnosti
oštećenu D.I. - radnika obezbjedjenja Z.-a, na način što je kada je oštećena
sprječavala da napusti kancelariju povlačeći je za ruku, istu više puta
udarila stisnutom pesnicom u predjelu glave, a zatim je oborila na pod,
nanoseći joj laku tjelesnu povredu u vidu nagnječenja lica u jagodično
gornjoviličnom predjelu sa lijeve strane i razderinu sa krvavljenjem u
predjelu desni izmedju prvog i drugog gornjeg lijevog sjekutića.  
Sve naprijed navedene činjenice utvrdjene su iz dokaza provedenih na glavnom
pretresu, a prije svega iz iskaza svjedoka – oštećene D.I., svjedoka P.M. i
nalaza i mišljenja vještaka sudske medicine prof.dr D.Č. Kri.br.08/1253 od
27.12.2008.godine.  
Iz iskaza svjedoka-oštećene D.I. i svjedoka P.M., utvrdjuje se da su iste dana
24.10.2008.godine, kao radnice obezbjedjenja u Z.-u bile na poslu u I.z.. Oko
19,00 časova zatekle su okrivljenu, koja se u pritvorskoj ćeliji sukobljavala
sa M.D.. Okrivljenu su odvele u kancelariju kako bi dala izjavu, a zatim je
P.M. pošla u pritvorsku ćeliju radi uzimanja izjave od druge pritvorenice.
Dalje se iz iskaza svjedoka-oštećene D.I. utvrdjuje da je u jednom momentu
okrivljena čula M.D., da je krenula da izlazi iz kancelarije, pa je oštećena
povukla za ruku okrivljenu, kako bi je spriječila da napusti kancelariju i
kazala joj je da sačeka, na što je okrivljena reagovala tako što je oštećenu
udarila pesnicom u predjelu usta i lijeve strane lica. Potom je okrivljena
ponovo udarila pesnicom oštećenu, na način što je zakačila pesnicom u predjelu
zuba, nakon čega su pale na pod. Zatim je u kancelariju ušla njena koleginica
P.M. koja ih je razdvojila. Takodje i svjedok P.M. u pogledu odlučnih
činjenica na istovjetan način predstavlja dogadjaj, navodeći da je, nakon što
je pošla da uzme izjavu od druge pritvorenice sa kojom se okrivljena bila
sukobila, čula vrisku, koja je dopirala iz prostorije u kojoj su se nalazile
okrivljena i oštećena, kojom prilikom je čula oštećenu koja je rekla "Spusti
ruke N., spusti ruke", pa kad je ušla u kancelariju vidjela je da oštećenoj
curi krv iz nosa i usta, nakon čega je okrivljenu odmakla od oštećene. Sa
ovakvim iskazima svjedoka-oštećene D.I. i svjedoka P.M. u potpunosti je
saglasan nalaz i mišljenje vještaka sudske medicine prof. dr D.Č.
Kri.br.08/1253 od 27.12.2008.godine, iz kojeg se utvrdjuje da je oštećena D.I.
od više udaraca pesnicom koje joj je zadala okrivljena, zadobila laku tjelesnu
povredu u vidu nagnječenja lica u jagodično gornjoviličnom predjelu, sa lijeve
strane i razderinu sa krvavljenjem u predjelu desni izmedju prvog i drugog
gornjeg lijevog sjekutića. Svjedok-oštećena D.I. je u iskazu navela da je
okrivljena prvi put pesnicom udarila u predjelu usta i lijeve strane lica, a
drugi put pesnicom u predjelu zuba, što je u potpunoj saglasnosti sa
lokacijama na kojima su se nalazile povrede, kako to proizilazi iz nalaza i
mišljenja vještaka sudske medicine.  
Imajući u vidu naprijed navedene razloge sud je utvrdio da je odbrana
okrivljene neistinita i sračunato data u cilju izbjegavanja i ublažavanja
krivično pravne odgovornosti. Naime, okrivljena se branila da je oštećena D.I.
prethodno nju ošamarila, pri tom je vrijedjajući, nakon čega je ona, izazvana
ponašanjem oštećene, udarila oštećenu nekoliko puta rukom. Ovakva odbrana
okrivljene obesnažena je jasnim, istinitim i uvjerljivim kazivanjem svjedoka-
oštećene D.I., iz kojeg se utvrđuje da oštećena nije ošamarila okrivljenu niti
je pak vrijeđala, a koji zaključak suda je potvrđen i iskazom svjedoka P.M.,
koja je prilazeći kancelariji u kojoj su bile okrivljena i oštećena, čula
oštećenu kako govori okrivljenoj "Spusti ruke N., spusti ruke", što sve
ukazuje na napadačko ponašanje okrivljene.  
Krivično djelo napad na službeno lice u vršenju službene dužnosti iz čl.376
st.1 KZ čini onaj ko napadne ili prijeti da će napasti službeno lice u vršenju
službene dužnosti, dok krivično djelo napad na službeno lice u vršenju
službene dužnosti iz čl.376 st.2 KZ čini onaj ko izvrši krivično djelo iz
čl.376 st.1 KZ, a pod uslovom da je službenom licu nanesena laka tjelesna
povreda ili je prijećeno upotrebom oružja. Imajući u vidu naprijed navedeno,
ovaj sud je našao da su se u radnjama okrivljene, a na način kako je to
činjenično utvrdjeno, stekla sva bitna obilježja bića krivičnog djela napad na
službeno lice u vršenju službene dužnosti iz čl.376 st.2 u vezi st.1 KZ,
budući da je okrivljena napala službeno lice u vršenju službene dužnosti –
radnika obezbjedjenja Z.-a oštećenu D.I., koju je okrivljena, kada je oštećena
sprječavala da napusti kancelariju, udarila više puta stisnutom pesnicom u
predjelu glave, nanoseći joj opisanu laku tjelesnu povredu.  
Cijeneći psihički odnos okrivljene prema izvršenom krivičnom djelu, sud je
našao da je ista, postupajući na naprijed opisani način, bila svjesna svog
djela i htjela je njegovo izvršenje, što znači da je krivično djelo izvršila
sa direktnim umišljajem.  
Sud je cijenio i druge provedene dokaze, pa je našao da su bez uticaja na
drugačije presudjenje u ovoj krivičnoj stvari.  
Odlučujući o vrsti i visini krivične sankcije sud je u smislu čl.42 KZ,
cijenio sve  okolnosti na strani okrivljene, pa je od olakšavajućih okolnosti
na strani okrivljene našao da je neosudjivana, što je utvrđeno iz citiranog
izvoda iz kaznene evidencije, da je mlada (rodjena 1988.godine), kao i da se
oštećena nije pridružila krivičnom gonjenju, dok otežavajućih okolnosti nije
bilo, pa je sud okrivljenoj izrekao uslovnu osudu kojom joj je utvrdio kaznu
zatvora u trajanju od 3 (tri) mjeseca i istovremeno odredio rok provjeravanja
u periodu od 2 (dvije) godine, odnosno da se utvrdjena kazna neće izvršiti ako
okrivljena za vrijeme od 2 (dvije) godine, po pravosnažnosti presude, ne učini
novo krivično djelo. Sud je našao da su u konkretnom slučaju, a imajući u vidu
naprijed navedene olakšavajuće okolnosti, može očekivati da će se upozorenjem,
uz prijetnju kaznom, uticati na okrivljenu da ubuduće ne vrši krivična djela,
te da nije nužno da se kazna primijeni radi krivično-pravne zaštite. Sud
nalazi da će se u konkretnom slučaju uslovnom osudom kao u izreci ove presude
u potpunosti ostvariti svrha izricanja ove krivične sankcije iz čl.52 KZ,  u
okviru opšte svrhe propisivanja i izricanja krivičnih sankcija iz čl.4 st.2 KZ
.  
Na osnovu čl. 199. i 202 ZKP-a okrivljena je obavezana da na ime troškova
krivičnog postupka uplati ovom sudu iznos od 115,50 eura, koji troškovi se
odnose na ime nagrade odmjerene vještaku sudske medicine prof. dr D.Č., kao i
iznos od 30,00 eura na ime sudskog paušala, koji paušal je odredjen shodno
složenosti i trajanju postupka uz ocjenu imovinskih prilika okrivljene.
Naprijed navedene troškove okrivljena je dužna platiti u roku od 15 dana po
pravosnažnosti presude.  
Na osnovu izloženog, a shodno čl. 364 ZKP-a, odlučeno je kao u izreci.  
    ZAPISNIČAR,                                               PREDSJEDNIK
VIJEĆA- SUDIJA, 
    Ana Ivanović, s.r                                                          Vladimir Novović, s.r  
PRAVNA POUKA  : Protiv ove presude može se izjaviti žalba u
roku od 15 dana od dana prijema pismenog otpravka Višem sudu u Podgorici, a
preko ovog suda.  
Za ta č nost otpravka
Upravitelj sudske pisarnice
Ratimir Brajović 
DOSTAVITI:
- ODT-u Podgorica
- Okrivljenoj  