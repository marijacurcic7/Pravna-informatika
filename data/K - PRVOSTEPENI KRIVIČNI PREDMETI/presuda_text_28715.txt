OSNOVNI SUD U ROŽAJAMA
K.br. 47/13
U IME CRNE GORE
Sudija Osnovnog suda u Rožajama Milosav Zekić, uz učešće zapisničara Aide
Luboder , rješavajući po optužnici Osnovnog državnog tužilaštva iz Rožaja
Kt.br. 50/13 od 12.04.2013.g. podnijeta protiv okrivljenog H.K. iz Rožaja,
zbog krivičnog djela teška djela protiv bezbjednosti javnog saobraćaja iz čl.
348. st. 1. u vezi čl. 339. st. 1. Krivičnog zakonika, nakon održanog glavnog
i javnog pretresa u prisustvu Zamjenika Osnovnog državnog tužioca Armina
Selmanovića, okrivljenog i njegovog branioca adv. M. K., a u odsustvu uredno
pozvane oštećene R. P., dana 29.05.2013. donio je i javno objavio
P R E S U D U
Okrivljeni H. K., JMB 2903971272012, od oca S. i majke B. rođene M., rođen 29.
03. 1971. godine, u Beranama, sa prebivalištem u selu Grahovo, Opština Rožaje,
državljanin Crne Gore, nezapošljen, neoženjen, pismen, sa završena dva razreda
srednje škole, siromašnog imovnog stanja, neosuđivan.
K R I V J E
Što je:
dana 22.03.2013.godine, oko 12,30h, u ul "29 novembar", Opština Rožaje, na
magistralnom putu Berane -Rožaje, ne pridržavajući se saobraćajnih propisa
ugrozio saobraćaj i doveo u opasnost živote ljudi, na način što upravljajući
putničkim motornim vozilom marke "Opel" tip "Kadet" reg. oznaka RO AR 080, na
kojem nijesu bili ispravni uređaji za zaustavljanje na točkovima zadnje
osovine - radna kočnica, krećući se na putu u naselju iz pravca Berana u
pravcu Rožaja, brzinom od 51,84 km/h, koja brzina je veća od dozvoljene brzine
na putu u naselju od 50 km/h, protivno odredbama čl. 242. st. 1. čl. 36. st.
1. i čl. 17. st. 1. Zakona o bezbjednosti saobraćaja na putevima, nije obratio
dužnu pažnju na pješaka Rušu Pepić, koja se u tom momentu nalazila na
kolovozu, usljed čega je prednjom čeonom lijevom stranom svog vozila udario u
istu, nanoseći joj tom prilikom tešku tjelesnu povredu u vidu kominutivnog
preloma anatomskog vrata desne nadlakatne kosti (desne nadlaktice) i lake
tjelesne povrede u vidu nagnječno-razderne rane u čeono-tjemenom dijelu glave
sa desne strane, krvnog podliva u predjelu lijeve podkoljenice i nagnječne
rane glave i trupa,
-čime je učinio krivično djelo teška djela protiv bezbjednosti javnog saobraćaja iz čl. 348. st.1. u vezi čl. 339. st. 1. Krivičnog zakonika.
pa mu sud primenom pomenutog zakonskog propisa i čl. 4,13, 15, 32, 36, 42, 45,
46, st. 1. tač. 4., i čl. 52, 53 i 54 Krivičnog zakonika i čl. 374. Zakonika o
krivičnom postupku, izriče
USLOVNU OSUDU
Kojom mu utvrđuje kaznu zatvora 3 (tri) mjeseca i istovremeno određuje da se
kazna neće izvršiti ukoliki osuđeni u roku od jedne godine ne učini novo
krivično djelo.
Da plati na ime troškova krivičnog postupka iznos od 436,50 eura, u korist
budžeta Crne Gore.
Da plati na ime paušala iznos od 30,00 eura, u korist budžeta Crne Gore, sve u
roku od 15 dana po pravosnažnosti ove presude.
Oštećena R. P.iz Rožaja, se radi ostvarivanja imovinsko-pravnog zahtjeva
upućuje na građansku parnicu.
O b r a z l o ž e nj e
Osnovno državno tužilaštvo iz Rožaja, podnijelo je ovome sudu optužnicu Kt.br.
50/13 od 12.04.2013.g protiv okrivljenog H. K. iz Rožaja zbog krivičnog djela
teška djela protiv bezbjednosti javnog saobraćaja iz čl. 348. st. 1. u vezi
čl. 339. st. 1. Krivičnog zakonika (KZ).
Na glavnom pretresu Zamjenik ODT-a Armin Selmanović je izmijenio činjenični
opis djela, kao u dispozitivu ove presude, te je predložio da sud okrivljenog
oglasi krivim zbog krivičnog djela koje mu je optužbom stavljeno na teret i
osudi ga na kaznu zatvora u trajanju od tri mjeseca.
Na glavnom pretresu održanom dana 29.05.2013.g. nije pristupila uredno pozvana
oštećena R. P., pa je sud pretres održao u njenom odsustvu. Na ranijem
pretresu održanom dana 14.05.2013.g., oštećena je izjavila da se ne pridružuje
krivičnom gonjenju ODT-a u odnosu na okrivljenog a odštetni zahtjev će
ostvariti posebnom tužbom u građanskoj parnici.
Branilac okrivljenog adv. M. K. je u završnoj riječi predložio, da sud
njegovog branjenika oslobodi od optužbe, jer u postupku nije utvrđeno da je
izvršio djelo za koje je optužen, a ako ga oglasi krivim da ga što blaže
kazni.
Okrivljeni je u svojoj odbrani istakao, da je dana 22.03.2013.g. upravljao
putničkim motornim svojim vozilom magistralnim putem iz pravca Berana prema
Rožajama i kada je došao u ulicu "29. Novembar", Opština Rožaje oko 12,30 h
ispred njega se kretalo jedno vozilo na udaljenosti od oko 10-tak metara a iz
suprotnog smjera su se kretala 4-5 vozila u koloni, te kada se mimoilazio sa
predzadnjim vozilom primjetio je oštećenu R. P. koja je prelazila kolovoz sa
njegove lijeve prema desnoj kolovoznoj traci tj. kretala se preko lijeve
kolovozne trake i malo je zastala na sredini kolovoza, pa je očekivao da će da
sačeka da prođe vozilo. Usporio je kretanje i kada je bio udaljen od nje oko
2-3 m ona je odjednom nastavila kretanje preko njegove kolovozne trake
ubrzanim hodom,pa je dejstvovao na radnu kočnicu, ali nije uspio da zaustavi
vozilo, već je došlo do kontakta lijeve čeone strane vozila i oštećene, koja
je zatim udarila u prednju šoferšajbnu i polomila je a zatim pala preko haube
ispred vozila, koje je zaustavio na oko pola metra od nje. Pošto je oštećena
bila povrijeđena, prebacio ju je u Dom zdravlja gdje joj je ukazana ljekarska
pomoć. Istakao je da se u kritičnom momentu kretao brzinom od oko 30-40 km/h,
da su kočnice na njegovom vozilu bile ispravne , jer je isto legalno
registrovao krajem novembra 2012.g. , a na dužinu traga kočenja uticao je
pijesak po desnoj strani kolovoza. Sa oštećenom se izmirio i sada su u dobrim
odnosima. Oštećenu je posećivao kući i sa istom se izmirio i sada su u dobrim
odnosima. Predložio je da ga sud oslobodi od optužbe, a ako ga oglasi krivim
da ga što blaže kazni.
Po ovoj krivičnopravnoj stvari sud je izveo dokaze saslušao svedoka - oštećenu
R. P., svedoka M. M., pročitao zapisnik o uviđaju ODT-a Ktr. br. 41/13 od
22.03.2013.g., zapisnik o tehničkom pregledu AD "Servistrans" Rožaje br.
397/13 od 22.03.2013.g., izvještaj ljekara specijaliste Opšte bolnice Berane
br. 1889 od 29.03.2013.g. i nalaz i mišljenje vještaka medicinske struke dr.
M.M. Kti. br. 4/13 od 11.04.2013.g., nalaz i mišljenje vještaka saobraćajne
struke M. N. od 09.04.2013.g., i istog neposredno saslušao na pretresu izvršio
uvid u skicu lica mjesta Ispostave Rožaje br. 02-221-974 od 22.03.2013.g.,
fotodokumentaciju Ispostave Rožaje br. 54/2013 od 22.03.2013.g. i
fotodokumentaciju AD "Servistransa" od 22.03.2013.g., uvid u izvode iz kaznene
evidencije Ispostave Rožaje i PJ Berane na ime okrivljenog.
Cijeneći odbranu okrivljenog i sve izvedene dokaze, kako pojedinačno tako i u
među sobnoj vezi u smislu čl. 370. st. 3. Zakonika o krivičnom postupku (ZKP),
sud je nesumnjivo utvrdio da je okrivljeni izvršio krivično djelo koje mu je
optužbom stavljeno na teret i da je zato kriv i krivičnopravno odgovoran.
Naime, iz iskaza svedoka oštećene R. P. proizilazi , da je dana 22.03.2012.g.
pješice prelazila kolovoz sa lijeve na desnu stranu magistralnog puta, gledano
iz pravca Berana prema Rožajama i tada ju je udarilo vozilo koje se kretalo iz
pravca Berana, kojim je upravljao okrivljeni, koje prethodno nije primjetila.
U ovoj nezgodi zadobila je telesne povrede te je prebačena u Dom zdravlja
Rožaje a zatim i u opštu bolnicu u Beranama. Nakon ovog događaja sa
okrivljenim se izmirila i sada su u dobrim odnosima. Okrivljeni i njegova
porodica su je redovno posećivali dok je bila na liječenju. Iskaz oštećene,
sud je prihvatio jer je ista opisala dogadjaj u kojem je učestvovala, onako
kako je isti zapazila.
Iz iskaza svedoka M. M. proizilazi, da se kritičnog dana nalazio u vozilu
marke "Opel", tip "Kadet" kojim je upravljao okrivljeni iz pravca Berana prema
Rožajama. Kada su došli na kritičnom mjestu iz suprotnog smjera je primjetio
više vozila. Takođe je primjetio jednu ženu koja je započela prelaženje
kolovoza sa lijeve na desnu kolovoznu traku, pa je kazao okrivljenom da koči,
što je on i uradio. Dok je kočio tj. zaustavljao vozilo ova žena je došla do
sredine kolovoza, gdje je zastala a zatim nastavila kretanje, preko njihove
kolovozne trake, gdje je došlo do kontakta sa vozilom. Okrivljeni je
vjerovatno pomislio tj. očekivao da oštećena neće preći preko kolovoza i zbog
toga nije zaustavio vozilo, a oštećena je vjerovatno smatrala da će okrivljeni
zaustaviti vozilo, što se nije desilo, tako da je došlo do kontakta oštećene i
vozila. Iskaz ovog svedoka, sud je cijenio kao objektivan, jer je isti
zasnovan na činjenicama koje je zapazio u kritičnom momentu,a nalazi oslonca i
u ostalim izvedenimi dokazima.
Iz nalaz i mišljenje vještaka medicinske struke dr. M. M. Kti. br. 4/13 od
11.04.2013.g., proizilazi da je oštećena kritičnog dana zadobila povrede u
vidu kominutivnog preloma anatomskog vrata desne nadlakatne kosti (desne
nadlaktice) i nagnječno-razderne rane u čeono-tjemenom dijelu glave sa desne
strane, krvni podliv u predjelu lijeve podkoljenice i nagnječne rane glave i
trupa.Sve povrede su nastale u saobraćajnom udesu. Povreda u vidu kominutivnog
preloma anatomskog vrata desne nadlakatne kosti (desne nadlaktice), se
kvalifikuje kao teška tjelesna povreda, a ostale povrede se kvalifikuju kao
lake tjelesne povrede pojedinčano i zbirno. Nalaz i mišljenje ovog vještaka,
sud je ocijenio kao objektivan, uvjerljiv, stručan i potkrijepljen navodima iz
medicinske dokumetacije,tako da nema sumnje u drugačije činjenično stanje.
Iz nalaza i mišljenja vještaka saobraćajne struke M. N., proizilazi da je u
ovoj saobraćajnoj nezgodi učestvovalo putničko motorno vozilo marke "Opel",
tip "Kadet", reg. br. RO AR 080 koje se kretalo magistralnim putem Berane-
Rožaje, kojim je upravljao okrivljeni H. K. i pješakinja R. P.. Nezgoda se
dogodila u Ul. "29.Novembar" u Rožajama u 12,30 h. Saobraćajna nezgoda je za
posledicu imala obostrane propuste učesnika ove nezgode. Pješakinja je
pokušala da pređe preko kolovoza sa lijeve na desnu stranu u blizini
nailazećeg vozila, na mjestu na kojem nije postojao obilježeni pješački
prelaz, pa je stvorila opasnu blisku i pokretnu prepreku na putanji vozača
putničkog vozila koju isti nije uspio da izbegne, već je prednjom čeonom
lijevom stranom vozila kontaktirao pješakinju u predjelu desne bočne strane
tijela, a nakon toga u sekundarnom kontaktiranju i poklopcem motora i prednjim
vetrobranskim staklom. Pješakinja je mogla lako da uoči nailazak putničkog
vozila, koje je imalo rpavo prvenstva u prolazu, pa bi odustajanjem od daljeg
kretanja preko kolovoza spriječila nastanak nezgode. Navedenim neadekvatnim
ponašanjem u datoj saobraćajnoj situaciji pješakinja je učinila propust koji
se smatra osnovnim razlogom uzročno vezanim za stvaranje opasne situacije i
nastanak ove nezgode. Sa druge strane na potezu puta na kome je brzina
kretanja opštim ograničenjem bila ograničena na 50 km/h, vozač putničkog
vozila je upravljao vozilom brzinom od oko 51,84 km/h, koja je bila veća od
brzine dozvoljene na putu u naselju od 50 km/h. Vozilo nije bilo u tehnički
ispravnom stanju, jer sile kočenja na točkovima zadnje osovine nijesu
zadovoljavale propisane tehničke normative. Na nastalu opasnost od sudara sa
pješakinjom vozač je blagovremeno preuzeo radnju intezivnog kočenja i blagog
bočnog izmicanja vozila u svoju desnu stranu, ali u opisanim okolnostima sa
tehnički neispravnim kočionim sistemom na vozilu, nijesu postojale vremensko
prostorne mogućnosti da preduzimanje radnje intezivnog kočenja kontakt sa
pješakinjom izbjegne. Zato je postojala mogućnost da vozač prije preduzetog
kočenja nije vozio brzinom većom od 44,39 km/h . Da je kočioni sistem na
vozilu bio tehnički u ispravnom stanju,postojala je mogućnost izbegavanja
nezgode preduzimanjem radnje intezivnog kočenja pri brzinama manjim od 51,51
km/h. Dakle vožnjom vozila brzinom većom od dozvoljene i brzinom
neprilagođenom tehničkom stanju vozila (tehničkoj neispravnosti), jer je
kočioni sistem na vozilu bio neispravan, okrivljeni je učinio propuste koji se
takođe smatraju razlozima uzročno vezanim za nastanak ove nezgode. Nalaz i
mišljenje ovog vještaka, sud je prihvatio kao jasan, objektivan, stručan i
utemeljen na činjenicama i zapisniku o uviđaju, zapisnika o tehničkom pregledu
vozila, skici lica mjesta i fotodokumentaciji.
Naime, iz zapisnika o uviđaju proizilazi da je u istom opisano mjesto gdje se
dogodila nezgoda, vrijeme nastanka nezgode, učesnici nezgode, položaj vozila,
tragovi i drugi podaci vezani za nestanak ove nezgode, što je konstatovano i u
skicu lica mjesta i fotodokumentaciji. Ove dokaze, sud je ocijenio kao jasne,
određene i potkrijepljene ostalim izvedenim dokazima.
Iz zapisnika o tehničkom pregledu vozila AD "Servistrans" od 22.03.2013.g.,
proizilazi da je vozilo kojim je upravljao okrivljeni prilikom tehničkog
pregleda bilo neispravno jer je na radnoj kočnici nedovoljna sila kočenja na
zadnjoj osovini i jedan točak koči manje, a takođe parkirna kočnica nema
dovoljnu silu.Dakle,na vozilu nijesu bili ispravni uređaji za zaustavljanje na
točkovima zadnje osovine - ravna kočnica, kao ni pomoćna - parkirna kočnica.
Ovaj dokaz, sud je prihvatio kao jasan, istinit i potkrijepljen ostalim
izvedenim dokazima.
Iz izvoda iz kaznene evidencije Ispostave Rožaje i PJ Berane na ime
okrivljenog, utvrđeno je da isti nije osuđivan. Ovaj dokaz, sud je prihvatio
kao jasan, određen i potkrijepjlen iskazom okrivljenog.
Sud je cijenio iskaz okrivljenog, pa je isti prihvatio u dijelu u kojem ne
spori odlučne činjenice. Naime, okrivljeni ne spori da je kritičnog dana
upravljao svojim vozilom magistralnim putem iz pravca Berana prema Rožajama,
te kada je došao u Ul. "29. Novembar", primjetio je oštećenu koja je prelazila
kolovoz i kada je prešla na njegovu kolovoznu traku došlo je do kontakta sa
vozilom, kojom prilikom je oštećena zadobila telesne povrede, te ju je
prebacio do Doma zdravlja Rožaje, gdje joj je ukazana ljekarska pomoć. Iskaz
okrivljenog u ovom dijelu, sud je prihvatio, jer isti nalazi oslonca u
dokazima izvedenim u postupku.
Međutim, iskaz okrivljenog u dijelu u kojem navodi da je u kritičnom momentu
vozio dozvoljenom brzinom, tj. brzinom oko 30 do 40 km/h, te da su kočnice na
vozilu bile ispravne, sud nije prihvatio, obzirom da njegov iskaz u ovom
dijelu nenalazi oslonca u dokazima izvedenim u postupku, a posebno u nalazu i
mišljenju vještaka saobraćajne struke M. N. i navodima iz zapisnika o
tehničkom pregledu vozila iz kojih se utvrđuje da je okrivljeni kritičnog dana
vozio većom brzinom od dozvoljene za taj dio puta i da je upravljao vozilom na
kojem nijesu bili ispravni uređaji za zaustavljanje - radna kočnica, tako da
je očigledno da okrivljeni sa ovakvom odbranom smišljeno i sračunato nastoji
da izbjegne krivičnopravnu odgovornost ili pak olakša sebi položaj u postupku.
Dakle, u postupku je utvrđeno da je okrivljeni dana 22.03.2013.godine, oko
12,30h, u ul "29 novembar", Opština Rožaje, na magistralnom putu Berane
-Rožaje, ne pridržavajući se saobraćajnih propisa ugrozio saobraćaj i doveo u
opasnost živote ljudi, na način što upravljajući putničkim motornim vozilom
marke "Opel" tip "Kadet" reg. oznaka RO AR 080, na kojem nijesu bili ispravni
uređaji za zaustavljanje na točkovima zadnje osovine - radna kočnica, krećući
se na putu u naselju iz pravca Berana u pravcu Rožaja, brzinom od 51,84 km/h,
koja brzina je veća od dozvoljene brzine na putu u naselju od 50 km/h,
protivno odredbama čl. 242. st. 1. čl. 36. st. 1. i čl. 17. st. 1. Zakona o
bezbjednosti saobraćaja na putevima, nije obratio dužnu pažnju na pješaka R.
P., koja se u tom momentu nalazila na kolovozu, usljed čega je prednjom čeonom
lijevom stranom svog vozila udario u istu, nanoseći joj tom prilikom tešku
tjelesnu povredu u vidu kominutivnog preloma anatomskog vrata desne nadlakatne
kosti (desne nadlaktice) i lake tjelesne povrede u vidu nagnječno-razderne
rane u čeono-tjemenom dijelu glave sa desne strane, krvnog podliva u predjelu
lijeve podkoljenice i nagnječne rane glave i trupa. Okrivljeni je bio svjestan
da postupa suprotno navedenim saobraćajnim propisima i da tako ugrožava javni
saobraćaj i dovodi u opasnost živote ljudi - drugih učesnika u saobraćaju, pa
je pristao na ovu posledicu, te je u odnosu na osnovno djelo postupao sa
eventualnim umišljajem, dok je u odnosu na težu posledicu - nastupanje teške
tjelesne povrede postupao iz nehata.
Iz ovakvog iznijetog i utvrđenog činjeničnog stanja, nesumnjivo proizilazi da
su u radnjama okrivljenog sadržani svi bitni elementi krivičnog djela teška
djela protiv bezbjednosti javnog saobraćaja iz čl. 348. st.1. u vezi čl. 339.
st. 1. KZ, za koje djelo je sud istog oglasio krivim i izrekao mu uslovnu
osudu, kojom mu je utvrdio kaznu zatvora u trajanju od tri mjeseca, kao
ublaženu kaznu primjenom čl. 45 i 46 st. 1. tač. 4. KZ, i istovremeno odredio
da se kazna neće izvršiti ukoliko isti u roku od jedne godine ne učini novo
krivično djelo.
Sa navedenih razloga, sud nije prihvatio tezu odbrane branioca okrivljenog, da
njegov branjenik nije izvršio krivično djelo za koje je optužen.
Prilikom izricanja ovakve vrste krivične sankcije, sud je imao u vidu stepen
krivice okrivljenog, stepen nastupjele posledice, okolnosti pod kojim je djelo
izvršeno, cijeneći pri tom kao olakšavajuće okolnosti, njegovu raniju
neosuđivanost, siromašno imovno stanje, te pozitivan odnos prema oštećenoj
nakon izvršenog djela, koja se nije pridružila krivičnom gonjenju, koje
okolnosti su u svojoj ukupnosti cijenjene kao naročito olakšavajuće okolnosti,
pa je sud u nedostatku otežavajućih okolnosti, našao da je imalo mjesta
izricanju ovakve vrste krivične sankcije, ubijeđen da će upozorenje uz
prijetnju kazne u dovoljnoj mjeri uticati na okrivljenog da ubuduće ne vrši
bilo kakva krivična djela.
Na osnovu čl. 229. u vezi čl. 226. st. 2. tač. 1.ZKP, sud je obavezao
okrivljenog da plati na ime troškova krivičnog postupka iznos od 436,50 eura,
u korist budžeta Crne Gore, koji troškovi se odnose na ime troškova za
vještačenje u iznosu od 236,50 eura i troškova za branioca po rješenju ODT-a
Kt. br. 50/13 od 11.04.2013.g. u iznosu od 200,00 eura.
Na osnovu čl. 229. u vezi čl. 226. st. 2. tač. 9. i st. 3. ZKP, sud je
obavezao okrivljenog da plati na ime paušala iznos od 30,00 eura u korist
budžeta Crne Gore, a ovo imajući u vidu trajanje i složenost krivičnog
postupka kao i imovno stanje okrivljenog.
Na osnovu čl. 239. st. 2. ZKP, oštećena R. P. iz Rožaja, se radi ostvarivanja
imovinsko-pravnog zahtjeva upućuje na građansku parnicu.
OSNOVNI SUD U ROŽAJAMA, dana 29.05.2013.g.
Zapisničar, S U D I J A,
Aida Luboder s.r. Milosav Zekić s.r.
PRAVNA POUKA: Protiv ove presude može se izjaviti žalba u roku od 15 dana od
dana prijema iste i to Višem sudu u Bijelom Polju, a preko ovog suda.