K.br.228/13
U IME CRNE GORE

OSNOVNI SUD U N., kao prvostepeni krivični, sudija Kovačević Vesna, uz sudelovanje Nikolić Rade, kao zapisničara, u krivičnom predmetu okrivljenog P. Milivoja, zbog krivičnog djela ugrožavanje sigurnosti iz čl.168 st.1. KZ, po optužnom predlogu ODT-a N. Kt.br.190/13 od 14.05.2013.g., nakon dovršenog glavnog i javnog pretresa, dana 6.06.2013.god., u prisustvu zamjenika ODT-a K. D. i okrivljenog P. M., istog dana donio je a dana 10.06.2013.god. i javno objavio

P R E S U D U
Okrivljeni: P. M., od oca Š. i majke A., rodj. P., rodj...god. u N., sa
prebivalištem u N. – D.L. br..., državljanin CG, završio srednju školu,
neoženjen, nezaposlen, lošeg imovnog stanja, ranije neosudjivan,
K r i v j e
Što je:
Dana 28.02.2013. godine, oko 18,40 časova, u N., iako je bio svjestan svog
djela i htio njegovo izvršenje, ugrozio sigurnost oštećenog Ž. N., prijetnjom
da će napasti na njegov život i tijelo, na način što mu je sa zaštićenog broja
mobilnog telefona na broj oštećenog ... uputio prijetnje govoreći mu: »Stoko,
životinjo, pazi šta pričaš, otkinućemo ti glavu«,
-čime je izvršio krivično djelo ugrožavanje sigurnosti iz čl.168 st.1. Krivičnog zakonika,
- pa Sud okrivljenom za navedeno krivično djelo primjenom čl.4 st.2, 42
st.1,čl. 52,53 i 54 Krivičnog zakonika i čl.226,229 i 374 st.1. Zakonika o
krivičnom postupku, i z r i č e
USLOVNU OSUDU
Sa kojom mu utvrđuje kaznu zatvora u trajanju od 60 (šesdeset) dana i ujedno
određuje da se ova kazna neće izvršiti pod uslovom da okrivljeni u roku od
jedne godine po pravosnažnosti presude ne izvrši novo krivično djelo.
OBAVEZUJE SE okrivljeni da na ime troškova kriv.postupka plati iznos od
40,00(četrdeset) eura u roku od 15 dana, po pravosnažnosti presude pod
prijetnjom prinudnog izvršenja, na žiro-račun ovog suda .

O b r a z l o ž e n j e

ODT u N. svojim optužnim predlogom Kt.br. 190/13 od 14.05.2013.g. stavio je na
teret okrivljenom P. M. izvršenje krivičnog djela ugrožavanje sigurnosti iz
čl.168 st.1.KZ, pa je zamjenik ODT-a K. D.zastupajući optužni akt na glavnom
pretresu u cjelosti ostao pri istom, predlažući sudu da okrivljenog oglasi
krivim i osudi po zakonu.
Okrivljeni P. M. je u svojoj odbrani u bitnom istakao da je prijatelj sa
oštećenim Ž. N. i da je jednom prilikom istog vidio na V. koji je kao član
sindikalnog povjereništva B. davao svoju izjavu, pa je nakon toga istog pozvao
sa svog telefona i malo grubljim i jačim tonom a kako bi napravio šalu jer je
smatrao da je otišao malo „predaleko“ sa svojom izjavom istom uputio riječi
„stoko, životinjo, pazi šta pričaš, otkinuću ti glavu“ a nakon toga je preumio
i zaboravio da obaviesti Ž. da ga je zvao jer njegove namjere nijesu bile
ozbiljne obzirom da je htio da se našali, a kada je mislio da je otišao
predaleko sa svojom izjavom odnosilo se na to što je kazao da će radnici B.
izaći na ulicu, te da se kasnije nakon što je podnesena prijava izvinuo Ž. i
tačno je da je izmijenio svoj glas da ga ne bi prepoznao Ž. obzirom da su
često zajedno. U završnoj riječi je naveo da se iskreno kaje i da je htio da
se našali.
U dokaznom postupku sud je neposredno saslušao svjedoka-oštećenog Ž. N. i
pročitao izvod iz kaznene evidencije na ime okrivljenog.
Cijeneći navode optužbe i odbrane, te provedene dokaze kako pojedinačno tako i
u njihovoj međusobnoj vezi, sud nalazi da je okrivljeni počinio kriv.djelo
stavljeno mu na teret, na način, vrijeme i mjesto kako je to bliže
predstavljeno izrekom ove presude, pa ga je oglasio krivim i krivično-pravno
odgovornim, a ovo iz sljedećih razloga:
Saslušan u svojstvu svjedoka-oštećenog Ž. N. je u svom iskazu u bitnom naveo
da je dana 28.02.2013. godine, oko 13:00 časova sa grupom od 30 radnika AD R.
»B.« iz N.a pošao u P. i tog dana zajedno sa radnicima K.-a iz P.
protestvovali ispred S. Crne Gore, da je kritičnom prilikom novinarima TV »V.«
dao izjavu vezano za trenutno stanje i dešavanje u R. »B.« u N., pa nakon što
se vratio iz P. kući preko mobilnog telefona sa zaštićenog broja pozvalo ga je
jedno lice koje po boji glasa nije mogao prepoznati, pa je tom prilikom po
boji glasa zaključio da se radi o muškoj osobi i isti mu se obratio riječima:
»Stoko, životinjo, pazi šta pričaš, otkinućemo ti glavu« i od tog lica je
insistirao da mu se predstavi, pa pošto isti nije htio da se predstavi
prekinuo je vezu. U početku je mislio da se radi o nekoj šali od strane
njegovih drugova i očekivao je drugi poziv ali kako nije uslijedio drugi poziv
zbog te prijetnje imao je osjećaj ugroženosti za život i tijelo, pa je pošao u
policiju i prijavio događaj, a nakon mjesec dana kada je policija otkrila koje
lice ga je zvalo i nakon što je saslušan u stanicu policije, P. M. je došao
kod njega i tom prilikom mu se izvinuo. Na kraju se nije pridružio krivičnom
gonjenju protiv okrivljenog.
Imajući u vidu određen, jasan i uvjerljiv iskaz oštećenog kojem je sud dao
punu vjeru pa isto dovodeći u vezi sa odbranom okrivljenog koji ne spori da je
uputio prijeteće riječi, na nesumnjiv način je utvrđeno da je okrivljeni dana
28.02.2013. godine, oko 18,40 časova, u N., iako je bio svjestan svog djela i
htio njegovo izvršenje, ugrozio sigurnost oštećenog Ž. N., prijetnjom da će
napasti na njegov život i tijelo, na način što mu je sa zaštićenog broja
mobilnog telefona na broj oštećenog ..., uputio prijetnje govoreći mu: »Stoko,
životinjo, pazi šta pričaš, otkinućemo ti glavu«, čime je sa direktnim
umišljajem izvršio krivično djeli ugrožavanje sigurnosti iz čl.168 st.1.
Krivičnog zakonika.
Naime, prijetnje koje je okrivljeni uputio oštećenom su od strane oštećenog
shvaćene ozbiljno, a što je i sam oštećeni naveo u svom iskazu, da je nakon
riječi okrivljenog «Stoko, životinjo, pazi šta pričaš, otkinućemo ti glavu«,
pošao u policiju da prijavi konkretni dogadjaj tako da je nesporno postojalo
osjećanje ugroženosti i straha za svoj život i tjelesni integritet. Dakle, po
mišljenju suda u konkretnom slučaju radi se o ozbiljnoj prijetnji kojom se
ugrožava sigurnost oštećenog kada mu se stavlja u izgled opasnost po život jer
se ozbiljnost prijetnje i objektivnost mogućnosti da se ona ostvari zaista
mora cijeniti sa gledišta lica kome se prijeti a po mišljenju suda pod
ozbiljnom prijetnjom po pravilnoj primjeni zakona, treba razumjeti takvu
prijetnju koja je po svom karakteru i okolnostima pod kojima je izražena
objektivno podobna da kod lica kome je upućena izazove osjećaj straha, lične
ugroženosti, nesigurnosti ili neposkojstva, što je kod oštećenog zasigurno
postojalo.
.
Objekt napada ovog krivičnog djela je lična sigurnost drugog lica, njegovo
pravo da živi spokojno i nesmetano, i to pravo na duševni mir i osjećaj
sigurnosti ne smije biti povrijedjeno ma čijim prijetnjama, pa je bez uticaja
da li je onaj koji upućuje prijetnje namjeravao da ih realizuje jer se ovdje
radi o prijetnjama napadom na život ili tijelo koje se objektivno mogu uzeti
kao ozbiljne, tj.kao podobne da kod onog kome su namijenjene izazovu osjećaj
ugroženosti i uvjerenja da će biti ostvarene kao što je to shvatio oštećeni
jer je inače isto subektivni osjećaj svakog pojedinca a da su prijetnje bile
ozbiljne sud zaključuje kako iz činjenice da okrivljeni ni nakon ovog poziva
nije nazvao oštećenog da mu se izvini ili objasni da ga je zvao tako i iz
činjenice da je zvao sa zaštićenog broja I izmijenjenog glasa tako da sud nije
prihvatio odbranu okrivljenog da je samo htio da se našali sa oštećenim.
Sve činjenice utvrđene u postupku, te okolnosti konkretnog slučaja, dovele su
ovaj sud do zaključka da je okrivljeni predmetno krivično djelo izvršio sa
direktnim umišljajem jer je isti preduzimajući radnje opisane u izreci presude
postupao sa očiglednom namjerom da na taj način ugrozi sigurnost oštećenog, i
izazove strah za život i tjelesni integritet kod istog što znači da je kod
okrivljenog postojala svijest o svim obilježjima predmetnog krivičnog djela i
htjenja njegovog izvršenja tako da su se pored objektivnih stekli i
subjektivni elementi bića predmetnog krivičnog djela što ga čini krivično-
pravno odgovornim.
Prilikom utvrdjivanja vrste i visine krivične sankcije, sud je na strani
okrivljenog u smislu čl.42 st.1. KZ, kao olakšavajuće okolnosti cijenio,
iskreno kajanje, nezaposlenost, loše imovno stanje, raniju neosuđivasnost u
šta se sud uvjerio čitanjem izvoda iz kaznene evidencije na ime okrivljenog,
činjenicu da se oštećeni nije pridružio krivičnom gonjenju protiv okrivljenog
dok otežavajuće okolnosti na strani okrivljenog sud nije našao pa je cijeneći
prednje, primjenom čl.53. i 54. KZ okrivljenom izrekao uslovnu osudu kao u
izreci, nalazeći da će se i sa prijetnjom izvršenja utvrđene kazne zatvora kao
u izreci, te provjerom ponašanja okrivljenog u periodu od jedne godine, na
okrivljenog u dovoljnoj mjeri uticati da ubuduće ne čini nova krivična djela,
čime će se sa uspjehom ostvariti svrha uslovne osude iz čl. 52. KZ u okviru
opšte svrhe izricanja krivičnih sankcija u smislu čl. 4. st.2. KZ.
Kako je okrivljeni oglašen krivim sud je istog obavezao da na ime troškova
kriv. postupka plati iznos od 40,00 eura, a koji iznos troškova kriv. postupka
je srazmjeran trajanju i složenosti kriv.postupka i imovnim prilikama
okrivljenog, a ovo shodno čl.226. u vezi sa čl.229.ZKP-a .
Sa svega izloženog, a primjenom čl.374 st.1. ZKP-a odlučeno je kao u izreci
presude.

OSNOVNI SUD U N., dana 10.06.2013.godine

Zapisničar Sudija
Nikolić Rada,s,r.  KovačevićVesna,s.r.
Za tačnost otpravka tvrdi i ovjerava
službenik suda
PRAVNA POUKA:Protiv ove presude nezadoviljna stranka ima pravo žalbe u roku od
8 dana,od dana prijema iste preko ovog suda Višem sudu u Podgorici.