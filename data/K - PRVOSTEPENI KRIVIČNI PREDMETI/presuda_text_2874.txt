K br. 10/11
U IME CRNE GORE
OSNOVNI SUD U DANILOVGRADU kao krivični, po sudiji Vladimiru Novoviću, kao
pojedincu, uz učešće Ane Ivanović kao zapisničara, u krivičnom predmetu protiv
okrivljenog C.Ž. iz D., zbog krivičnog djela protivpravno priključenje
gradilišta na tehničku infrastrukturu iz čl.326b KZ, po optužnom predlogu
Osnovnog državnog tužilaštva iz Podgorice Kt.br.1474/10 od 10.01.2011.godine,
koji je na glavnom pretresu zastupao Grujo Radonjić, zamjenik ODT-a iz
Podgorice, nakon održanog glavnog i javnog pretresa dana 18.11.2011. godine, u
prisustvu zastupnika optužbe i okrivljenog, donio je dana 18.11.2011. godine i
istog dana javno objavio  
PRESUDU
Okrivljeni C.Ž., od oca S. i majke P., rodjene Đ., rodjen ...godine u B., sa
mjestom prebivališta u D. - N.s., K., državljanin Crne Gore, konobar, oženjen,
otac dvoje djece, pismen, završio Ugostisteljsku školu, vojsku služio u
Beogradu 1989.godine, vodi se u vojnoj evidenciji u Beranama, lošeg imovnog
stanja, neosudjivan.  
Kriv je
Što je:  
Tokom jula mjeseca 2010.godine, u mjestu N.s., opština D., protivno čl.75
Zakona o uredjenju prostora i izgradnji objekata, objekat koji je izgradio bez
gradjevinske dozvole, priključio na vodovodnu mrežu, na način što je vodovodne
instalacije na svom objektu za koji nije izdata gradjevinska dozvola,
priključio na vodovodnu mrežu JKZP D.,  
- čime je počinio krivično djelo protivpravno priključenje gradilišta na
tehničku infrastrukturu iz čl.326b KZ.  
Pa sud okrivljenom primjenom citiranih zakonskih propisa, te čl. 4, 5, 13, 15,
36, 42, 52, 53 i 54 KZ i čl.226, 229 i 374 ZKP-a  i z r i č e  
USLOVNU OSUDU
Kojom mu utvrdjuje kaznu zatvora u trajanju od 3 (tri) mjeseca i istovremeno
odredjuje da se ista neće izvršiti ako okrivljeni za vrijeme od 1 (jedne)
godine po pravosnažnosti presude ne učini novo krivično djelo.  
Dužan je okrivljeni da na ime troškova krivičnog postupka - sudskog paušala
uplati ovom sudu iznos od 30,00 eura, u roku od 15 dana po pravosnažnosti
presude.  
Na osnovu čl.239 st.2 ZKP-a, oštećeno Javno komunalno zanatsko preduzeće
Danilovgrad se radi ostvarivanja imovinsko-pravnog zahtjeva upućuje na
parnični postupak.  
O b r a z l o ž e nj e
Optužnim predlogom ODT-a Podgorica Kt.br.1474/10 od  10.01.2011.godine,
stavljeno je na teret okrivljenom C.Ž. da je izvršio krivično djelo
protivpravno priključenje gradilišta na tehničku infrastrukturu iz čl.326b KZ.
Zastupnik optužnog predloga je u završnoj riječi, predložio da sud okrivljenog
oglasi krivim i kazni u okviru zakonom propisane kazne.  
Okrivljeni C.Ž. u odbrani datoj u istražnom postupku i na glavnom pretresu
priznao je izvršenje krivičnog djela. U bitnom je naveo da je tačno  da je u
toku jula mjeseca 2010. godine, u mjestu N.s. , opština D., protivno članu 75
Zakona o uredjenju prostora i izgradnji objekata, objekat koji je izgradio bez
gradjevinske dozvole priključio na vodovodnu mrežu, na način što je vodovodne
instalacije na svom objektu za koje nije izdata gradjevinska dozvola
priključio na vodovodnu mrežu JKZP D. U završnoj riječi je kazao da je morao
da izvrši priključenje, da bi sebi i svojoj porodici obezbijedio osnovne
uslove za život.  
Sud je na glavnom pretresu u dokaznom postupku saslušao ovlašćenog
predstavnika oštećenog JKZP D., S.Đ., saslušao svjedoka Z.M., pročitao
zapisnik o kontroli vodovodnih instalacija JKZP D. br.01325 od
31.08.2010.godine i izvršio uvid u fotografije priložene uz isti i pročitao
izvod iz kaznene evidencije Uprave policije PJ Berane br. 03/1386 od
23.02.2011.godine, izdat na ime okrivljenog.  
Ovlašćeni predstavnik oštećenog JKZP D., S.Đ. u iskazu je u bitnom navela da
se pridružuje krivičnom gonjenju protiv okrivljenog i da postavlja imovinsko -
pravni zahtjev u iznosu od 856,00 eura.  
Svjedok Z.M., zaposlen u JKZP D., kao šef odjeljenja za hitne intervencije, u
iskazu je u bitnom naveo da je u opisu njegovog posla da vrši kontrolu
izvršenih priključaka i da o bespravno tj. nelegalnim priključenjima sačini
zapisnik.  Predmetne kontrole se ne sjeća, zbog obima posla koji vrši, a tvrdi
da ako je sačinio zapisnik o kontroli vodovodnih instalacija,  da je tačno ono
što je navedeno u zapisniku.  
Iz zapisnika o kontroli vodovodnih instalacija JKZP D. br.01325 od
31.08.2010.godine i uvida u fotografije priložene uz isti, utvrdjuje se da je
ovlašćeni radnik JKZP D. dana 31.08.2010.godine izvršio kontrolu objekta
okrivljenog C.Ž. u mjestu N.s.. Tom prilikom zatečeno je  da je objekat
okrivljenog priključen na vodovodnu mrežu bez saglasnosti. Okrivljeni se nije
nalazio u evidenciji potrošača, a posjedovao je vodomjer.  
Iz izvoda iz kaznene evidencije Uprave policije Berane br. 03/1386 od
23.02.2011.godine, izdatog na ime okrivljenog utvrdjuje se da okrivljeni C.Ž.
nije osudjivan.  
Na osnovu naprijed izložene činjenične gradje, koja proizilazi iz sadržine
dokaza provedenih na glavnom pretresu, ovaj sud je nesumnjivo zaključio, da su
se u radnjama okrivljenog C.Ž., stekla sva obilježja bića krivičnog djela
protivpravno priključenje gradilišta na tehničku infrastrukturu iz čl.326b KZ.
Naime,okrivljeni je tokom jula mjeseca 2010.godine, u mjestu N.s., opština D.,
protivno čl.75 Zakona o uredjenju prostora i izgradnji objekata, objekat koji
je izgradio bez gradjevinske dozvole, priključio na vodovodnu mrežu, na način
što je vodovodne instalacije na svom objektu za koji nije izdata gradjevinska
dozvola, priključio na vodovodnu mrežu JKZP D.  
Iz odbrane okrivljenog date u istražnom postupku i na glavnom pretresu,
utvrdjuje se da je isti u toku jula mjeseca 2010.godine, u mjestu N.s.,
opština D., objekat koji je izgradio bez građevinske dozvole priključio na
vodovodnu mrežu, na način što je vodovodne instalacije na svom objektu, za
koji nije izdata građevinska dozvola priključio na vodovodnu mrežu JKZP D.
Navedena odbrana okrivljenog ima status priznanja i sud je ovo priznanje
cijenio kao istinito, potpuno i jasno. Ovakvo priznanje okrivljenog ima
podršku u zapisniku o kontroli vodovodnih instalacija JKZP D.  br. 01325 od
31.08.2010.godine i fotografijama priloženim uz ovaj zapisnik, kao i u iskazu
svjedoka Z.M., koji iskaz je sud cijenio kao istinit.  
Krivično djelo protivpravno priključenje gradilišta na tehničku infrastrukturu
iz čl.326b KZ čini onaj ko protivno propisima o izgradnji objekata, planiranju
i uredjenju prostora, priključi ili dozvoli da se na tehničku infrastrukturu
(elektroenergetsku, vodovodnu, kanalizacionu i putnu) priključi gradilište,
objekat u izgradnji ili gradjevinski objekat za koji nije izdata gradjevinska
dozvola. Okrivljeni je, s obzirom na naprijed navedeno činjenično utvrđenje,
protivno čl.75 Zakona o uredjenju prostora i izgradnji objekata, gradjevinski
objekat za koji nije izdata gradjevinska dozvola priključio na vodovodnu
infrastrukturu.  
Sud je cijenio psihički odnos okrivljenog prema počinjenom krivičnom djelu, pa
je našao da je okrivljeni, postupajući na naprijed opisani način, predmetno
krivično djelo učinio sa direktnim umišljajem, tj. bio je svjestan svog djela
i htio je njegovo izvršenje.  
Krivično djelo za koje je okrivljeni oglašen krivim je krivično djelo sa
blanketnom dispozicijom, pa je kod ovog krivičnog djela pored navođenja
činjenica i okolnosti koje čine obilježje ovog krivičnog djela, a o kojima se
sud izjasnio, bilo nužno navesti i materijalno-pravni propis od kojeg zavisi
postojanje ovog djela. Naime, čl.75 Zakona o uredjenju prostora i izgradnji
objekata, propisano je da gradilište, odnosno objekat na kome se izvode radovi
bez gradjevinske dozvole i glavnog projekta ili objekat koji je izgradjen bez
gradjevinske dozvole i glavnog projekta, ne može biti priključen na tehničku
infrastrukturu (elektroenergetsku, vodovodnu, kanalizacionu, putnu i drugu).
Okrivljeni je upravo kršeći ovaj propis počinio predmetno krivično djelo.  
Zbog toga su se u radnjama okrivljenog C.Ž. stekla sva bitna obilježja  bića
krivičnog djela protivpravno priključenje gradilišta na tehničku
infrastrukturu iz čl.326b KZ, zbog čega ga je valjalo oglasiti krivim.  
Sud je prilikom odlučivanja o vrsti i visini krivične sankcije za okrivljenog,
imao u vidu sve okolnosti na strani okrivljenog koje su od značaja za izbor i
visinu u smislu čl.42 KZ, pa je od olakšavajućih okolnosti na strani
okrivljenog našao da je isti neosudjivan, što je utvrđeno iz citiranog izvoda
iz kaznene evidencije, da je priznao izvršenje krivičnog djela, da je oženjen,
otac dvoje djece, dok otežavajućih okolnosti nije bilo, pa je sud okrivljenom
izrekao uslovnu osudu kojom mu je utvrdio kaznu zatvora u trajanju od 3 (tri)
mjeseca i istovremeno odredio rok provjeravanja u periodu od 1 (jedne) godine,
odnosno da se utvrdjena kazna neće izvršiti ako okrivljeni za vrijeme od 1
(jedne) godine, po pravosnažnosti presude, ne učini novo krivično djelo. Sud
je našao da se u konkretnom slučaju, a imajući u vidu naprijed navedene
olakšavajuće okolnosti, može očekivati da će se upozorenjem, uz prijetnju
kaznom, uticati na okrivljenog da ubuduće ne vrši krivična djela, te da nije
nužno da se kazna primijeni radi krivično-pravne zaštite. Sud nalazi da će se
u konkretnom slučaju uslovnom osudom kao u izreci ove presude u potpunosti
ostvariti svrha izricanja ove krivične sankcije iz čl.52 KZ u okviru opšte
svrhe propisivanja i izricanja krivičnih sankcija iz čl.4 st.2 KZ .  
O troškovima krivičnog postupka odlučeno je na osnovu čl. 226 i 229 ZKP-a, pa
kako je okrivljeni oglašen krivim, obavezan je na plaćanje troškova krivičnog
postupka -sudskog paušala u iznosu od 30,00 eura, a koji iznos je odredjen
srazmjerno trajanju, složenosti ovog postupka i imovnom stanju okrivljenog.  
Shodno čl.239 st.2 ZKP-a, sud je oštećeno JKZP D. radi ostvarivanja imovinsko-
pravnog zahtjeva uputio na parnični postupak, obzirom da podaci krivičnog
postupka nijesu pružali pouzdan osnov ni za potpuno ni za djelimično
presudjenje, a pribavljanje dokaza o tome vodilo je nepotrebnom odugovlačenju
postupka.  
Sa iznijetog, a primjenom čl.374 ZKP-a, odlučeno je kao u izreci ove presude.  
ZAPISNIČAR,
S U D I J A,
Ana Ivanović,s.r
Vladimir Novović, s.r  
PRAVNA POUKA: Protiv ove presude može se izjaviti žalba Višem sudu u Podgorici
u roku od 8 dana od dana prijema  pismenog otpravka, a preko ovog suda.  