K.265/10
U IME NARODA
VIŠI SUD U PODGORICI, kao prvostepeni krivični u vijeću sastavljenom od sudije
Biljane Uskoković kao predsjednika vijeća, sudije Jovetić Vesne i sudija
porotnika Jelke Trtica, Nedović Miomira i Bogetić Baja kao članova vijeća,
Vere Popović kao zapisničara, u krivičnom predmetu protiv optuženih V. M.1
zbog krivičnog djela teško ubistvo u pokušaju iz člana 144. tačka 8. i 3.
Krivičnog Zakonika i V. M.2 zbog krivičnog djela ubistvo u pokušaju iz člana
143. u vezi člana 20. Krivičnog zakonika, postupajući po optužnici Višeg
državnog tužioca u Podgorici Kt-br.152/10 od 14.10.2010. godine i predlogu za
izricanje mjere bezbjednosti obaveznog psihijatrijskog liječenja i čuvanja u
zdravstvenoj ustanovi, nakon održanog glavnog i javnog pretresa dana
29.03.2011. godine u prisustvu zastupnika optužbe Begović Tatjane zamjenika
VDT-a Podgorica, optuženog V. M.1 i njegovog branioca po službenoj dužnosti
adv.R. S., optuženog V. M.2 i njegovog izabranog branioca adv.R. M. a nakon
tajnog  vijećanja i glasanja donio je i dana 01.04.2011. godine javno objavio:  
                                                                I.  
                                                     P R E S U D U

OPTUŽENI V. M.2, zv."M", rođen ..., državljanin Crne Gore, penzioner, oženjen,
otac dvoje djece, srednjeg imovnog stanja, osuđivan presudom Osnovnog suda u
Danilovgradu broj K-78/04 od 12.10.2004. godine zbog krivičnog djela iz člana
239. stav 1. KZ RCG na kanu zatvora u trajanju od tri mjeseca uslovno na jednu
godinu, ne vodi se postupak za neko drugo krivično djelo.  
Na osnovu člana 363. stav 1. tačka 1. Zakonika o krivičnom postupku u vezi
člana 10. stav 1. Krivičnog zakonika,  
OSLOBAĐA SE OD OPTUŽBE
Da  je:  
  Dana 21.07.2010. godine oko 07,30 časova u mjestu Bare Šumanovića- Opština Danilovgrad ispred svoje porodične kuće,odbijajući od sebe neskrivljeni protivpravni napad, koji se sastojao u tome što je okrivljeni V. M.1 došao u dvorište ispred kuće okrivljenog V. M.2 i kada se okrivljeni V. M.2 nalazio iza zavjese na ulaznim vratima svoje kuće u trenutku kada je istu pomjerio s namjerom da izađe iz kuće i pođe put vinograda gdje je ostala povrijeđena njegova supruga V. R.1, u njegovom pravcu iz lovačke puške marke "Zbrojevka-Brno" calibra 12, fabričkog broja .... ispalio dva hitca koja ga nisu pogodila, na način što je iz revolvera marke "Smith-Wesson"  model 36-1, calibra 38 S-specijal, koji je prethodno uzeo, u pravcu okrivljenog V. M.1 ispalio pet projektila koji ga nijesu pogodili,

- čime bi izvršio krivično djelo – ubistvo u pokušaju iz člana 143.Krivičnog
zakonika  u vezi člana 20. Krivičnog zakonika jer je postupao u nužnoj odbrani
– član 10. stav 1. Krivičnog zakonika.  
Troškovi krivičnog postupka u ovom dijelu padaju na teret budžetskih sredstava
suda.  
                                                     II.


                                                   R J E Š E N J E

OPTUŽENI V. M.1, zv."M.", rođen, državljanin Crne Gore, nezaposlen, razveden,
otac troje punoljetne djece, sa završenom osnovnom školom, srednjeg imovnog
stanja, neosuđivan, ne vodi se postupak za neko drugo krivično djelo,  
Zato što je  
Dana 21.07.2010.godine, oko 07,30 časova, u mjestu Bare Šumanovića, Opština
Danilovgrad, lišio života oštećenog V. R.2 i pokušao lišiti života V. M.2 i
pri tom doveo u opasnost život oštećene V. R.1, na način što je iz lovačke
puške marke "Zbrojevka-Brno" calibra 12, fabričkog broja ..., u pravcu
oštećenog V. R.2, koji se kada je primijetio okrivljenog V. M.1 kako drži
pušku uperenu u njega dao u bjekstvo, ispalio jedan projektil koji ga je
pogodio u predjelu leđa, nanoseći mu tako teške tjelesne povrede od kojih je
usled iskrvavljenja iz rascjepa pluća, srca, iz raskidanih krvnih sudova, a
sve duž kanala strijelnih rana nastupila smrt, nakon čega se uputio prema kući
okrivljenog V. M.2, koja se nalazi u neposrednoj blizini, u namjeri da ga liši
života, pa kada ga je ugledao u vinogradu između vinove loze, gdje se sa
suprugom V. R.1 sklonio od okrivljenog, u njegovom pravcu ispalio dva hitca
koja ga nijesu pogodila, dok je jedan od ispaljenih hitaca pogodio oštećenu V.
R.1 nanoseći joj teške tjelesne povrede u vidu strijelne rane - ustreline u
donjoviličnom predjelu sa mnogobrojnim prelomima u predjelu brade sa desne
strane i sa metalnim stranim tijelima u istom predjelu, strijelnu ranu -
prostrelinu u predjelu lijevog lakta sa višestrukim prelomima lakatnog
nastavka lijeve lakatne kosti, strijelnu ranu ustrelinu u predjelu gornjeg
dijela lijeve potkoljenice sa prelomima gornjeg okrajka lijeve golenjače i sa
metalnim stranim tijelom u mekom tkivu zadnjeg dijela lijeve potkoljenice, a
koja se nalazila neposredno pored okrivljenog V. M.2, nakon čega je kada je
okrivljeni V. M.2 stajao na ulaznim vratima svoje kuće iza zavjese u trenutku
kada je pomjerio istu s namjerom da izađe iz kuće i pođe put vinograda gdje je
ostala povrijeđena njegova supruga, oštećena V. R.1, u njegovom pravcu ispalio
dva hitca koja ga nijesu pogodila,  
-čime je izvršio protivpravno djelo u zakonu predviđeno kao krivično djelo - teško ubistvo u pokušaju iz člana 144. tačka 8. i 3. Krivičnog zakonika u vezi člana 20. Krivičnog zakonika  
Pa sud optuženom primjenom citirane zakonske odredbe, člana 69. stav 2. u vezi
stava 1. Krivičnog zakonika, te člana 212., 531. i 532. Zakonika o krivičnom
postupku,  
I Z R I Č E
MJERU BEZBJEDNOSTI OBAVEZNOG PSIHIJATRIJSKOG LIJEČENJA I ČUVANJA U
ZDRAVSTVENOJ USTANOVI  
Navedena mjera bezbjednosti će se izvršavati u ZU "Specijalna bolnica za
psihijatriju" Dobrota - Kotor.
Navedenu mjeru sud će obustaviti kada utvrdi da je prestala potreba za
liječenjem i čuvanjem učinioca u Zdravstvenoj ustanovi.  
Na osnovu člana 75. Krivičnog zakonika od optuženog V. M.1 oduzima se  lovačka
puška marke "Zbrojevka-Brno" calibra 12, fabričkog broja ..., kao predmet
izvršenja krivičnog djela.  
Troškovi krivičnog postupka padaju na teret budžetskih sredstava suda.  
Oštećena V. R.1 se radi ostvarivanja imovinsko pavnog zahtjeva upućuje na
parnicu.  
O B R A Z L O Ž E N J E  
Optužnicom Višeg državnog tužioca u Podgorici Kt.br.152/10 od 14.10.2010.
godine stavljeno je na teret optuženom V. M.1 da je izvršio krivično djelo
teško ubistvo u pokušaju iz člana 144. stav 1. tačka 3. i 8. Krivičnog
zakonika  u vezi člana 20. Krivičnog zakonika, a optuženom V. M.2 krivično
djelo ubistvo u pokušaju iz člana 143. Krivičnog zakonika u vezi člana 20.
Krivičnog zakonika.  
Na glavnom pretresu održanom dana 29.03.2011. godine, a prije davanja završne
riječi, zastupnik optužbe je imajući u vidu mišljenje tima vještaka
psihijatara da je okrivljeni V.M.1 u vrijeme izvršenja djela bio neuračunljiv,
izmijenio optužnicu i shodno članu 530.ZKP prema optuženom V. M.1 podnio
predlog za izricanje mjere bezbjednosti obaveznog psihijatrijskog liječenja i
čuvanja u zdravstvenoj ustanovi zato što je izvršio protivpravno djelo u
zakonu predviđeno kao krivično djelo - teško ubistvo u pokušaju iz člana 144.
stav 1. tačka 3. i 8. u vezi člana 20. Krivičnog zakonika. U odnosu na
optuženog V. M.2 dispozitiv optužnice i pravna kvalifikacija ostala je
nepromjenjena.  
U završnoj riječi zastupnik optužbe u bitnom navodi da imajući u vidu
mišljenje tima vještaka neuropsihijatara koji su utvrdili da okrivljeni V. M.1
boluje od trajnog duševnog oboljenja paranoidne psihoze,da u vrijeme izvršenja
krivičnog djela nije mogao svhatiti značaj svog djela, odnosno da je bio
neuračunljiv, smatra da su se stekli uslovi iz člana 69. KZ za izricanje mjere
bezbjednosti obaveznog psihijatrijskog liječenja i čuvanja u zdravstvenoj
ustanovi okrivljenog V. M.1. U odnosu na okrivljenog V. M.2, nalazi da je
tokom postupka dokazano da je isti izvršio krivično djelo stavljeno mu na
teret, pa predlaže sudu da istog oglasi krivim i osudi po zakonu.  
U završnoj riječi oštećena V. R.1 navodi da se pridružuje krivičnom gonjenju
optuženog V. M.1 i da postavlja imovinsko pravni zahtjev koji će ostvariti u
posebnom postupku.  
U završnoj riječi branilac optuženog V. M.1, adv.R. S. u bitnom navodi da je
nalazom i mišljenjem tima vještaka prof dr S. M., mr. dr Ž. G., psihijatra i
kliničkog psihologa S.-I. B. utvrđeno da njen branjenik V. M.1 u vrijeme
izvršenja krivičnog djela stavljenog mu na teret nije mogao da shvati značaj
svoga djela i da upravlja svojim postupcima, odnosno da je bio neuračunljiv.
Kako je utvrđeno da je u vrijeme izvršenja djela bio neuračunljiv, smatra da
je potrebno njegovo liječenje i saglasna je sa izricanjem mjere obaveznog
psihijatrijskog liječenja i čuvanja u zdravstvenoj ustanovi.  
U završnoj riječi optuženi V. M.1 je u cjelosti prihvatio završnu riječ svog
branioca.  
U završnoj riječi branilac optuženog V. M.2 adv.R. M. u bitnom navodi da na
osnovu provedenih dokaza njegov branjenik nije izvršio krivično djelo koje mu
je optužnicom stavljeno na teret, jer je postupao u nužnoj odbrani tj.
preduzimao je radnje koje su bile potrebne da od sebe i svoje supruge odbije
istovremen protivpravni napad V. M.1, a na šta upućuju dokazi provedeni tokom
postupka, te predlaže sudu da njegovog branjenika oslobodi od optužbe.  
U završnoj riječi optuženi V. M.2 u cjelosti prihvata završnu riječ svog
branioca stim što dodaje da ovaj podmukli i planirani zločin koji je učinio
njegov rođak M.1 nije ostavio dubok trag i ožiljak samo na njega i njegovu
suprugu R.1, već i na njihovu porodicu, širu familiju a i selo Bare
Šumanovića, te će ga se svi duboko osjećati, pamtiti i prepričavati, da
njegova uža i šira porodica će živjeti sa osjećanjem teškog gubitka svog
člana, teškog ranjavanja R.1 i duševnih trauma zbog posljedica i načina na
koji je zločin učinjen a i stalnog postavljanja pitanja zašto i je li moralo
to da se dogodi. Ističe da je tog dana pucao u nužnoj odbrani, da mu je
savjest potpuno mirna.  
Optuženi V. M.1 u svom iskazu datom pred istražnim sudijom ovog suda jednako
kao u predkrivičnom postupku u bitnom navodi da je R.2 htio da ubije i da ga
je namjerno ubio jer se R.2 stalno „vrtio oko njega“.Tog dana 21.07.2010.
godine oko 06,00 časova izašao je ispred kuće i vidio da nailazi R.2 V.. Išao
je prema imanju P. koje se nalazi u blizini njegove(M.1) kuće.U tom trenutku
je donio odluku da ubije R.2.Vratio se do svoje kuće i iz kuhinje uzeo lovačku
pušku marke „Brno“ i redenik sa municijom kalibra 12 mm. Nakon toga je izašao
iz kuće i kod jednog plasta sijena vidio R.2 V.. Kada ga je R.2 vidio sa
puškom počeo je da trči u prvcu kamenih stepenica, koje su desno pored reda
vinove loze i tada je pucao u pravcu R.2.Nakon što je pucao u pravcu R.2, R.2
je pao. Bio mu je okrenut leđima kada je pucao u njega jer je bježao a nalazio
se na kraju reda vinove loze. Pucao je sa udaljenosti od nekih 30-50 metara i
nalazio se na početku reda vinove loze. U R.2 je ispalio jedan metak. Kada je
vidio da je R.2 pao izvadio je patron iz puške i koliko se sjeća stavio u
redenik. Zatim je donio odluku da ubije i M.2 V., pa je izvadio punu patronu i
napunio praznu cijev od puške koja je dvocjevka i krenuo u pravcu M.2 kuće.R.1
nije imao namjeru da ubije, nju je slučajno pogodio. Do M.2  kuće je došao
jednim kamenim puteljkom. Kada je došao do metalne kapije - ulaza sa donje
strane M.2 imanja čuo je glas R.1 V. kako kaže „evo ga M.1 sa puškom da nas
pobije“ i tada su krenuli da bježe R. i M.2 iza vinograda koji je iza njihove
kuće.Ušao je u dvorište i u donjem dijelu vinograda između redova loza
primijetio je M.2 naočare, pa je podigao pušku i izvršio opaljenje u tom
pravcu ali M.2 nije pogodio pa odmah vrši ponovno opaljenje.Odmah nakon toga
čuje ženski glas koji govori „pogodi me“ ili „rani me“. Kada se vraćao nazad
negdje po desnoj strani od M.2 kuće čuo je kako je nešto zapucalo u njegovom
pravcu a iz pravca M.2 kuće pa se okrenuo i vidio da se mrda zavjesa na
ulaznim vratima. Sagnuo se iza jedne međe, napunio ponovo pušku, pa pošto je
to uradio ustao je i izvršio opaljenje u pravcu ulaznih vrata M.2 kuće. Ne zna
da li je pogodio, koliko je bio udaljen, sem da se nalazio na putu.Ispalio je
dva patrona, nakon čega ih je bacio negdje u grmlje. Nakon ovog čuo je vrisak
djece i kada je njegov sin krenuo prema njemu otrčao je niz put, sakrio se od
njega, pozvao ga mobilnim telefonom i rekao mu da će da se preda policiji.
Poslije izvjesnog vremena došla je policija i oduzela mu lovačku pušku marke
„Brno“, koju je kupio 1979. godine u sportskoj radnji „Sport“ i za istu
posjeduje odgovarajuću dozvolu jer se nekad bavio lovom. Ističe da je prije od
prilike deset godina bio kod psihijatra, da je dobio terapiju, da je u dva
navrata bio na liječenju, jednom 15 a drugi put 18 dana o čemu ima
dokumentaciju.Naveo je da je morao da ubije V. R.2 i da se ne može izjasniti
da li se kaje zbog toga ili ne, ali  da mu je žao što je povrijedio R.1.  
Optuženi V. M.1 na glavnom pretresu je ponovio svoj iskaz dat u dosadašnjem
toku postupka stom razlikom što je sada izjavio da je odluku da ubije i V.
M.2, ali ne i R.1, donio ne nakon što je ubio V. R.2 već tek kada je vraćajući
se prema svojoj kući prilikom prolaska pored M.2 kuće vidio da M.2 i njegova
žena bježe jer od njega niko nikad nije bježao.Naveo je da sa V. M.2 nije
pričao iz razloga što je M.2 bio čudan, stalno mu je nešto dobacivao, imao je
neku čudnu svoju demagogiju, prolazio je pored njegove kuće i nešto govorio a
nije mogao razumjeti šta mu govori.  
Pojasnio je da je odluku da ubije V. R.2 donio iz razloga što mu je R.2
stalno govorio da će ga zaklati kao jarca i nosio nož i kosijer sa sobom.Sa
R.2 tog kritičnog jutra nije razgovarao.Vidio ga je na livadi da priča sa P.
M. i isti mu se nijesu obraćali te prilike.Nije znao kazati da li je te
prilike R.2 kod sebe imao nož i kosijer.Nakon što je pucao u R.2 i vidio da je
pao zaključio je da je mrtav i nije mu se primicao. Nakon toga je krenuo prema
svojoj kući noseći pušku u ruci uz tijelo a cijev puške je bila okrenuta prema
zemlji i kada je prolazio pored M.2 kuće čuo je da je R. rekla "evo ga M.1 da
nas pobije" i da su nakon toga pobjegli u vinograd. Ušao je u dvorište kuće V.
M.2 na malu kapiju koja je u blizini mosta da bi vidio zašto M.2 i R. bježe od
njega, jer od njega nikada niko nije bježao. Kada je pucao prema vinogradu
gdje je vidio M.2 cvikere stajao je tačno ispred kuće V. M.2. Ispalio je dva
hitca prema vinogradu gdje je vidio M.2 naočare i to odmah jedan za drugim,
tj. čim je ispalio prvi metak vidio je da se M.2 pomjera u stranu kao da se
prebacio i zatim je odmah nakon toga ispalio i drugi metak i tada je čuo da je
R. rekla "evo me rani". Nakon što je ispalio dva hitca prema vinogradima gdje
je vidio da se nalazi M.2, krenuo je prema svojoj kući i izašao na malu kapiju
na koju je i ušao. Tada je čuo pucnjavu. Dok je ta pucnjava trajala sakrio se
iza jedne međe i napunio ponovo pušku sa dva patrona i oba ispalio.  
Takođe, pojasnio je da kada je pucao na R.2 da su u pušci bila dva patrona, da
je na R.2 ispalio jedan patron i sa istim ga pogodio. Koliko se sjeća pušku je
ponovo napunio jednim patronom kada je ušao u dvorište kuće V. M.2 kroz malu
kapiju.
Nakon što je upozoren na različitost svog kazivanja na glavnom pretresu i
onoga što je izjavio pred istražnim sudijom a što se odnosi na vrijeme
donošenja odluke da ubije i V. M.2 izavljuje da ne može objasniti razliku u
svom kazivanju, jer je tek sada svjestan svega što je uradio.Tvrdi da nije
imao namjeru da ubije V. M.2, već da je odluku da ga ubije donio u trenutku
kada je prolazeći pored njegove kuće vidio da bježe od njega a od njega niko
nije bježao.  
Optuženi V. M.2 u svom iskazu datom pred istražnim sudijom ovog suda jednako
kao u predkrivičnom postupku u bitnom navodi da mu je V. M.1 rođak, pokojni
R.2 rođeni brat, a R.1 supruga. Već duži niz godina odnosi između njegove
porodice i V. M.1 su narušeni, jer je M.1 od razvoda postao potpuno asocijalna
ličnost i to ne samo prema njemu nego prema čitavoj okolini i komšijama u
mjestu Bare Šumanovića. On i njegov pokojni brat R.2 sa M.1 nijesu imali
nikakvih sporova oko imovine, a ni imanja im se ne graniče jer se između njih
nalaze putevi. Kritičnog dana je kosio u voćnjaku, a supruga R.1 hranila
svinje. Negdje oko 7,30 časova čuo je pucanj koji je dolazio od pravca M.1
kuće, koliko je mogao da ocijeni, nakon čega je posle nekih tri do četiri
minuta odložio kosu i otišao ispred kuće da odmori.Sjeo je na jednu fotelju.
Čim je sjeo primjetio je lijevo od sebe, van njegovog dvorišta gdje je kućica
za psa, crvenu majicu i da se pomjera, ali nije vidio u tom trenutku osobu.
Pomislio je da je to R.1. Pozvao je suprugu ali mu se odazvala sa druge strane
i tada je shvatio da ono što se pokreće kao crvena majica nije njegova supruga
R.1.Ustao je da bi pogledao ko je i tada je vidio M.1 kako čuči sa naslonjenom
puškom na jedan kamen međaš i nišani pravo u njega. Počeo je da bježi prema
R.1 iza kuće, ka jednoj česmi, i kazao joj "bježimo, oće M.1 da nas ubije".
Bježali su, trčeći kroz prostoriju objekta gdje je farma pilića. Nasilno je
otvorio zadnji prozor na tom objektu i popeli su se uz jednu među prema
njihovom vinogradu.Zastao je i uzeo tri kamena sa međe da bi se branio ako M.1
krene za njim. Zatim je pozvao suprugu, koja mu se odazvala, i krenuo prema
njoj a bila je negdje iza vinograda. Zajedno su pošli  prema bunaru koji se
nalazi između međe i jednog kanala za vodu. R.1 je išla ispred njega korak –
dva. Čučnula je da vidi ima li M.1 i tada je čuo pucanj i vidio kako R.1 pada
u kanal za vodu i jauče ali M.1 nije vidio odakle puca. Imao je osjećaj da je
pucanj došao iza njega zbog čega se okrenuo i sa jednim od krša koje je
prethodno uzeo gađao u pravcu odakle je mislio da je došao pucanj. Pogledao je
u suprugu i bila je sva u krvi. Tada se sjetio da u kući ima revolver koji mu
je poklonio stric.Trčećim korakom je pošao prema kući, ušao u kuću, uzeo
pištolj i municiju iz natkasne i napunio pištolj. Kada je napunio pištolj
krenuo je da izađe iz kuće i da ide ka R.1 jer je ostala u jaži povrijeđena.
Kada je došao na ulazna vrata, na kojima postoji jedna zavjesa kao zaštita od
insekata, i rukom u kojoj je držao pištolj je malo pomjerio čuo je pucanj i
praštanje po kući. Ni tada nije vidio gdje je M.1 i odakle je došao pucanj.
Tada je nasumice ispalio pet metaka, jer je bilo puno burence, u pravcu odakle
je mislio da dolazi pucanj. Nakon što je ispalio metke iz burenceta revolvera,
vratio se u spavaću sobu, ispraznio burence na krevet i ponovo napunio, uzeo
šaku metaka i stavio u džep od šortca i krenuo da izađe iz kuće kroz prozor od
kupatila. Izašao je napolje i tada vidio da M.1 sin A. i  kćerka N. unose R.1
u auto. Rekao je A. da ide sa njim zbog R.1, i krenuli su ka Danilovgradu.
Međutim, vozilo se ugasilo nakon što su prošli 200-300 metara. Vidio je braću
K. sa njihovim vozilom koji su se zaustavili pored njih i zamolio ih je da R.1
prevezu do bolnice. U toku vožnje prema Kliničkom centru rekli su mu da mu je
brat R.2 ubijen.  
Optuženi V. M.2 na glavnom pretresu održanom dana 15.12.2010. godine je
ponovio svoj iskaz dat u dosadašnjem toku postupka stim što je pojasnio da je
njegov odnos sa V. M.1 bio korektan, da nikakvih svađa među njima nije bilo.
Međutim od kako se M.1 razveo od svoje supruge nije htio sa njim da razgovara
ali ne zna zbog čega.Što se tiče M.1 djece sa njima je imao normalnu
komunikaciju i bili su u dobrim odnosima. Iako sa M.1 nije komunicirao, na
poziv M.1 djece, pošao je na svadbu M.1 sina i bio je stari svat. Pojasnio je
da je iz vinograda prema kući trčao cik - cak poučen iz vojske da kada se tako
trči može se izbjeći opasnost. Kada je sa pištoljem krenuo da izađe iz kuće, a
znajući da mu prijeti stalna opasnost od M.1, taman kada je sa cijevi pištolja
pomjerio zavjesu koja postoji na ulaznim vratima čuo je jak pucanj i prštanje
i odmah počeo da puca iz pištolja i to nasumice a u pravcu odakle je čuo zvuk
pucnja.Taj zvuk pucnja je čuo negdje sa lijeve strane od ulaznih vrata kuće.
Nakon što je ispalio  svih pet metaka iz pištolja više nije bilo nikakve
pucnjave, pa se povukao u kuću i iz nje izašao kroz prozor od kupatila.Naveo
je da je mislio da će čak M.1 poći i pripucati R.1 na mjestu gdje je ležala
povrijeđena. Nadalje je naveo da je čuo samo dva pucnja kod svoje kuće, jedan
kada su bili iza vinograda kada je R.1 pogođena, i drugi kada je pokušao da
izađe iz kuće sa pištoljem po koji je i otišao. Prije ova dva pucnja čuo je
jedan pucanj kada je kosio travu, i druge pucnje nije čuo.  
U dokaznom postupku sud je proveo dokaze – neposredno saslušao svjedoka -
oštećenu V. R.1, svjedoke V. N. i V. A., vještaka za sudsku medicinu Dr Č. D.,
vještaka balističara M. M., predstavnika tima vještaka neuropsihijatara Dr G.
Ž., a na saglasan predlog stranaka pročitao obdukcioni zapisnik broj S-120/10
od 28.07.2010. godine, nalaz i mišljenje vještaka sudske medicine dr Č. D.
broj Ki.13/10 od 16.09.2010.godine, izvještaj o balističkom vještačenju broj
2916/10, 2958/10 i 3036/10,  nalaz i mišljenje komisije vještaka u sastavu
prof.Dr M. S., G. Dr Ž. i psihologa S. I. B. od 10.01.2011. godine, zapisnik o
uviđaju Višeg suda u Podgorici broj Kri-687/10 od 21.07.2010. godine, dvije
potvrde o privremenom oduzimanju predmeta UP PJ Podgorica Ispostava
Danilovgrad broj Sl/10 od 21.07.2010. godine na ime V. M.2, dvije potvrde o
privremenom oduzimanju predmeta UP PJ Podgorica Ispostava Danilovgrad broj
Sl/10 od 21.07.2010. godine na ime V. M.1, izvještaj o analizi parafinskih
rukavica broj 2919/10 vještaka I. Lj., izvještaj o trasološkom vještačenju
Forenzičkog centra Danilovgrad broj 2917/10 od 28.01.2011. godine vještaka J.
M., izvještaj o hemijsko biološkom vještačenju Forenzičkog centra Danilovgrad
broj 2915/10 od 24.01.2011. godine vještaka Mr.K. S., izvještaj o vještačenju
prisustva barutnih čestica Forenzičkog centra Danilovgrad broj 2918/10 od
24.01.2011. godine vještaka I. Lj., izvod iz kaznene evidencije UP PJ
Podgorica Ispostava Danilovgrad broj 18-04-245/10-2516/2 od 19.08.2010. godine
za optužene V. M.1 i V. M.2, te izvršio uvid u fotodokumentaciju o hemijsko
biloškom vještačenju, skicu lica mjesta UP Ispostava Danialovgrad od
21.07.2010. godine, fotodokumentaciju o vještačenju prisustva barutnih čestica
Forenzičkog Centra Danilovgrad broj 2918/10, medicinsku dokumentaciju na ime
oštećene V. R.1 i optuženog V. M.1, fotodokumentaciju UP PJ Podgorica
Ispostava Danilovgrad broj 18-04-244/10-179 od 21.07.2010. godine,
fotodokumentaciju UP PJ Podgorica broj 17-28-244-1535/1917 od 26.07.2010.
godine, fotodokumentaciju UP PJ Podgorica broj 17-28-244-1512/1912 od
21.07.2010. godine,  
Sud je odbio predloge branioca adv.R. M. da se kao svjedoci saslušaju P. M. i
P. D. i da se izvrši rekonstrukcija događaja, te predlog optuženog V. M.1 da
se izvrši rekonstrukcija događaja, a kojim predlozima se protivio zastupnik
optužbe, jer provođenje ovih dokaza je po mišljenju suda nepotrebno obzirom na
utvrđeno činjenično stanje a navedeni svjedoci nijesu ni očevidci predmetnog
događaja.  
Svjedok - oštećena V. R. je pred istražnim sudijom ovog suda u bitnom navela
da je supruga optuženog V. M.2, a da je optuženi V. M.1 dalji srodnik njenog
supruga. Dana 21.07.2010. godine ona i njen suprug M.2 su bili u kući u mjestu
Bare Šumanovića gdje skoro stalno borave zadnjih 4-5 godina.U blizini njihove
kuće je kuća V. M.1.R.2 V., M.2 brat, je živio sam u staroj kući ispod M.1
kuće, jer nije bio oženjen. Kritičnog jutra je popila kafu sa svojim suprugom
M.2 i pošla je da nahrani svinje i živinu. Kada je završila sa poslom čula je
M.2, kojeg je ostavila da sjedi ispred kuće na jednoj fotelji, da je zove i to
upravo kada je izlazila iz farme. Vidjela je da trči prema njoj i viče "R.1,
pobiće nas M.1". Kazala mu je da pođu u podrum, ali M.2 joj je rekao da neće
tamo ići jer će ih pobiti, i uhvatio je za ruku. Pomislila je da je poludio,
jer tada nije nikoga vidjela niti čula pucnje.M.2 je vukao po podu farme. Kada
su stigli do jedne međe uz koju ima jaža za nalijevanje vodom, M.2 joj je
rekao "ne na čisti prostor". Stajala je uz jažu, ispred M.2. Tada joj je M.2
kazao "izgleda je pucao na S.", a S. je rođak V. koji dijeli kuću sa M.1.
Zatim je sjela na travu i pokušala da ispod loza vidi ima li nekoga i kazala
M.2 ,,ne boj se ja ne vidim nikoga“. Samo što je to izgovorila nešto je
,,bupilo“ u glavu kao stijena i od toga se prevrnula u kanal i izgovorila "ubi
me". Pokušavala je da se izvuče iz kanala, ali čini joj se nije gubila
svijest. Kada je pogođena, M.2 je bio do nje na udaljenosti nekih dva metra i
stajao je.Nakon toga su joj prišli A. i N., M.1 djeca, da joj pomognu. M.2
više nije vidjela, ali je čula jedan pucanj, da bi nakon toga čula nekoliko
pucnjeva, ali ko i na koga puca nije vidjela. Kada su je A. i N. ubacili u A.
auto i krenuli da je voze u bolnicu došao je M.2 i pošao sa njima. U kolima im
je Aco rekao "izgleda je pucao na Vinu" a to je nadimak pokojnog R.2. Tog dana
M.1 uopšte nije vidjela, pa ne zna gdje je bio ni odakle je pogodio. Znala je
da M.2 ima pištolj u kući od prije 20 godina koji mu je pokojni stric ostavio
na poklon. Pištolj se nalazio u spavaćoj sobi u jednoj natkasni.  
Svjedok - oštećena V. R.1 na glavnom pretresu je ponovila svoj iskaz dat pred
istražnim sudijom i pojasnila da kada je izlazila sa farme da je do nje
dotrčao M.2 i rekao joj "R.1, M.1 će nas pobiti", uhvatio je za ruku i počeo
da vuče prema farmi,da je vukao kroz farmu i da su izašli kroz jedan prozor
koji je M.2 nasilno otvorio. Zatim su preko jedne međe krenuli prema
vinogradima, jer joj nije dozvolio da se zadrže na tzv."Č. livadi" sobzirom da
je u pitanju brisani prostor. Sklonili su se u vinograd i okretala se da vidi
da li neko ide za njima, ali nikoga nije vidjela. Kada je bila u blizini
bunara od kojeg je bila udaljena nekih dva metra sagnula se ispod čokota loze
da vidi da li ima nekoga i samo što se sagnula i pogledala prema farmi i
uspjela da kaže M.2 da ne vidi nikoga, osjetila je jak udar u predjelu vilice,
noga i koljena. Dok je ležala u vinogradu povrijeđena, prvo joj je prišla N. a
zatim je došao A., i tada je čula jedan pucanj, a odmah nakon tog pucnja tri -
četiri pucnja koji su bili jedan za drugim kao da je rafalna paljba, pa je tu
rafalnu pucnjavu prokomentarisala pred N. i to vrlo teško zbog povrede ali je
uspjela da joj kaže „ubi mi M.“ našta joj je N. rekla "ne boj se ovo sad M.
puca."  Njen suprug je od mjesta gdje je ona bila i gdje je pogođena bio
udaljen nekih dva metra. Prije nego što je pogođena nije čula pucnje, pogođena
je od prvog pucnja koji je ispaljen na njenom imanju. Nije imala bilo kakvog
sukoba sa porodicom M.1 V., kao ni sa M.1. Svo vrijeme događaja bila je
potpuno svjesna, svijest je počela po malo da gubi kada je došla u bolnicu.
Pridružila se krivičnom gonjenju optuženog V. M.1 i postavila imovinsko pravni
zahtjev.  
Svjedoci V. A. i V. N. nijesu željeli da svjedoče sobzirom da su u srodstvu sa
optuženim V. M.1, koji je njihov otac.  
Iz zapisnika o uviđaju Višeg suda u Podgorici broj Kri-687/10 od 21.07.2010.
godine se utvrđuje da je lice mjesta - kuće V. u mjestu Bare Šumanovića.Na
licu mjesta, lijevo od kuće V. M.1, u vinogradu, ispod kamene ograde kuće
vlasništvo P. B., zatečeno je tijelo pokojnog V. R.2 okrenuto na leđa, koji je
na sebi imao kratki šorts i patike.Na leđima pok.V. R.2 su konstatovane rane.
Ispod nogu tijela V. R.2, na okopanaom dijelu vinograda, nalazi se plastični
dio patrona od lovačke puške. Na kamenom stepeniku lijevo od tijela gledano
prema kući P. nalaze se tragovi krvi, a desno od tijela ispod jednog drveta
stvari V. R.2 - dvije plastične flaše sa vodom i lozovom rakijom, mobilni
telefon, majica plave boje i jedan peškir. U manjem kanalu za navodnjavanje na
imanju V.M.2 nađeni su dijelovi zubne proteze, najvjerovatnije povrijeđene V.
R.1, dvije papuče sa tragovima krvi, te tragovi krvi koji od ovog mjesta vode
preko livade u pravcu velike kapije kroz koju se ulazi na imanje V. M.2 i R.1.
Prilikom pregleda lica mjesta ispred i u kući V. vidni su tragovi oštećenja na
zastoru - zavjesi koja se nalazi na ulaznim vratima kuće V. M.2, oštećenje na
metalnoj pepeljari koja se nalazi na fotelji ispred kuće i oštećenja na
plastičnoj mušemi koja se nalazi na stolu ispred kuće. Na verandi kuće zatečen
je jedan oveći kamen, a unutar kuće po lijevoj strani na kuhinjskim elementima
su vidni tragovi koje najvjerovatnije potiču od sačme. U spavaćoj sobi na
krevetu nađeno je pet pištoljskih čaura, a na natkasni do kreveta prazna
kutija od pištoljske municije. Na stablu jasena u dvorištu kuće V. M.2 nađen
je deformisan metak.  
Iz dvije potvrde o privremenom oduzimanju predmeta UP PJ Podgorica Ispostava
Danilovgrad broj Sl/10 od 21.07.2010. godine utvrđuje se da je od optuženog V.
M.2 oduzet revolver marke "S&W Special CTG" (Smith & Wesson) cal.38 specijal,
osamnaest komada metaka cal.38 specijal i šorts svijetlo zelene boje.  
Iz dvije potvrde o privremenom oduzimanju predmeta UP PJ Podgorica Ispostava
Danilovgrad broj Sl/10 od 21.07.2010. godine utvrđuje se da je od optuženog V.
M.1 oduzeta lovačka puška "zbrojevka Brno" fabričkog broja ... cal.12 mm,
kožni redenik sa osamnaest metaka cal.12 mm sa jednom čaurom istog calibra,
plave papuče nepoznate veličine marke "Sport", plavi šorts sa bijelim
detaljima u donjem lijevom uglu sa oznakom crveno bijele boje u kojoj su
ispisani detalji "ACM 1899" marke "Discovery" veličine XXL i j crvena trik
majica marke "Nike" veličine L.  
Iz obdukcionog zapisnika broj S-120/10 od 28.07.2010.godine vještaka sudske
medicine Č. Dr D., te njegovog izjašnjenja sa glavnog pretresa utvrđuje se da
je smrt kod oštećenog V. R.2 nastupila dana 21.07.2010.godine oko 07,30
časova, da je smrt nasilna i nastupila je usled iskrvavljenja iz rascjepa
pluća, srca i iz raskidanih krvnih sudova a sve duž kanala strijelnih rana,
nanešenih projektilima (dramlije) ispaljenim iz ručnog, vatrenog oružja
(lovačke puške) iz daljine. Nadalje vještak konstatuje da je pokojni V. R.2
zadobio povrede i to ulaznu ranu u lijevom natplećnom predjelu koja je
prostrelina koja se kanalom nastavlja kroz meko tkivo IV i V rebra, ulazi u
grudnu duplju, prolazi kroz lijevo plućno krilo, kroz ključnjačino grudnjačin
zglob i završava izlaznom ranom u lijevom potključnjačinom predjelu; rana u
lijevom lopatičnom predjelu - koja ulazna rana je prostrelina, koja se kanalom
nastavlja kroz meko tkivo VII i VIII rebro, ulazi u grudnu duplju, prolazi
kroz pluća, srce, III rebro i završava izlaznom ranom u lijevom dojkinom
predjelu; rana u lijevom podlopatičnom predjelu je ulazna rana prostrelina
koja se kanalom nastavlja kroz X rebro, ulazi u grudnu duplju, prolazi kroz
pluća, srce, VII rebro uz grudnu kost i završava izlaznom ranom u lijevom
nizdojkinom predjelu;  rana u zadnjem lijevom slabinskom predjelu-ulazna je
rana prostreline, koja se kanalom nastavlja kroz X rebro, ulazi u grudnu
duplju, prolazi kroz VII rebro i završava izlaznom ranom u lijevom nizdojkinom
predjelu;  rana u zadnjem lijevom slabinskom predjelu - ulazna je rana
ustrelina, koja se kanalom nastavlja kroz X rebro, ulazi u grudnu duplju,
prolazi kroz VII rebro i završava u lijevom nizdojkinom predjelu gdje je u
potkožnom mekom tkivu i nađen projektil; rana u desnom lopatično ramenom
predjelu - ulazna je rana prostrelina, koja se kanalom nastavlja kroz meko
tkivo, izlazi na spoljašnji zid pazušne jame, ulazi u spoljašnji zid pazušne
jame, prolazi kroz meko tkivo i završava izlaznom ranom na prednjoj strani
desnog ramena; rana u desnom podlopatičnom predjelu - ulazna je rana
prostreline, koja se kanalom nastavlja kroz meko tkivo, lomeći VIII rebro (bez
rascjepa porebrice) i završava izlaznom ranom na unutrašnjoj strani desne
pazušne jame; rana u desnom podlopatičnom predjelu - ulazna je rana
prostrelina, koja se kanalom nastavlja kroz meko tkivo, lomeći IX rebro (bez
rasjepa porebrice) i završava izlaznom ranom na unutrašnjoj strani desne
pazušne jame; rana u zadnjem desnom slabinskom predjelu - ulazna je rana
prostreline, koja se kanalom nastavlja kroz meko tkivo, lomeći X rebro (bez
rasjepa porebrice) i završava izlaznom ranom u desnom nizdojkinom predjelu.
Sve navedene rane su nanesene projektilom ispaljenim iz ručnog, vatrenog
oružja (lovačka puška) iz daljine i smjer kanala rana je od nazad prema
naprijed. Nadalje vještak navodi da oguljotine u predjelu lijevog obraza, u
predjelu lijevog donjoviličnog ugla, na lijevoj podlaktici, na spoljašnjoj
strani lijevog koljena, u lijevoj zatkoljenoj jami, na oba skočna zloba, te
krvni podliv na prednjoj unutrašnjoj strani lijeve potkoljenice u srednjoj
trećini, te na prednjoj strani desne potkoljenice u srednjoj trećini su
nastali djelovanjem tupine mehaničkog oruđa, dok povreda višestrukog preloma
donjovilične kosti u predjelu lijevog ugla je nastala tupinom mehaničkog
oružja moguže mehanizmom pada na tvrdu podlogu. U vrijeme umiranja nije
postojalo stanje alkoholisanosti.  
Na glavnom pretresu održanom dana 02.03.2011. godine vještak za sudsku
medicinu Č. Dr D. je u cjelosti ostala kod svog obdukcionog zapisnika stim što
je pojasnila da oguljotine i krvni podlivi konstatovani na tijelu pok.V. R.2
prilikom obdukcije su nastali djelovanjem tupine mehaničkog oruđa. Oguljotine
u predjelu lijeve strane lica, na lijevom koljenu i lijevoj podlaktici prema
svom izgledu, lokalizaciji su najvjerovatnije nastale mehanizmom pada na tvrdu
neravnu podlogu, dok su crtaste oguljotine na zadnjoj strani lijeve nadkoljene
jame, te u predjelu skočnih zglobova vjerovatno nastale prilikom trčanja kroz
travu, trnje ili slično, na što ukazuje njihov površinast i crtast
izgled.Napred navedene povrede potiču iz predmetnog događaja jer su krvni
podlivi modro ljubičasti a na ogrebotinama nema znakova formiranja krasti. Na
tijelu pokojnog V. R.2 ustanovljeno je devet ulaznih rana, pet na lijevoj
polovini leđa i slabine a četiri na desnoj polovini leđa i kada je navela da
se radi o devet ulaznih rana pod tim je podrazumijevala da je svaka ulazna
rana nanesena posebnim projektilom pod kojim podrazumijeva jednu dramliju kao
jedan projektil. Sve ulazne rane kod pok.V. R.2 nalaze se na leđima pa na
osnovu toga zaključuje da su usta cijevi predmetnog vatrenog oružja bila iza
tijela pok.V. R.2.  
Iz nalaza i mišljenja vještaka sudske medicine Č. dr D. broj Ki.13/10 od
15.09.2010.godine i medicinske dokumentacije na ime oštećene V. R.1 utvrđuje
se da je V. R.1 kritičnom prilikom zadobila sledeće povrede: strijelnu ranu -
ustrelinu u donjoviličnom predjelu sa mnogobrojnim prelomima u predjelu brade
sa desne strane i sa metalnim stranim tijelima u istom predjelu te sa
prisustvom vazduha potkožno u istom predjelu i ispod donje vilice koja rana je
desno na bratku prečnika 0,8 cm; strijelnu ranu - prostrelinu u predjelu
ljevog lakta sa višestrukim prelomima lakatnog nastavka lijeve lakatne kosti
gdje je jedna rana u gornjoj trećini lijeve podlaktice prečnika 0,5 cm i
strijelnu ranu - ustrelinu u predjelu gornjeg dijela lijeve potkoljenice sa
prelomima gornjeg okrajka lijeve golenjače i sa metalnim stranim tijelom u
mekom tkivu zadnjeg dijela lijeve potkoljenjice u gornjem dijelu - ulazna rana
je prečnika 0,8 cm. Sve navedene povrede, pojedinačno i u svom zbiru
predstavljaju tešku tjelesnu povredu.Nanešene su projektilima (dramlijama)
isapljenim iz ručnog vatrenog oružja (lovačke puške) iz daljine i nastale su
istovremeno. Sve strijelne rane imaju smjer od naprijed prema unazad, slijeva
udesno, što znači da su usta predmetnog vatrenog oružja bila ispred tijela V.
R.1, koja je u tom trenutku bila u čučećem ili sjedećem položaju.  
Na glavnom pretresu održanom dana 02.03.2011. godine vještak za sudsku
medicinu Č. Dr D. je u cjelosti ostala kod svog pismenog nalaza i mišljenja i
pojasnila da tri ustanovljene strijelne rane kod V. R.1 u donjo-viličnom
predjelu, u predjelu lijevog lakta i gornjeg dijela lijeve potkoljenice su
mogle nastati jednim projektilom dok se nalazila u čučećem položaju gdje je
lijeva ruka, odnosno lakat i brada bili u visini  gornjeg dijela lijeve
potkoljenice.  
Nakon izvršenog pregleda oštećene V. R.1 na glavnom pretresu vještak je
ustanovila da se kod oštećene V. R.1 na desnoj strani brade nalazi nepravilan
ožiljak promjera 1,5x0,5 cm, na nadlanenoj strani lijeve podlaktice na oko 10
cm ispod lakatnog zgloba nepravilan ožiljak promjera 2x0,5 cm, na lakatnom
ispupčenju nepravilan ožiljak promjera oko 1x0,5 cm koji se nastavlja prema
dolje postoperativnim ožiljkom dužine oko 10 cm, na prednjoj strani lijeve
podkoljenice na oko 7-8 cm ispod čašice koljena  nepravilan ožiljak promjera
oko 2x1 cm i na zadnjoj strani lijeve potkoljenice u istoj visini kao
prethodno opisan ožiljak još jedan nepravilan ožiljak lučnog izgleda promjera
oko 1x0,5 cm. Na osnovu ranije analizirane medicinske dokumentacije,
rengenskih snimaka, te na osnovu pregleda izvršenog na glavnom pretresu
vještak je izjavila da se sada pouzdano može zaključiti da je V. R.1 zaista
bila u čučećem položaju u vrijeme zadobijanja strijelnih rana gdje je
projektil (u koliko se radi o jednom projektilu) došao sa njene prednje desne
strane pri tom povređujući desnu polovinu donje vilice, lijevu podlakticu te
lijevu potkoljenicu.Vještak nije isključila mogućnost da su povrede V. R.1
nanešene jednim projektilom pod kojim podrazumijeva jednu dramliju.  
Sud je nalaz i mišljenje vještaka Č, Dr D, cijenio i prihvatio kao objektivan,
stručan i jasan, zasnovan na pravilima struke.  
Iz nalaza i mišljenja komisije vještaka u sastavu prof. Dr M, S,, G, Dr Ž, i
psiholog S, I, B, od 10.01.2011. godine se utvrđuje da su vještaci na osnovu
neposrednog pregleda optuženog V. M.1, uvida u medicinsku dokumentaciju i
spise predmeta mišljenja da optuženi V. M.1 boluje od trajnog duševnog
oboljenja, psihoze paranoidnog tipa koja se klasifikuje u duševne bolesti sa
trajnim sumanutim poremećajem, duševna bolest je počela unazad više decenija,
kod optuženog su prisutne sumanute ideje odnosa prema bližoj okolini koju
doživljava kao neprijateljsku i koja se bavi njegovim problemima, sumanute
ideje su fokusirane prema oštećenom V. R, i njegovoj familiji. Optuženi je
osoba ispod prosječnih intelektualnih potencijala kod koga je vidljivo
propadanje misaonog toka usled hroniciteta duševne bolesti. Krivično djelo
kojim se tereti optuženi je psihopataloški motivisano i počinjeno je pod
uticajem sumanutih ideja prema bližoj okolini, a posebno prema oštećenom V.
R,2,odnosno direktno proizilazi iz psihoze paranoidnog tipa.Optuženi u vrijeme
izvršenja krivičnog djela nije mogao da shvati značaj svog djela i da upravlja
svojim postupcima, odnosno bio je neuračunljiv. Mišljenja su da je prema
optuženom V. M.1 potrebno primijeniti mjeru obaveznog psihijatrijskog
liječenja i čuvanja u zdravstvenoj ustanovi zbog potencijalne društvene
opasnosti optuženog, a radi otklanjanja ove opasnosti potrebno je liječenje i
čuvanje u takvoj ustanovi.  
Na glavnom pretresu održanom dana 18.03.2011. godine predstavnik tima vještaka
psihijatara, G. Dr Ž. je u cjelosti ostao kod datog nalaza i mišljenja tima
vještaka stim što je pojasnio da kod V. M.1 sumanuti sektor u smislu
ispoljavanja sumanutih ideja put drugih osoba se ne odnosi samo na oštećenog
V. R.2 već i na njegove rođake. Prilikom neposrednog pregleda V. M.1
zaključili su da su kod istog prisutne sumanute ideje, odnosno tzv."odnosne
sumanute ideje" prema bližoj okolini koju doživljava kao neprijateljsku,
odnosno da se okolina bavi njegovim problemima, diskutuje o njemu, organizuju
se sastanci itd. Bolest od koje boluje optuženi je promjenjljivog toka i u
toku bolesti postoje periodi pogoršanja i poboljšanja a koliki će biti period
stabilizacije u toku bolesti, ljekari ne mogu predvidjeti. Na osnovu činjenica
koje se uzimaju amnezički,podataka u sudskom spisu da vojni rok nije završio
do kraja, pad socioprofesionalnog, odnosno psihološkog funkcionisanja
optuženog V. M.1 na radnom mjestu, tj. u toku života, kao i na osnovu
medicinske dokumentacije su utvrdili da se radi o osobi koja boluje više
decenija. Upravo postojanje mržnje okrivljenog V. M.1 prema porodici pok.V.
R.2 a koja mu po navodima V. M.2 nije ništa učinila, samo dobroga, potvrđuje
da se radi o ozbiljnom pacijentu i da je kod njega u toku života postojale
tzv. "odnosne sumanute ideje" što i potvrđuje kompletna medicinska
dokumentacija i neposredni pregled optuženog. Analizirajući ponašanje
optuženog i slijed događaja u kritičnom momentu vještaci su našli da je
kompletno njegovo ponašanje plod psihopatologije odnosno sumanutih ideja po
okolinu, da se u kritično vrijeme delikta optuženi nalazio pod uplivom
sumanutih ideja.  
Sud je nalaz i mišljenje tima vještaka cijenio i prihvatio kao objektivan,
stručan i jasan.  
Iz izvještaja o balističkom vještačenju Forenzičkog centra Danilovgrad broj
2916/10, 2958/10 i 3036/10 se utvrđuje da je na analizu dostavljeno:  lovačka
puška, bokerica marke "Zbrojevka-Brno" kalibra 12, fabričkg broja ... koja je
oduzeta od V. M.1 sa kožnim opasačem-redenikom (u kojem može da stane 22
metka) u kojem se nalazi 18 metaka i jedna ispaljena čaura; revolver marke
"Smith & Wesson" model 36-1, calibra 38 S&W Special oduzet od V. M.2 koji se
nalazio u vozilu i 18 metaka od kojih je pet bilo u revolveru; pet komada
čaura na kojima su utisnute oznake "PPY 91.38 SPL" nađene na licu mjesta,
jedna čaura koja se nalazila u redeniku sa oznakom "Baschieri & Pellagri.-12"
na čijem cilindričnom plastičnom dijelu su ispisani podaci "B&P F2 big game
11/0 33,5g. 12/76"; jedan projektil nađen na licu mjesta; jedan plastični čep
nađen na licu mjesta;jedan pištolj marke "Bernardeli" kal.6,35 mm, fabričkog
broja 103981 u čijem šaršeru se nalazilo pet metaka oduzet od V. M.1 i jedan
metalni predmet sive boje nepravilnog približno loptastog oblika mase 3,79
grama. Nakon izvršene analize utvrđeno je da lovačka puška bokerica marke
"Zbrojevka-Brno" kalibra 12, fabričkg broja ... i  revolver   marke "Smith &
Wesson" model 36-1, calibra 38 S&W Special su ispravni i funkcionalni, da je
iz dostavljenog oružja lovačke puše i revolvera pucano nakon čega cijevi
nijesu čišćene. Olovni projektil je deformisan u potpunosti tako da nije
podesan za identifikaciju. Na osnovu vizuelnog pregleda i geometijskih
karakteristika pet spornih čaura projektil pripada revolverskoj municiji
kalibra 38 a jedna čaura puščanoj municiji kalibra 12. Plastični čep prečnika
18,5 mm i debljine 7 mm je nosač sačmenog punjenja lovačkog metka i odgovara
metku kalibra 12. Na komparativnom mikroskopu su upoređene prvo sporne čaure
kalibra 38 međusobno i uočeno je postojanje reproduktivne individualne
karakteristike koja ima identifikacioni karakter a koja je nastala dejstvom
udarne igle revolvera, što znači da su sve sporne čaure kalibra 38 ispaljene
iz dostavljenog revolvera, kao i čaure lovačke municije kalibra 12 su
ispaljene iz dostavljene lovačke puške. Pištolj marke "Bernardeli" kal.6,35
mm, fabričkog broja 103981 u čijem šaršeru se nalazilo pet metaka oduzet od V.
M.1 nakon analize je utvrđeno da je neispravan i da komparacijom čaura
ispaljenih iz dostavljenog oružja sa čaurama iz zbirne po NN počiniocima koje
posjeduju u FC nijesu nađene podudarne karakteristike. Nakon izvršenog
vještačenja metalnog predmeta sive boje nepravilnog približno loptastog oblika
mase 3,79 grama utvrđeno je da po svojoj strukturi i masi u potpunosti
odgovara sačmenom zrnu lovačkog metka prečnika 8,55 mm, da je to najkrupnija
sačma i u lovačkom metku tj. u sačmenom snopu se nalzi devet komada, te da
sačmeno zrno u potpunosti odgovara sačmenim zrnima koja su se nalazila u
lovačkom metku čija čaura je nađena u redeniku, na čijem dnu je utisnuta
oznaka Baschieri & Pellagri.-12" na čijem cilindričnom plastičnom dijelu su
ispisani podaci "B&P F2 big game 11/0 33,5g. 12/76.  
Na glavnom pretresu od 02.03.2011. godine vještak balističar M. M. je u
cjelosti ostao pri svojim nalazima i mišljenjima stim što je pojasnio da
daljina pucanja prilikom pucanja iz lovačkih pušaka se utvrđuje komparacijom
konstatovanih spoljnih oštećenja sa nespornim oštećenjima  koja se izazivaju
probnim pucanjem iz spornog oružja koje je korišćeno tom prilikom, a takođe se
mora koristiti i odgovarajuća municija. Sačmeni snop obuhvatio je cijeli
prostor leđa kod pokojnika, pa na osnovu toga tvrdi da se radi o većem
rastojanju sa kojeg je pucano i to rastojanje se približno kreće između 15 i
20 metara i najvjerovatnije na osnovu rasporeda rana na pokojniku koje
obuhvataju cijeli predio leđa se radi o rasipu jednog sačmenog snopa koji
sadrži devet sačmenih kuglica prečnika 8,5 mm, dok je minimalna mogućnost da
bi ovakav raspored rana na tijelu mogli da naprave dijelovi od više sačmenih
snopova. U koliko su oštećenja na grmu ruže, na kući (zavjesi) i u kući
nastala ispaljenjem lovačkog metka, može se tvrditi da se osoba koja je pucala
morala nalaziti približno na sredini puta između grma ruže i drveta jasena
koje je prikazano na skici lica mjesta i sa te pozicije pucala u pravcu
kuće.Kod oštećene V. R.1 se radi o konstatovane tri povrede od kojih se jedna
nalazi na bradi, druga na ruci a treća na potkoljenici, a kako je navedeno da
je u vrijeme zadobijanja tih povreda bila u sagnutom položaju može se
predpostaviti da se radi o povređivanju od dijela sačmenog snopa, tj. da su te
povrede mogla da naprave tri sačmena zrna. Rasip koji su napravila sačmena
zrna u položaju koji je prezentiran da se nalazila oštećena je odprilike od 20
cm što ukazuje na mogućnost da je pucanje iz lovačke puške prema oštećenoj
bilo sa većeg rastojanja koje može da iznosi oko 15 ili više metara. Na osnovu
opisa povreda kod oštećene datog na glavnom pretresu zaključio je da su
povrede nanijete frontalno tj. da je osoba koja je pucala bila licem u lice
prema oštećenoj.
Sud je nalaz i mišljenje, te pojašnjenja vještaka M. M. cijenio i prihvatio
kao objektivan, stručan i jasan.  
Iz izvještaja o analizi parafinskih rukavica Forenzičkog centra Danilovgrad
broj 2919/10 vještaka I. Lj. se utvrđuje da su na analizu dostavljene
"parafinske rukavice" skinute sa šaka V. M.1 i V. M.2. Nakon ispitivanja koji
su vršeni difenilaminskim testom na okolnosti utvrđivanja prisustva nitrata, a
koji nastaju sagorijevanjem baruta kod opaljenja metka iz vatrenog oružja na
samoljepljivim folijama dokazano je prisustvo barutnih čestica.  
Iz izvještaja o vještačenju prisustva barutnih čestica 2918/10 Forenzičkog
centra Danilovgrad od 24.01.2011. godine vještaka I. Lj. se utvrđuje da su
navedenom centru dostavljeni šort vlasništvo V. M.2 i trik majica, šorts i
pauče V. M.1. Nakon izvršenih ispitivanja na dostavljenom šortsu V. M.2 i trik
majici vlasništvo V. M.1 dokazano je prisustvo barutnih čestica u rasporedu i
koncentraciji kako je to prikazano na slikama na kojima je prikazan bliži
izgled šortca V. M.2 sa prikazanim barutnim česticama i na trik majici V. M.1
prikaz barutnih čestica na prednjoj strani iste, dok na ostalim pomenutim
odjevnim predmetima nije dokazano prisustvo barutnih
čestica.Fotodokumentacijom koja čini sastavni dio izvještaja o vještačenju
prisustva barutnih čestica Forenzičkog Centra Danilovgrad broj 2918/10
prikazano je prisustvo barutnih čestica u rasporedu i koncentraciji na odjeći
koja je bila predmet vještačenja.  
Iz izvještaja o trasološkom vještačenju Forenzičkog centra Danilovgrad  broj
2917/10 od 28.01.2011. godine vještaka J. M. se utvrđuje da su na analizu
navedenom centru dostavljeni odjevni predmeti pok. V. R.2, V. M.2, V. M.1 i V.
R.1 i metalna pepeljara i zavjesa bež boje izuzeta iz kuće V. M.2. Na šortsu
V. R.2 napravljenom od teksas farmerki marke "Joop" nepoznate veličine
konstatovano je da na prednjoj i zadnjoj strani šortsa osim tragova tečnosti
tamno braon boje nalik na krv, nijesu uočena mehanička oštećenja. Na bermudama
V. M.2 zelene boje marke "Del Depos" nepoznate velične na prednjoj i zadnjoj
strani uočavaju se mehanička oštećenja ovalnog oblika tipa rezanja nastala
najvjerovatnije prilikom uzimanja uzoraka za DNK analizu, te sa obje strane
bermuda uočavaju se tragovi tečnosti tamno braon boje nalik na krv. Na
garderobi V. M.1 šortsu plave boje marke "Discovery", trik majici crvene boje
marke "Nike" veličine L i papučama marke "Sport" nisu uočena mehanička
oštećenja.  Na garderobi V. R.1 bermudama crne boje nepoznate marke i veličine
nisu uočenja mehanička oštećenja. Na trik majici bijele boje nepoznate marke i
veličine na prednjoj i zadnjoj strani osim intenzivnih tragova tečnosti tamno
braon boje nalik na krv nisu uočena mehaniča oštećenja, Na prednjoj strani
gaćica osim intezivnih tragova tečnosti tamno braon boje, nalik na krv nisu
uočena mehanička oštećenja. Na metalnoj pepeljari sa bočne strane su uočena
mehanička oštećenja nepravilnog ovalnog oblika dimenzija 2,7 x 1,4 cm nastala
usljed udara tvrdog metalnog predmeta koja su mogla nastati dejstvom
projektila ispaljenog iz vatrenog oružja, dok na zavjesama se uočava trinaest
mehaničkih oštećenja ovalnog oblika veličine od 0,6 do 1 cm koja oštećenja su
karakteristična za oštećenja nastala dejstvom sačmenog snopa ispaljenog iz
vatrenog oružja.
Sud je nalaz i mišljenje, vještaka J. M. cijenio i prihvatio kao objektivan,
stručan i jasan.  
Iz izvještaja o hemijsko biološkom vještačenju Forenzičkog centra Danilovgrad
broj 2915/10 od 24.01.2011. godine vještaka Mr.K. S.  utvrđuje se da na
šortsu, trik majici i gaćicama V. R.1, šortsu V. R.2 i šortsu V. M.2 se nalaze
tragovi krvi ljudskog porijekla. Na osnovu izvršenih DNK analiza se utvrđuje
da tragovi krvi na četiri testirane pozicije na šortsu V. M.2 i tragovi krvi
na dva brisa izuzeta u blizini kuće V. M.2 porijeklom su od iste ženke osobe,
a kako nije dostavljen nesporni uzorak V. R.1, nije se moguće izjasniti da li
su navedeni tragovi krvi njeni. U fotodokumentaciji o biloškom ispitivanju
prikazan je izgled  odjevnih predmeta koji su bili predmet vještačenja.  
Fotodokumentacijom UP Ispostava Danilovgrad broj 18-04-244/10-179 od
21.07.2010. godine i skicom lica mjesta prikazan je bliži i širi izgled lica
mjesta,mjesto i položaj gdje je zatečeno tijelo pok.V. R.2, tragovi nađeni na
licu mjesta.  
Fotodokumentacijom UP PJ Podgorica broj 17-28-244-1535/1917 od
26.07.2010.godine prikazana je obdukcija tijela pok.V. R.2  izvršena na
odjeljenju KC CG dana  21.07.2010.godine.  
Fotodokumentacijom UP PJ Podgorica broj 17-28-244-1512/1912 od 21.07.2010.
godine prikazan je izgled putničkog motornog vozila marke "Fiat Tipo"
reg.oznake DG ... vladništvo K. M., revolvera marke "38 S&S W Specijal CTG"
serijskog broja ... sa pet komada muinicije u istom i trinaest komada u ladici
vozila.  
Iz izvoda iz kaznene evidencije UP PJ Podgorica Ispostava Danilovgrad broj
18-04-245/10-2516/2 od 19.08.2010. godine se utvrđuje da okrivljeni V. M.1 ne
prolazi  kroz kaznenu evidenciju, dok okrivljeni V. M.2 je osuđivan presudom
Osnovnog suda u Danilovgradu broj K-78/04 od 12.10.2004. godine zbog krivičnog
djela iz člana 239. stav 1. KZ RCG na kaznu zatvora u trajanju od tri mjeseca
uslovno na jednu godinu.  
Sud je provedene dokaze cijenio pojedinačno, dovodeći ih u međusobnu vezu i u
vezu sa navodima odbrane optuženih, navodima optužnice i predloga za izricanje
mjere bezbjednosti obaveznog psihijatrijskog liječenja i čuvanja u
zdravstvenoj ustanovi  pa je nesumnjivo utvrdio da je okrivljeni V. M.1
izvršio protivpravno djelo predviđeno u zakonu kao  krivično djelo - teško
ubistvo u pokušaju iz člana 144. tačka 8. i 3. Krivičnog zakonika u vezi člana
20. Krivičnog zakonika na način, u vrijeme i na mjestu kao u dispozitivu
rješenja, pa mu je kao licu koje je u vrijeme izvršenja krivičnog djela bilo
neuračunljivo izrekao mjeru bezbjednosti obaveznog psihijatrijskog liječenja i
čuvanja u zdravstvenoj ustanovi, a optuženi V. M.2 da je kritičnom prilikom
postupao u nužnoj odbrani zbog čega je oslobođen od optužbe na osnovu člana
363. stav 1. tačka 1. Zakonika o krivičnom postupku za krivično djelo ubistvo
u pokušaju iz člana 143.Krivičnog Zakonika u vezi člana 20. Krivičnog
zakonika, shodno članu 10. stav 1. Krivičnog zakonika jer djelo učinjeno u
nužnoj odbrani nije krivično djelo.  
Na osnovu naprijed iznijete činjenične građe koja proizilazi iz sadržine
provedenih dokaza sud je na nesumnjiv način utvrdio da je optuženi V. M.1 dana
21.07.2010. godine oko 07,30 časova u mjestu Bare Šumanovića, Opština
Danilovgrad  lišio života oštećenog V. R.2 tako što je iz lovačke puške marke
"Zbrojevka-Brno" calibra 12, fabričkog broja 365302, u pravcu oštećenog V.
R.2, koji se kada je primijetio okrivljenog V. M.1 kako drži pušku uperenu u
njega dao u bjekstvo, ispalio jedan projektil koji ga je pogodio u predjelu
leđa, nanoseći mu tako teške tjelesne povrede od kojih je usled iskrvavljenja
iz rascjepa pluća, srca, iz raskidanih krvnih sudova, a sve duž kanala
strijelnih rana nastupila smrt.Prednje je sud nesumnjivo utvrdio iz navoda
odbrane optuženog V. M.1 koji ne negira da je lišio života oštećenog V. R.2 u
jutarnjim časovima dana 21.07.2010.g. u mjestu Bare Šumanovića, pucanjem iz
lovačke puške Brno. Optuženi V. M.1 u navodima svoje odbrane je u bitnom i
naveo da je kritičnog dana oko 06,00 časova, dok se nalazio ispred svoje kuće
ugledao V. R.2 i donio odluku da ga ubije, jer se ovaj stalno "vrtio oko
njega" i prijetio mu da će ga zaklati kao jarca, te se vratio u kuću, uzeo
lovačku pušku marke "Brno" i redenik sa municijom kalibra 12 mm i tako
naoružan opet izašao vani i ugledao V. R.2 kod nekog plasta sijena. Kada je
R.2 vidio pušku u rukama optuženog počeo je da bježi u pravcu kamenih
stepenica, koje se nalaze pored reda vinove loze, okrenut mu leđima. Nakon
toga je sa nekih 30-50 metara izvršio opaljenje jednim metkom u R.2 leđa, koji
je od udara pao pored tih stepenica.Da se predmetni dogadjaj odigrao na način
kako ga je u svojoj odbrani opisao optuženi V. M.1 potvrdjuju materijalni
dokazi: zapisnik o uviđaju Višeg suda u Podgorici, skica lica mjesta,
fotodokumentacija, obdukcioni zapisnik vještaka Č. dr D. i njeno neposredno
izjašnjenje na glavnom pretresu, izvještaj o balističkom vještačenju
Forenzičkog centra Danilovgrad broj 2916/10  i 3036/10 vještaka M. M. i
njegovo neposredno izjašnjenje na glavnom pretresu, izvještaj o analizi
parafinskih rukavica Forenzičkog centra Danilovgrad broj 2919/10 vještaka I.
Lj., potvrde o privremeno oduzetim predmetima, a koji dokazi su medjusobno
saglasni i ničim dovedeni u sumnju, pa je zato i odbranu optuženog V. M.1 u
navedenom dijelu cijenio kao istinitu.  
Citirani dokazi upotpunjuju utvrdjeno činjenično stanje jer je iz istih sud
utvrdio mjesto gdje je i položaj  u kom je zatečeno  tijelo oštećenog V. R.2,
broj i lokaciju ulaznih rana, vrstu i način nastanka povreda koje su izazvale
smrtnu posledicu kod oštećenog, vrstu oružja iz kojeg je oštećeni lišen
života. Zapisnikom o uviđaju Višeg suda u Podgorici broj Kri-687/10 od
21.07.2010. godine, skicom lica mjesta i fotodokumentacijom utvrđuje se da je
tijelo pokojnog V. R.2 zatečeno u vinogradu ispod stepenica i kamene ograde
kuće vlasništva P. B., okrenuto na leđa, dok na osnovu navoda iz obdukcionog
zapisnika vještaka sudske medicine Č. Dr D. i njenog izjašnjenja na glavnom
pretresu za sud je utvrdjena činjenica da je smrt kod V. R.2 nasilna i
nastupila je usled iskrvavljenja iz rascjepa pluća, srca i iz raskidanih
krvnih sudova a sve duž kanala strijelnih rana. Opisane povrede su  nanešene
projektilima (dramlije) ispaljenim iz ručnog, vatrenog oružja (lovačke puške)
iz daljine.Svih ustanovljenih devet ulaznih rana( pet na lijevoj polovini leđa
i slabine a četiri na desnoj polovini leđa) kod pokojnog V. R.2 nalaze se na
leđima na osnovu čega se zaključuje da su usta cijevi predmetnog vatrenog
oružja bila iza njegovog tijela. Na osnovu rasporeda naznačenih ulaznih rana i
u vezi sa tom činjenicom izjašnjenja balističara, sud je nepobitno utvrdio da
je sa udaljenosti veće od 15 metara ispaljena jedna tzv. dramlija čiji sačmeni
snop koji sadrži devet sačmenih kuglica prečnika 8,5 mm je obuhvatio cijeli
prostor ledja pokojnog R.2  nanoseći mu opisanih 9 ulaznih rana koje su
prouzrokovale povrede usled kojih je nastupila smrt. Znači, oštećeni V. R.2 je
ubijen jednim projektilom ispaljenim sa rastojanja većeg od 15 metara i sa
ledja dok je bježao, našta ukazuju i povrede konstatovane prilikom obdukcije u
vidu crtastih oguljotina na zadnjoj strani lijeve nadkoljene jame, te u
predjelu skočnih zglobova za koje je vještak Č. dr D. navela da su vjerovatno
nastale prilikom trčanja kroz travu, trnje ili slično, a što je u skladu sa
navodima odbrane optuženog V. M.1 da je R.2 počeo da bježi kad ga je
primijetio sa puškom. Da je optuženi kritične prilike pucao iz lovačke puške
marke Zbrojevka Brno kalibra 12, fabričkog broja ..., koja je potvrdom o
oduzimanju predmeta oduzeta od optuženog V. M.1, potvrdjuje i izvještaj o
analizi parafinskih rukavica broj 2919/10, te izvještaj o balističkom
vještačenju. S toga je nesporno da citirani materijalni dokazi u cjelosti
potvrdjuju i upotpunjuju činjenični zaključak suda o bitnoj i odlučnoj
činjenici da je optuženi V. M.1 lišio života V. R.2 na način kako je to
utvrdjeno u dispozitivu rješenja.  
Nakon što je lišio života V. R.2, optuženi V. M.1 se uputio prema kući V. M.2,
koja se nalazi u neposrednoj blizini, u namjeri da ga liši života  i  kada ga
je ugledao u vinogradu između vinove loze, gdje se sa suprugom V. R.1 sklonio
od okrivljenog, iz lovačke puške marke "Zbrojevka-Brno" calibra 12, fabričkog
broja ..., u njegovom pravcu ispalio dva projektila koja ga nijesu pogodila,
dok je jedan od ispaljenih projektila pogodio oštećenu V. R.1 nanoseći joj
teške tjelesne povrede u vidu strijelne rane - ustreline u donjoviličnom
predjelu sa mnogobrojnim prelomima u predjelu brade sa desne strane i sa
metalnim stranim tijelima u istom predjelu, strijelnu ranu - prostrelinu u
predjelu lijevog lakta sa višestrukim prelomima lakatnog nastavka lijeve
lakatne kosti, strijelnu ranu ustrelinu u predjelu gornjeg dijela lijeve
potkoljenice sa prelomima gornjeg okrajka lijeve golenjače i sa metalnim
stranim tijelom u mekom tkivu zadnjeg dijela lijeve potkoljenice, a koja se
nalazila neposredno pored V. M.2.  
Napred izneseno činjenično stanje sud je utvrdio prvenstveno iz saglasnih
iskaza optuženog V. M.2 i svjedokinje oštećene V. R.1 koji su dosledno tokom
čitavog postupka na jasan, određen i uvjerljiv način prenijeli sudu kako je
tekao dalji slijed konkretnog dogadjaja, nakon što je V. M.1 lišio života
oštećenog V. R.2.  
Naime, optuženi V. M.2 ističe da je kritičnog dana oko 7.30 časova čuo pucanj
iz pravca kuće optuženog V. M.1. Ubrzo zatim je van dvorišta svoje kuće
primijetio crvenu majicu i da se pomjera, ali nije vidio u tom trenutku osobu
i pomislio je da je to njegova supruga R.1 pa je pozvao a kako mu se odazvala
sa druge strane shvatio je da ono što se pokreće kao crvena majica nije
njegova supruga, pa se ustao da pogleda ko je i tada je vidio M.1 kako čuči sa
naslonjenom puškom na jedan kamen međaš i nišani pravo u njega (potvrdom o
oduzimanju predmeta od optuženog V. M.1 oduzeta je crvena majica). Počeo je da
bježi prema R.1 iza kuće i kazao joj "bježimo,oće M.1 da nas ubije". Nadalje,
saglasno izjavljuju da su trčali kroz prostoriju objekta gdje se nalazi farma
pilića i kroz prozor tog objekta, koji je M.2 nasilno slomio, pobjegli i
popeli se uz jednu medju ka vinogradu  gdje su se sakrili blizu bunara, između
međe i jednog kanala za vodu. Kada je oštećena V. R.1 čučnula da vidi ima li
optuženog V. M.1 čuli su pucanj i tada je R.1 pogodjena i pala je u kanal za
vodu izgovorivši "ubi me". Njihovi iskazi potkrijepljeni su provedenim
dokazima - balističkim vještačenjem, nalazom vještaka sudske medicine Č. dr
D., zapisnikom o uviđaju i fotodokumentacijom,te odbranom optuženog V. M.1
datoj u predkrivičnom i prethodnom postupku.Optuženi V. M.1 u navodima svoje
odbrane nije sporio da je imao namjeru da ubije optuženog V. M.2, ali ne i V.
R.1 za koju navodi da je slučajno pogodio. Kada je došao u neposrednoj blizini
M.2 kuće čuo je glas R.1 V. kako kaže „evo ga M.1 sa puškom da nas pobije“ i
vidio da bježe, a kada je zapazio M.2 naočare u donjem dijelu između reda loza
podigao je pušku i izvršio opaljenje u tom pravcu. Nije ga pogodio i odmah
vrši ponovno opaljenje, nakon čega čuje ženski glas koji je kazao „pogodi me“
ili „rani me“. Da su tom prilikom od ispaljenog projektila koji je pogodio
oštećenu V. R.1 nanijete joj teške tjelesne povrede u vidu strijelne rane -
ustreline u donjoviličnom predjelu sa mnogobrojnim prelomima u predjelu brade
sa desne strane i sa metalnim stranim tijelima u istom predjelu, strijelnu
ranu - prostrelinu u predjelu lijevog lakta sa višestrukim prelomima lakatnog
nastavka lijeve lakatne kosti, strijelnu ranu ustrelinu u predjelu gornjeg
dijela lijeve potkoljenice sa prelomima gornjeg okrajka lijeve golenjače i sa
metalnim stranim tijelom u mekom tkivu zadnjeg dijela lijeve potkoljenice, da
su nanešene projektilima (dramlijama) ispaljenim iz ručnog vatrenog oružja
(lovačke puške) iz daljine i nastale istovremeno, da sve strijelne rane imaju
smjer od naprijed ka unazad, što znači da su usta predmetnog vatrenog oružja
bila ispred tijela V. R.1, koja je u tom trenutku bila u čučećem položaju sud
je utvrdio iz medicinske dokumentacije, nalaza i mišljenja vještaka sudske
medicine Č. D. i izjašnjenja istog vještaka na glavnom pretresu, a što je u
potpunosti u saglasnosti i sa izjašnjenjem vještaka balističara M. M. na
glavnom pretresu gdje je izjavio  da može da se pretpostavi da se kod oštećene
radi o povređivanju od dijela sačmenog snopa, tj. da su povrede mogle da
naprave tri sačmena zrna ako se osoba nalazila u pognutom položaju, rasip koji
su sačmena zrna napravila u položaju u kojem je bila oštećena je od prilike
oko 20 cm što ukazuje na mogućnost da je na oštećenu pucano iz lovačke puške
sa  rastojanja većeg od 15 metara, i da je osoba koja je pucala bila licem u
lice oštećenoj. Takođe, navodi optuženog V. M.2 i oštećene V. R.1, da je R.1
nakon što je pogođena pala povrijeđena u kanal za navodnjavanje potvrđeni su
zapisnikom o uviđaju i fotodokumentacijom iz kojih se utvrđuje da su u
vinogradu, u kanalu za navodnjavanje nađeni dijelovi zubne proteze povrijeđene
V. R.1, te dvije papuče sa tragovima krvi na njima.  
Predmetno krivično djelo koje se stavlja na teret optuženom V. M.1 postoji
kada neko liši života više lica i kada se pri tom ubistvu sa umišljajem dovede
u opasnost život još nekog drugog lica, pri čemu opasnost za život drugog lica
treba da je konkretna, odnosno da je postojala mogućnost da uslijed ubistva
jednog lica bude lišeno života i drugo lice. Dakle, dovođenje u opasnost
jednog ili više lica jeste objektivna okolnost, koja kod ovog oblika teškog
ubistva ima karakter uzgredne posljedice u odnosu na koju okolnost učinilac
treba da postupa sa umišljajem.  
Postupajući na opisani način za sud je nesporno da se u radnjama  optuženog V.
M.1 stiču svi objektivni elementi bića krivičnog djela teško ubistvo u
pokušaju iz člana 144.tač.8 i 3 KZ u vezi člana 20 KZ, obzirom da je u
postupku nesumnjivo dokazano da je optuženi V. M.1 kritične prilike lišio
života V. R.2, pokušao lišiti života V. M.2 i pri tom doveo u opasnost život
još nekog lica i to oštećene V. R.1.Znači, optuženi je ispalivši dva
projektila iz lovačke puške u pravcu optuženog V. M.2, koja ga nijesu
pogodila, pri tom doveo u opasnost život oštećene V. R.1 koja se tada nalazila
u njegovoj neposrednoj blizini a koja je i pogođena jednim projektilom i
povrijeđena.  
Medjutim, izvršenje radnje koja je zakonom odredjena kao protivpravna nije
jedina pretpostavka za postojanje krivičnog djela. Da bi se prema takvom
učiniocu mogla primijeniti kazna potrebno je utvrditi i njegovu krivičnu
odgovornost - nužnu pretpostavku za postojanje krivičnog djela. Krivična
odgovornost je skup subjektivnih uslova koji karakterišu optuženog kao
uračunljivog i vinog. Ona postoji onda kad je učinilac u vrijeme izvršenja
djela  imao takva fizička svojstva i takav psihčki odnos prema djelu  da mu se
ono može staviti na teret. S toga je primarni zadatak ovog suda bio da utvrdi
da li je optuženi V. M.1 u momentu izvršenja krivičnog djela stavljenog mu na
teret bio uračunljiv.Uračunljivost se definiše kao svojstvo čovjeka da
ispravno rasudjuje i odlučuje, tj. skup intelektualnih i voljnih sposobnosti
na osnovu kojih je on u stanju da shvati pravni i stvarni značaj izvršenog
djela.  
Prilikom utvrđivanja psihičkog stanja okrivljenog V. M.1, sud se rukovodio
nalazom i mišljenjem tima vještaka neuropsihijatrijske struke od 10.01.2011.
godine, kao i neposrednim izjašnjenjem predstavnika tima vještaka G. dr Ž..Iz
sadržaja citiranih dokaza utvrđuje se da optuženi V. M.1 boluje od trajnog
duševnog oboljenja psihoze paranoidnog tipa, da krivično djelo kojim se tereti
je psihopataloški motivisano i počinjeno je pod uticajem sumanutih ideja prema
bližoj okolini, a posebno prema oštećenom V. R.2 i njegovoj familiji, odnosno
direktno proizilazi iz psihoze paranoidnog tipa, da u vrijeme izvršenja
krivičnog djela nije mogao da shvati značaj svog djela niti da upravlja svojim
postupcima, tj. nalazio se u stanju neuračunljivosti, te da zbog inteziteta
svoje bolesti je opasan za okolinu.  
Učinilac koji je krivično djelo učinio u stanju neuračunljivosti ne može se
smatrati krivim. Ovo iz razloga što neuračunljivost isključuje krivicu koja je
konstitutivni subjektivni element krivičnog djela, bez obzira što je V. M.1
svojom radnjom ostvario sve objektivne elemente krivičnog djela stavljenog mu
na teret.  
Na osnovu navedenog, sud nalazi da se u radnjama optuženog V. M.1, a usled
nedostatka krivice kao subjektivnog elementa krivičnog djela, nijesu ostvarili
svi bitni elemnti krivičnog djela stavljenog mu na teret.  
Kako je na osnovu  nalaza i mišljenja tima vještaka neuropsihijatrijske struke
od 10.01.2011. godine, kao i neposrednog izjašnjenja predstavnika tima
vještaka G. dr Ž., ovaj sud na nesumnjiv način utvrdio da okrivljeni V. M.1 u
vrijeme izvršenja krivičnog djela usled trajnog duševnog oboljenja psihoze
paranoidnog tipa, nije mogao da shvati značaj svog djela niti da upravlja
svojim postupcima tj. da je bio neuračunljiv, da je opasan za okolinu, sud je
zaključio da su se stekli svi uslovi da se prema okrivljenom izrekne mjera
obaveznog psihijatrijskog liječenja i čuvanja u zdravstvenoj ustanovi, a ovo
na osnovu člana 69 KZ i člana 531 stav 3 ZKP. Sud smatra da će se izrečenom
mjerom u svemu ostvariti svrha mjere bezbjednosti iz člana 66 KZ da se otklone
stanja ili uslovi koji mogu biti od uticaja da učinilac ubuduće vrši krivična
djela, a ovo u okviru opšte svrhe izricanja krivičnih sankcija iz člana 4 stav
2 KZ.  
Sud je naložio da će se navedena mjera bezbjednosti izvršavati u Zdravstvenoj
ustanovi Specijalna bolnica za psihijatriju Dobrota-Kotor, a mjeru će sud
obustaviti kada utvrdi da je prestala potreba za liječenjem i čuvanjem u
zdravsvenoj ustanovi.  
Na osnovu člana 75 KZ od optuženog V. M.1 oduzima se  lovačka puška marke
"Zbrojevka-Brno" calibra 12, fabričkog broja ..., kao predmet izvršenja
krivičnog djela.  
Troškovi krivičnog postupka padaju na teret budžetskih sredstava suda shodno
članu 202 stav 4 ZKP.  
Oštećena V. R.1 je radi ostvarivanja imovinsko pavnog zahtjeva shodno članu
212.ZKP upućena na parnicu sobzirom da je izjavila da će isti ostvariti u
posebnom postupku.  
       Utvrđujući bitne i odlučne činjenice u vezi predmetnog događaja a u odnosu na krivično djelo koje je optuženom V. M.2  stavljeno na teret – ubistvo u pokušaju iz člana 143. u vezi člana 20. Krivičnog zakonika, sud je imajući u vidu kazivanje optuženog V. M.2, koji identično opisuje događaj tokom čitavog postupka, a gdje je istakao da nakon što je sa ženom R.1 pobjegao kroz objekat namijenjen za farmu pilića, a zatim u vinograd da bi se sakrio od napada V. M.1, te nakon što je okrivljeni V.  M.1 pogodio hicem oštećenu R.1 nanoseći joj teške tjelesne povrede,trčećim korakom krenuo prema kući i kada je ušao u kuću, uzeo pištolj i municiju iz natkasne,napunio pištolj i krenuo da izađe iz kuće da ide ka supruzi R.1 brinući za njen život jer se bojao mogućnosti da će joj optuženi V. M.1 prići i pripucati je na lokaciji gdje je ostala pogodjena s njegove strane, pa kada je stajao na ulaznim vratima na kojima postoji jedna zavjesa kao zaštita od insekata i rukom u kojoj drži pištolj je pomjera čuje pucanj i praštanje po kući ali nije vidio gdje je M.1 a po sluhu je ocijenio odakle je došao pucanj pa u tom pravcu ispaljuje nasumice pet metaka, te navode svjedoka oštećene V. R.1 gdje izjavljuje da je dok je ležala povrijeđena čula pucanj, a odmah zatim još tri četiri pucnja koji su bili jedan za drugim, kao da je rafalna paljba, da je tu rafalnu pucnjavu prokomentarisala pred Natašom (kćerka optuženog V. M.1) i to vrlo teško zbog povrede i uspjela da joj kaže „ubi mi M.“ našta joj je N. rekla "ne boj se ovo sad M. puca", a čiji iskaz je sud prihvatio kao istinit jer je svjedokinja saopštila sudu objektivno ono što je čula dok je ležala povrijeđena u vinogradu ne znajući ko i na koga prvi puca jer to nije mogla vidjeti, kojim se i potvrđuju navodi odbrane optuženog V. M.2 u dijelu gdje navodi da dok je stajao na vratima čuje pucanj i praštanje po kući ali ne vidi gdje je M.1 a po sluhu ocijenjuje odakle je došao pa u tom pravcu ispaljuje nasumice pet metaka, nesumnjivo utvrdio da je optuženi V. M.1 taj koji prvi puca na optuženog V. M.2 (oštećena prvo čuje jedan pucanj što odgovara  navodu optuženog V. M.1 da je istovremeno izvršio ispaljenje oba projektila iz lovačke puške koja je dvocjevka što daje efekat kao da je jedan pucanj, a zatim čuje tri četri pucnja kao da je rafalna paljba što odgovara navodu optuženog V. M.2 da je ispalio svih pet projektila koliko je bilo u pištolju) a sledstveno tome da je optuženi V. M.2 kritičnog dana ispred svoje porodične kuće postupao u nužnoj odbrani, odbijajući od sebe neskrivljeni istovremeni protivpravni napad koji se sastojao u tome što je okrivljeni V. M.1 došao u dvorište ispred kuće okrivljenog V. M.2, i kada se okrivljeni V. M.2 nalazio iza zavjese na ulaznim vratima svoje kuće u trenutku kada je istu pomjerio s namjerom da izađe iz kuće i pođe put vinograda gdje je ostala povrijeđena njegova supruga V. R.1, u njegovom pravcu iz lovačke puške marke "Zbrojevka-Brno" calibra 12, fabričkog broja ... ispalio dva hitca koja ga nisu pogodila, na način što je iz revolvera marke "Smith-Wesson"  model 36-1, calibra 38 S-specijal, koji je prethodno uzeo, u pravcu okrivljenog V. M.1 ispalio pet projektila koji ga nijesu pogodili,

Postupajući na navedeni način sud nije prekoračio optužbu (njen objektivni
identitet) jer je predmet optužbe događaj a ne njegov opis u optužbi pa kada
se utvrde na glavnom pretresu nove činjenice koje se nalaze u sklopu događaja
trebaju biti uzete u obzir  od strane suda jer odgovaraju materijalnoj istini.
Sud je mišljenja da može izmijeniti opis djela dat u optužnici a da ne
prekorači optužbu sve dok izmijenjeni opis ostaje u granicama činjeničnog
osnova optužnice, kako i jeste u konkretnom slučaju.Naime, sud nalazi da
radnje koje je preduzeo optuženi V. M.2 su bile preduzete u cilju odbijanja
istovremenog neskrivljenog protivpravnog napada od strane optuženog V. M.1.  
Prednje navedeno je potvrđeno zapisnikom o uviđaju Višeg suda u Podgorici broj
Kri-687/10 od 21.07.2010. godine iz kojeg se utvrđuje da su prilikom pregleda
lica mjesta ispred i u kući V. M.2 vidni tragovi oštećenja na zastoru -
zavjesi, koja se nalazi na ulaznim vratima kuće optuženog V. M.2, oštećenje na
metalnoj pepeljari koja se nalazi na fotelji ispred kuće i oštećenja na
plastičnoj mušemi koja se nalazi na stolu ispred kuće a koja oštećenja
najvjerovatnije potiču od lovačke sačme, čiji su tragovi vidljivi i unutar
kuće po lijevoj strani na kuhinjskim elementima, a što je u potpunosti u
saglasnosti sa izvještajem o trasološkom vještačenju broj 2917/10 od
28.01.2011. godine vještaka J. M. iz kojeg se utvrđuje da su na metalnoj
pepeljari sa bočne strane uočena mehanička oštećenja nepravilnog ovalnog
oblika dimenzija 2,7 x 1,4 cm nastala usljed udara tvrdog metalnog predmeta,
koja su mogla nastati dejstvom projektila ispaljenog iz vatrenog oružja, dok
na zavjesama se uočava trinaest mehaničkih oštećenja ovalnog oblika veličine
od 0,6 do 1 cm a koja oštećenja su karakteristična za oštećenja nastala
dejstvom sačmenog snopa ispaljenog iz vatrenog oružja, a što dovedeno u vezu
sa činjenicom da se u lovačkom metku nalazi devet sačmenih zrna dovodi do
nesumnjivog zaključka da je optuženi V. M.1 ispalio dva hitca (patrona) na
optuženog V. M.2 dok se ovaj nalazio iza zavjese na ulaznim vratima svoje
kuće.  
Znači, optuženi V. M.1 je taj koji je došao kod kuće optuženog V. M.2 i u
trenutku kada je V. M.2 stajao na ulaznim vratima svoje kuće iza zavjese koju
je pomjerio da bi pošao ka supruzi koja je ležala povrijeđena u vinogradu,
pucao na njega ispalivši iz lovačke puške dva projektila koja ga nisu
pogodila, već su pogodila zavjesu na ulaznim vratima kuće i unutrašnjost kuće,
pa je očito da ovakav postupak optuženog V. M.1 ukazuje na njegovu riješenost
da svoju odluku da ubije V. M.2 i sprovede jer ga prethodno nije uspio ubiti u
vinogradu kada je u njegovom pravcu ispalio dva projektila koja ga nijesu
pogodila. U takvoj situaciji optuženi  V. M.2 je bio neposredno ugrožen, ne
samo u svom tjelesnom integritetu već i u svom životu, a posmatrano
subjektivno bio je uplašen pa reagovanjem – pucanjem na napadača u datoj
situaciji je bio jedini mogući način koji mu je dao izgleda da se odbrani, pa
samim tim takvo njegovo reagovanje, po ocjeni ovog suda, ocjenjuje kao
aktivnost adekvatnu intezitetu izvršenog napada, a shodno tome i zaključak da
je kritične prilike postupao u nužnoj odbrani u smislu člana 10. stav 1 KZ.  
Postupak optuženog V. M.1 koji dolazi kod kuće  okrivljenog V. M.2 i bez
ikakvog povoda i razloga puca u njega iz lovačke puške kada je stajao na
ulaznim vratima svoje kuće iza zavjese predstavlja po nalaženju ovog suda
primjer stvarnog protiv pravnog napada u situaciji kada napadač upotrebljava
oružje kojim nasrće na život i tjelesni integritet drugog.  
Navodi odbrane optuženog V. M.1 u dijelu gdje navodi da se nalazio na putu
prema svojoj kući kada je optuženi V. M.2 na njega pucao pa da je tek nakon
toga on sa tog puta ispalio odjednom dva projektila u pravcu M.2 su
neprihvatljivi kada se imaju u vidu navodi svjedokinje V. R.1 gdje se
izjasnila o redosledu pucnjeva kako ih je čula dok je ležala povrijeđena u
vinogradu, kojima se potvrđuju i navodi odbrane optuženog V. M.2 u tom dijelu,
i obezvrijeđeni su činjenicom utvrđenom izjašnjenjem vještaka balističara da
osoba koja puca iz lovačke puške se morala nalaziti negdje na polovini puta
između grma ruže i stabla jasena (isti se nalaze u dvorištu ispred kuće
optuženog V. M.2, a put za koji optuženi V. M.1 navodi da se nalazio na istom
je van dvorišta što je prikazano skicom lica mjesta) našta upućuju oštećenja
od sačme nađena na grmu ruže i projektil od pištolja nađen u stablu jasena. S
toga je onda iz svih napred navedenih razloga uvjerljivo kazivanje optuženog
V. M.2 u odnosu na napad koji se desio na njega, a samim tim jasno proizilazi
da je bio napadnut od strane optuženog V. M.1 dok se nalazio na ulaznim
vratima kuće iza zavjese, te je postupak optuženog V. M.2 bio usmjeren samo na
odbijanje napada, koje je bilo adekvatno.  
Pri ocjeni nužnosti, tj.srazmjeri potrebne odbrane prema intezitetu napada sud
je uzeo u obzir sve okolnosti, vrijeme napada, sredstvo kojim se napad vrši,
mjesto napada, upornost napadača tj. njegovo neodustajanje od napada.  
U konkretnom, radilo se o stvarnom i ozbiljnom napadu na optuženog V. M.2
(optuženi V. M.1 se iznenada pojavljuje i nasrće na život optuženog V. M.2,
upotrebljavajući pri tom oružje), koji svojim ponašanjem nije dao povoda.
Optuženi V. M.2, u namjeri da zaštiti svoj život iz pištolja kao jedinog
odbrambenog sredstva kojim će odbiti istovremeni kontinuirani (napadač-
optuženi V. M.1 iz dva navrata puca na njega, u vinogradu i u kući, čime
pokazuje istrajnost u namjeri da ga liši života) protivpravni napad, ispaljuje
pet hitaca u pravcu u kojem je procijenio da se nalazi napadač - V. M.1 (ne
vidi ga gdje se nalazi ali po sluhu određuje odakle dolazi pucanj i u tom
pravcu puca). Dakle, sud je cijenio da je obzirom na situaciju u kojoj se
našao, postupanje optuženog V. M.2 na način kako je on to učinio bilo
neophodno da od sebe odbije istovremeni protivpravni napad, a taj napad je bio
vrlo ozbiljan, kontinuiran i bez sumnje protivpravan.  
Prihvatljivi su za sud razlozi koje u svojoj odbrani optuženi V. M.2 navodi
zašto je pošao kući po pištolj nakon što je V. M.1 pucao na njega dok se sa
suprugom nalazio u vinogradu gdje se sklonio od njegovog napada,  kada je od
projektila koje je ispalio povrijeđena mu supruga, jer zna da mu prijeti
stalna opasnost od optuženog V. M.1, a  bojao se mogućnosti da optuženi V. M.1
ne priđe i pripuca mu suprugu na lokaciji gdje je ostala pogodjena s njegove
strane. Isto se  i pokazalo kao tačno kada se uzme u obzir utvrđeno činjenično
stanje. Optuženi V. M.1 istrajan u namjeri da liši života V. M.2 čim ga je
ponovo ugledao na vratima kuće pucao je u njegovom pravcu a što upućuje na
zaključak suda da ga je čekao u dvorištu njegove kuće (optuženog V. M.2) da se
pojavi i da ponovo puca na njega kako bi ostvario odluku koju je donio – da
ubije V. M.2, jer ga nije uspio ubiti u vinogradu kada je na njega ispalio dva
projektila koja su ga promašila.  
 Sud nije prihvatio izmijenjenu odbranu optuženog V. M.1 na glavnom pretresu, koju nije mogao objasniti, gdje navodi da je odluku da ubije i V. M.2 donio ne odmah pošto je ubio V. R.2 već tek kada je vraćajući se kući vidio V. M.2 i R.1 da bježe od njega a od njega niko nikada nije bježao, jer je kao takva neprihvatljiva da neko nekog liši života zato što ga vidi da bježi.

Kako je optuženi V. M.2 oslobođen od optužbe  to je sud odlučio da troškovi
krivičnog postupka padaju na teret budžetskih sredstava suda shodno članu 203.
stav 1. ZKP.  
Na osnovu izloženog odlučeno je kao u izreci presude.  
                                 VIŠI SUD U PODGORICI  
                                 dana 01.04.2011.godine

ZAPISNIČAR                                                       PREDSJEDNIK
VIJEĆA-SUDIJA
Vera Popović
Biljana Uskoković  
PRAVNA POUKA:  
Protiv ove presude može se izjaviti žalba Apelacionom sudu Crne Gore,  u roku
od 15 dana, od dana prijema pismenog otpravka presude, a preko  Višeg suda u
Podgorici.  
Tačnost otpravka tvrdi i ovjerava
namještenik suda Vera Popović
                                              __________________________
