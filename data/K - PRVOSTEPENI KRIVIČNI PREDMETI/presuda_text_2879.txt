K.br. 72/11
U IME CRNE GORE
OSNOVNI SUD U DANILOVGRADU kao krivični, po sudiji Vladimiru Novoviću, kao
pojedincu, uz učešće Ane Ivanović kao zapisničara, u krivičnom predmetu protiv
okrivljene J.R.S. iz G –S., opština D., zbog krivičnog djela kradja iz čl.239
st.1 KZ, odlučujući po optužnom predlogu Osnovnog državnog tužilaštva iz
Podgorice Kt.br.68/11 od 20.06.2011.godine, koji je na glavnom pretresu
zastupao Grujo Radonjić, zamjenik ODT-a iz Podgorice, nakon održanog glavnog i
javnog pretresa dana 20.10.2011.godine u prisustvu zastupnika optužbe, a u
odsustvu uredno pozvane okrivljene, donio je dana 20.10.2011.godine i istog
dana javno objavio  
PRESUDU
Okrivljena J.R.S., JMB …, od oca Ž. i majke Lj., rodjene K., rodjena ...godine
u P., sa mjestom prebivališta u opštini D., S. - G., državljanka Crne Gore,
tehničar, nije udata, bez djece, pismena, završila srednju ekonomsku školu,
zaposlena, srednjeg imovnog stanja, neosudjivana.  
Kriva je
Što je:  
Dana 18.novembra 2010.godine, u mjestu G, opština D., oduzela tudju pokretnu
stvar - električnu energiju, vlasništvo oštećenog preduzeća
"Elektrodistribucija" - Podgorica, u namjeri da njenim prisvajanjem sebi
pribavi protivpravnu imovinsku korist u vrijednosti preko 150,00 eura, na
način što je u stambenom objektu, gdje stanuje kao podstanar, parčetom žice
blokirala disk brojila marke "Iskra" br.10677129, tako da se utrošak
električne energije nije mogao registrovati i tako sebi pribavila protivpravnu
imovinsku korist,  
- čime je počinila krivično djelo kradja iz čl.239 st.1 KZ.  
Pa sud okrivljenoj primjenom citiranog zakonskog propisa, te čl. 4, 5, 15, 36,
42, 52, 53 i 54 KZ i čl.226, 229 i 374 ZKP-a, i z r i č e  
USLOVNU OSUDU
Kojom joj utvrdjuje kaznu zatvora u trajanju od 3 (tri)  mjeseca i istovremeno
odredjuje da se ista neće izvršiti ako okrivljena za vrijeme od 1 (jedne)
godine po pravosnažnosti presude ne učini novo krivično djelo.  
Dužna je okrivljena da na ime troškova krivičnog postupka - sudskog paušala
uplati ovom sudu iznos od 30,00 eura, u roku od 15 dana po pravosnažnosti
presude.  
Na osnovu čl.239 st.2 ZKP-a, oštećena Elektrodistribucija Podgorica se radi
ostvarivanja imovinsko-pravnog zahtjeva upućuje na parnični postupak.  
O b r a z l o ž e nj e
Optužnim predlogom ODT-a Podgorica Kt.br.68/11 od 20.06.2011.godine, stavljeno
je na teret okrivljenoj J.R.S. da je izvršila krivično djelo kradja iz čl. 239
st.1 KZ. Zastupnik optužnog predloga je na glavnom pretresu u završnoj riječi
precizirao činjenični opis krivičnog djela iz optužnog predloga, na način kako
je to činjenično predstavljeno u izreci presude, dok je pravna kvalifikacija
ostala ista. Predložio je da sud okrivljenu oglasi krivom i kazni u okviru
zakonom propisane kazne.  
Sud je glavni pretres dana 20.10.2010.godine održao u odsustvu okrivljene, jer
su za to bili ispunjeni uslovi, shodno čl.457 ZKP-a, obzirom da je okrivljena
bila uredno pozvana, prethodno je bila saslušana, a njeno prisustvo nije bilo
nužno. Na tom glavnom pretresu sud je pročitao odbranu okrivljene iz istražnog
postupka sa zapisnika o saslušanju Kri.br.43/11 od 01.04.2011.godine  
Okrivljena J.R.S.  u odbrani datoj u istražnom postupku  u bitnom je navela da
stanuje u stambenom objektu čiji je vlasnik R.Ž., u kom objektu se električno
brojilo vodi na ime J.D. koji je bio prethodni vlasnik. Tvrdi da nije mogla da
plaća račune za utrošenu električnu energiju , jer su iznosi bili visoki i
iznad njenih finansijskih mogućnosti , zbog čega je na jednom mjestu probila
električno brojilo i kroz rupu provukla žicu kojom je blokirala disk brojila.
Usljed tih radnji na brojilu se očitavao manji utrošak električne energije
nego što je zapravo bio, a računi za isporučenu električnu energiju bili su
upola manji. Istakla je da je svjesna da je na taj način počinila krivično
djelo. Dana 18.11.2010.godine,  u stambeni objekat, došli su u kontrolu
ovlašćeni radnici Elektrodistibucije Podgorica. Zatečeno stanje su opisali i
unijeli u  zapisnik o kontroli, koji je ona potpisala. Navela je i to da je sa
ovlašćenim predstavnikom Elektrodistribucije Podgorica dogovorila dinamiku
izmirenja nastalog duga za električnu energiju.  
Sud je na glavnom pretresu u dokaznom postupku saslušao ovlašćenog
predstavnika Elektrodistribucije Podgorica N.S.S., saslušao svjedoke V.D. i
S.Lj., pročitao zapisnik o kontroli mjernog mjesta Elektrodistribucije
Podgorica br.12456 od 18.11.2010.godine, pročitao protokol o priznanju i
dinamici  izmirenja duga za neovlašćeno korišćenje električne energije
zaključen izmedju Elektrodistribucije CG AD Nikšić-Elektrodistribucija
Podgorica i okrivljene  i pročitao izvod iz kaznene evidencije Uprave policije
PJ Podgorica br.29-245/11-22209/2-3475 od 02.09.2011.godine, izdat na ime
okrivljene.  
Svjedok V.D., ovlašćeni radnik Elektrodistribucije Podgorica, u iskazu datom u
istražnom postupku i na glavnom pretresu u bitnom je naveo da je sa kolegom
S.Lj. dana 18.11.2010.godine, vršio kontrolu elektroinstalacija i brojila broj
10677129, u mjestu G, koje pripada opštini D. Prilikom kontrole zatečeno je da
je žica bila umetnuta sa gornje strane brojila, usljed čega je blokiran rad
diska , tako da brojilo uopšte nije registrovalo utrošak električne energije.
Sjeća se da je J.R.S., stanar u pomenutom objektu, nakon završene krontrole
potpisala zapisnik. U stambenom objektu u kojem je vršena kontrola električni
aparati su bili priključeni na električnu instalaciju.  
Svjedok S.Lj., ovlašćeni radnik Elektrodistribucije Podgorica, u iskazu datom
u istražnom postupku i na glavnom pretresu u bitnom je naveo da je sa kolegom
V.D. dana 18.11.2010.godine, vršio kontrolu  elektroinstalacija i brojila
br.10677129, u mjestu G. Tom prilikom zatečeno je da je žica bila umetnuta sa
gornje strane brojila, usljed čega je blokiran disk, tako da se uopšte nije
očitavao utrošak  električne energije. Tvrdi da je J.R.S. bila podstanar u
objektu, u momentu vršenja kontrole, te da je potpisala zapisnik o kontroli i
to u svojstvu korisnika električne energije.  
Iz sadržine zapisnika o kontroli mjernog mjesta Elektrodistribucije Podgorica
br.12456 od 18.11.2010.godine, utvrdjuje se da su ovlašćeni radnici
Elektrodistribucije u trenutku vršenja kontrole brojila marke "Iskra"
br.10677129, koje se nalazilo u stambenom objektu koji koristi J.R.S. , u
mjestu G. zatekli da je brojilo probijeno, da je  uvučena žica kako bi
blokirala rad diska, te brojilo ne registruje utrošak električne energije.  
U protokolu o priznanju i dinamici izmirenja duga za neovlašćeno korišćenje
električne energije  zaključenom izmedju Elektrodistribucije CG AD Nikšić
–Elektrodistribucije Podgorica i okrivljene, navedeno je da se okrivljena
obavezuje  da Elektrodistribuciji CG AD Nikšić –Elektrodistribucija Podgorica
plati iznos od 652, 29 eura u tri rate od 217,43 eura.  
Iz izvoda iz kaznene evidencije Uprave policije PJ Podgorica
br.29-245/11-22209/2-3475 od 02.09.2011.godine, izdatog na ime okrivljene,
utvrdjuje se da okrivljena J.R.S. nije osudjivana.  
Sud je cijenio iskaze svjedoka V.D. i S.Lj., pa  je našao da su se isti
istinito izjašnjavali o činjenicama važnim za ovu krivično-pravnu stvar.
Iskazi ovih svjedoka su međusobno saglasni, a stoje i u skladnoj vezi sa
zapisnikom o kontroli mjernog mjesta Elektrodistribucije Podgorica br.112456
od 18.11.2010.godine.  
Na osnovu naprijed izložene činjenične gradje, koja proizilazi iz sadržine
dokaza provedenih na glavnom pretresu, ovaj sud je nesumnjivo zaključio, da su
se u radnjama okrivljene J.R.S.  stekla sva obilježa bića krivičnog djela
kradja iz čl.239 st.1 Krivičnog zakonika. Naime, okrivljena je dana
18.novembra 2010.godine, u mjestu G, opština D., oduzela tudju pokretnu stvar
- električnu energiju, vlasništvo oštećenog preduzeća "Elektrodistribucija" -
Podgorica, u namjeri da njenim prisvajanjem sebi pribavi protivpravnu
imovinsku korist u vrijednosti preko 150,00 eura, na način što je u stambenom
objektu, gdje stanuje kao podstanar, parčetom žice blokirala disk brojila
marke "Iskra" br.10677129, tako da se utrošak električne energije nije mogao
registrovati i tako sebi pribavila protivpravnu imovinsku korist.  
Sve naprijed navedene činjenice utvrdjene su iz odbrane okrivljene J.R.S.
date u istražnom postupku, iskaza svjedoka V.D., iskaza svjedoka S.Lj. i
zapisnika o kontroli mjernog mjesta Elektrodistribucije Podgorica br.12456 od
18.11.2010.godine.  
Naime, iz odbrane okrivljene J.R.S. iz istražnog postupka, koja ima kvalitet
priznanja, utvrdjuje se da je ista u mjestu G, koje pripada opštini D., u
stambenom objektu gdje stanuje kao podstanar parčetom žice blokirala disk
brojila, tako da se utrošak električne energije nije mogao registrovati, a što
je zatečeno prilikom kontrole ovlašćenih radnika Elektrodistibucije.  
Ovakvo priznanje okrivljene sud je cijenio kao istinito, potpuno, jasno, dato
svjesno i dobrovoljno, uz razumijevanje posljedica datog priznanja.  
Priznanje okrivljene stoji u skladnoj vezi sa iskazima svjedoka V.D. i S.Lj. i
zapisnikom o kontroli mjernog mjesta Elektrodistribucije Podgorica br.12456 od
18.11.2010.godine. Iz ovih dokaza utvrdjeno je i da je predmetna kontrola bila
dana 18.11.2010.godine, te da se radilo o električnom brojilu marke "Iskra"
br.10677129.  
Krivično djelo kradja iz čl.239 st.1 KZ čini onaj ko tudju pokretnu stvar
oduzme drugom u namjeri da njenim prisvajanjem sebi ili drugom pribavi
protivpravnu imovinsku korist. Iz provedenih dokaza koji su već analizirani,
proizilazi da namjera okrivljene nije bila da pribavi malu imovinsku korist,
jer učinilac koji krade struju, na način što blokira disk brojila, tako da se
njen utrošak ne registruje preko brojila, ima namjeru da to čini dok god bude
u mogućnosti.  
Sud nalazi da je okrivljena imajući u vidu sve okolnosti konkretnog slučaja,
navedeno krivično djelo učinila sa direktnim umišljajem, jer je bila svjesna
svog djela i htjela je njegovo izvršenje, a sa namjerom pribavljanja
protivpravne imovinske koristi preko 150,00 eura. Zbog toga se u njenim
radnjama stiču sva bitna obilježja bića krivičnog djela krađa iz čl.239 st.1
KZ, pa je istu valjalo oglasiti krivom i izreći joj krivičnu sankciju.  
Sud je cijenio i druge provedene dokaze pa je našao da nijesu od uticaja na
drugačije presuđenje u ovoj krivičnoj stvari.  
Sud je prilikom odlučivanja o vrsti i visini krivične sankcije za okrivljenu,
imao u vidu sve okolnosti na strani okrivljene koje su od značaja za izbor i
visinu u smislu čl.42 KZ, pa je od olakšavajućih okolnosti na strani
okrivljene našao da ista nije osudjivana, što je utvrdjeno iz citiranog izvoda
iz kaznene evidencije i da je priznala izvršenje krivičnog djela, dok
otežavajućih okolnosti nije bilo, pa je sud okrivljenoj izrekao uslovnu osudu
kojom joj je utvrdio kaznu zatvora u trajanju od 3 (tri) mjeseca  i
istovremeno odredio rok provjeravanja od 1(jedne ) godine, odnosno da se
utvrdjena kazna neće izvršiti ako okrivljena za vrijeme od 1 godine po
pravosnažnosti presude ne izvrši novo krivično djelo. Sud je našao da se u
konkretnom slučaju, a imajući u vidu naprijed navedene olakšavajuće okolnosti
može očekivati da će se upozorenjem uz prijetnju kaznom uticati na okrivljenu
da ubuduće ne vrši krivična djela, te da nije nužno da se kazna primijeni radi
krivično-pravne zaštite, pa sud nalazi da će se uslovnom osudom iz izreke ove
presude u potpunosti ostvariti svrha izricanja ove krivične sankcije iz čl.52
KZ u okviru opšte svrhe propisivanja i izricanja krivičnih sankcija iz čl.4
st.2 KZ.  
O troškovima krivičnog postupka odlučeno je na osnovu čl.226 i 229 ZKP-a, pa
kako je okrivljena oglašena krivom, ista je obavezana da plati ovom sudu na
ime troškova krivičnog postupka  - sudskog paušala iznos od 30,00 eura, koji
iznos je odmjeren srazmjerno trajanju, složenosti ovog postupka i imovnom
stanju okrivljene .Navedeni iznos okrivljena je dužna platiti u roku od 15
dana po pravosnažnosti presude.  
Shodno čl.239 st.2 ZKP-a sud je oštećenu Elektrodistribuciju Podgorica radi
ostvarivanja imovinsko-pravnog zahtjeva uputio na parnični postupak , obzirom
da podaci krivičnog postupka nijesu pružali pouzdan osnov ni za potpuno ni za
djelimično presudjenje, a pribavljanje dokaza o tome vodilo je nepotrbnom
odugovlačenju postupka.  
Sa iznijetog, a primjenom čl.374 ZKP-a, odlučeno je kao u izreci ove presude.  
ZAPISNIČAR,
S U D I J A,
Ana Ivanović, s.r
Vladimir Novović, s.r  
PRAVNA POUKA : Protiv ove presude može se izjaviti žalba Višem sudu u
Podgorici u roku od 8 dana od dana prijema  pismenog otpravka, a preko ovog
suda.  