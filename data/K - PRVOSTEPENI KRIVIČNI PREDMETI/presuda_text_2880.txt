K.br.81/11
U IME CRNE GORE
OSNOVNI SUD U DANILOVGRADU, kao prvostepeni krivični, po sudiji Vladimiru
Novoviću, kao sudiji pojedincu, uz učešće Ane Ivanović, kao zapisničara, u
krivičnom predmetu okrivljenog D.M. iz C., zbog krivičnog djela ugrožavanje
javnog saobraćaja iz čl.339 st.1 KZ, odlučujući po optužnom predlogu Osnovnog
državnog tužilaštva iz Podgorice Kt.br.1451/10 od 23.06.2011.godine, koji je
na glavnom pretresu zastupao Grujo Radonjić, zamjenik ODT-a iz Podgorice,
nakon glavnog i javnog pretresa održanog dana 09.11.2011.godine, u prisustvu
zastupnika optužnog predloga i okrivljenog, donio je dana 09.11.2011.godine i
istog dana javno objavio  
P R E S U D U
Okrivljeni D.M., JMB ..., od oca R. i majke C.2, rodjene N., rodjen ...godine
u C., sa mjestom prebivališta na C. - Č. bb, državljanin Crne Gore,
zemljoradnik, neoženjen, bez djece, završio osnovnu školu, pismen, lošeg
imovnog stanja, neosudjivan.  
Kriv je
Što je:  
Dana 19.09.2010.godine, oko 04,50 časova, na magistralnom putu N.2 - D., u
mjestu K., opština D., ne pridržavajući se saobraćajnih propisa iz čl.27 st.1
i čl.200 ZOBS-a na putevima, ugrozio saobraćaj i doveo u opasnost život i
tijelo ljudi, na način što je u pravcu D. upravljao putničkim vozilom marke
"VW Golf" reg.oznaka BR AF ..., u pripitom stanju, pri koncentraciji od 0,52
promila apsolutnog alkohola u krvi, pri čemu se nije kretao desnom stranom
kolovoza u smjeru kretanja, već je vozilom prešao na lijevu kolovoznu traku, a
zatim udario u metalnu odbojnu gredu sa lijeve strane kolovoza, usljed čega je
došlo do prevrtanja vozila, kojom prilikom je njegov saputnik - oštećeni V.Z.
zadobio laku tjelesnu povredu u vidu oguljotine kože trećeg i četvrtog prsta
desne šake,  
- čime je počinio krivično djelo ugrožavanje javnog saobraćaja iz čl.339 st.1
KZ.  
Pa sud okrivljenom primjenom citiranih zakonskih propisa, te čl. 4, 5, 15, 36,
42, 52, 53 i 54 KZ i čl.226, 229 i 374 ZKP-a, i z r i č e  
USLOVNU OSUDU
Kojom mu utvrdjuje kaznu zatvora u trajanju od 3 (tri)  mjeseca  i istovremeno
odredjuje da se ista neće izvršiti ako okrivljeni za vrijeme od  1 (jedne)
godine po pravosnažnosti presude ne učini novo krivično djelo.  
Dužan je okrivljeni da na ime troškova krivičnog postupka uplati ovom sudu
iznos od 165,00 eura i po osnovu sudskog paušala iznos od 30,00 eura, a  sve u
roku  od 15 dana po pravosnažnosti presude.  
Obrazloženje
Optužnim predlogom Osnovnog državnog tužilaštva iz Podgorice Kt.br.1451/10 od
23.06.2011.godine, okrivljenom D.M.u stavljeno je na teret izvršenje krivičnog
djela ugrožavanje javnog saobraćaja iz čl.339 st.1 KZ. Zastupnik optužbe je u
završnoj riječi na glavnom pretresu precizirao činjenični opis krivičnog djela
iz optužnog predloga na način odredjen kao u izreci presude, dok je pravna
kvalifikacija ostala ista. Predložio je da sud okrivljenog oglasi krivim i
kazni u okviru zakonom propisane kazne.  
Okrivljeni D.M. je u odbrani datoj na glavnom pretresu priznao izvršenje
krivičnog djela, navodeći da je kriv. U bitnom je naveo da je tačno da se dana
19.09.2010.godine, oko 04,50 časova, na magistralnom putu N.2 - D., u mjestu
K., opština D., nije pridržavao saobraćajnih propisa iz čl.27 st.1 i čl.200
ZOBS-a na putevima i da je ugrozio saobraćaj i doveo u opasnost život i tijelo
ljudi. Tvrdi da je to učinio na način što je upravljao putničkim vozilom marke
"VW Golf" reg.oznaka BR AF ... u pripitom stanju, u pravcu D., pri
koncentraciji od 0,52 promila apsolutnog alkohola u krvi, pri čemu se nije
kretao desnom stranom kolovoza u smjeru kretanja, već je vozilom prešao na
lijevu kolovoznu traku, a zatim udario u metalnu odbojnu gredu sa lijeve
strane kolovoza, usljed čega je došlo do prevrtanja vozila, kojom prilikom je
njegov drug i saputnik u vozilu - oštećeni V.Z. zadobio laku tjelesnu povredu
u vidu oguljotine kože trećeg i četvrtog prsta desne šake. U završnoj riječi
je kazao da se kaje zbog učinjenog.  
Sud je na glavnom pretresu u dokaznom postupku saslušao svjedoka-oštećenog
V.Z., pročitao zapisnik o uvidjaju Uprave policije Ispostava D. br.145 od
19.09.2010.godine, izvršio uvid u skicu lica mjesta, izvršio uvid u uvjerenje
JZU Zavod za hitnu medicinsku pomoć CG br.2136/1 od 09.12.2010.godine, izdato
na ime oštećenog V.Z., pročitao izvještaj KC CG A.br.1446 od
22.09.2010.godine, a na ime okrivljenog D.M., pročitao nalaz i mišljenje
vještaka sudske medicine dr B.B. Kri.br.155/10 od 21.12.2010.godine, pročitao
nalaz i mišljenje vještaka saobraćajne struke ing M.Š. Kri.br.155/10 od
novembra mjeseca 2010.godine i pročitao izvod iz kaznene evidencije Uprave
policije Ispostava C. br.02-245/3011 od 15.09.2011.godine, izdat na ime
okrivljenog.  
Svjedok-oštećeni V.Z. u iskazu datom na glavnom pretresu u bitnom je naveo da
je kritičnom prilikom bio u vozilu kojim je upravljao njegov drug okrivljeni
D.M.. Kretali su se magistralnim putem N.2 - D., iz pravca N.2. U putu je
zaspao. Kada se probudio, vozilo je bilo prevrnuto i nalazilo se van kolovoza.
Tvrdi da je nakon nezgode pregledan u Hitnoj pomoći u D.u, te da je zadobio
povredu u vidu posjekotine prsta desne šake. Nije se pridružio krivičnom
gonjenju protiv okrivljenog i nije postavio imovinsko-pravni zahtjev.  
Iz sadržine zapisnika o uvidjaju Uprave policije Ispostava D. br.145 od
19.09.2010.godine i skice lica mjesta, utvrdjuje se da se predmetna
saobraćajna nezgoda dogodila dana 19.09.2010.godine, oko 04,50 časova, na
magistralnom putu N.2 - D., u mjestu K.. Put se pruža u pravoj liniji, izvan
naselja je, bez trotoara i pješačke staze, ravan, suv, a uslovi vožnje bili su
noćni. Kolovoz puta je od asfaltnog zastora i podijeljen je središnjom,
isprekidanom, razdjelnom linijom, na dvije trake. Duž lijeve strane kolovoza,
gledano iz pravca N.2, locirana je metalna odbojna greda. Stajnu tačku
predstavlja stub br.107, lociran pored desne ivice puta, gledano iz pravca
N.2. Polaznim mjerenjem od ove tačke, fiksirana je zaustavna prostorna
pozicija putničkog vozila marke "VW Golf" reg.oznake BR AF ..., koje se
nalazilo po lijevoj strani puta, gledano iz pravca N.2 prema D., prevrnuto na
desnu bočnu stranu, na distanci od 57,10 metara od tačke na lijevoj ivici
kolovoza, koja se nalazi paralelno sa stajnom tačkom. Ovo vozilo bilo je
udaljeno lijevo od lijeve ivice kolovoza, gledano iz pravca N.2, 2,20 metara.
Prije zatečenog položaja vozila, gledano iz pravca N.2, po lijevoj strani
puta, metalna odbojna greda bila je fizički oštećena u dužini od 10,70 metara,
a tragovi slijetanja vozila sa kolovoza, pronadjeni su na lijevoj ivici
kolovoza i na metalnoj odbojnoj gredi. Vozilom marke "Golf" reg.oznaka BR AF
... upravljao je okrivljeni D.M., dok je oštećeni V.Z. bio saputnik u vozilu.
Na vozilu kojim je upravljao okrivljeni nastupila je totalna šteta.  
Iz nalaza i mišljenja vještaka sudske medicine dr B.B. Kri.br.155/10 od
21.12.2010.godine i uvjerenja JZU Zavod za hitnu medicinsku pomoć CG br.2136/1
od 09.12.2010.godine, izdatog na ime oštećenog V.Z., utvrdjuje se da je u
predmetnoj saobraćajnoj nezgodi oštećeni V.Z. zadobio laku tjelesnu povredu u
vidu oguljotine kože trećeg i četvrtog prsta desne šake.  
U nalazu i mišljenju vještaka sudske medicine dr B.B. Kri.br.155/10 od
21.12.2010.godine i izvještaju KC CG A.br.1446 od 22.09.2010.godine, izdatom
na ime okrivljenog D.M., navedeno je da je od okrivljenog D.M. na Odjeljenju
za sudsku medicinu KC CG krv uzeta na analizu dana 19.09.2010.godine, u 5,30
časova, odnosno 40 minuta nakon saobraćajne nezgode, a analizom je utvrdjena
koncentracija od 0,58 promila apsolutnog alkohola u krvi ispitanika. Osim
krvi, za analizu druge tečnosti ili sastojci organizma nijesu uzimani. Vještak
je mišljenja da se koncentracija apsolutnog alkohola u krvi ispitanika u
momentu saobraćajne nezgode i stepen alkoholisanosti ne može sa apsolutnom
sigurnošću utvrditi, jer nema drugih značajnih pokazatelja prisustva
apsolutnog alkohola u organizmu (mokraća i dr.). Medjutim, alkohol kroz
ljudski organizam prolazi kroz dvije faze. Prva faza, koja se odnosi na
unošenje alkohola u organizam i prelazak alkohola u krv je faza resorpcije.
Druga faza, tj. faza eliminacije postoji kada se alkohol iz organizma preko
organa za izlučivanje iz krvotoka izbacuje u spoljašnju sredinu. Ukoliko se
organizam okrivljenog u momentu uzimanja krvi za analizu nalazio u fazi
resorpcije, to je u krvi okrivljenog u vrijeme saobraćajne nezgode bila
prisutna koncentracija apsolutnog alkohola u krvi od 0,52 promila. Ukoliko se
organizam okrivljenog u momentu uzimanja krvi za analizu nalazio u fazi
eliminacije, to je u krvi okrivljenog u vrijeme saobraćajne nezgode bila
prisutna koncentracija apsolutnog alkohola u vrijednosti od 0,64 promila.
Dakle, u vrijeme saobraćajne nezgode, kod okrivljenog bila je prisutna
koncentracija apsolutnog alkohola u krvi u vrijednosti od najmanje 0,52 do
najviše 0,64 promila, a što znači da je isti bio u pripitom stanju. Imajući u
vidu odredbu čl.3 st.3 ZKP-a, u kojoj je propisano da ako i nakon pribavljanja
svih raspoloživih dokaza i njihovog izvodjenja u krivičnom postupku, ostane
samo sumnja u odnosu na postojanje nekog bitnog obilježja krivičnog djela ili
u pogledu činjenica od kojih zavisi primjena neke odredbe Krivičnog ili ovog
zakona, sud će donijeti odluku koja je povoljnija za okrivljenog, sud je
utvrdio ono što je povoljnije za okrivljenog, odnosno da je okrivljeni u
vrijeme saobraćajne nezgode imao 0,52 promila apsolutnog alkohola u krvi, zbog
čega se nalazio u pripitom stanju.  
Sud je cijenio nalaz i mišljenje ovog vještaka, pa je isti prihvatio kao
jasan, stručan i objektivan i dat prema pravilima struke i nauke.  
Iz nalaza i mišljenja vještaka saobraćajne struke ing M.Š. Kri.br.155/10 od
novembra mjeseca 2010.godine, utvrdjuje se da je do predmetne saobraćajne
nezgode došlo usljed propusta u vožnji od strane okrivljenog kao vozača
putničkog motornog vozila marke "VW Golf", reg.oznake BR AF ... Ovo se ogleda
u tome što isti nije održavao bezbjedni smjer kretanja vozila desnom stranom
kolovoza u smjeru kretanja, već je prilikom savladjivanja kritičnog poteza
puta koji se prostire u pravoj liniji, a u odsustvu adekvatne pažnje, sa
vozilom skrenuo na lijevo, od desne prema lijevoj ivici kolovoza puta, a zatim
je došlo do nalijetanja prednje lijeve strane vozila na metalnu odbojnu gredu,
postavljenu duž lijeve strane kolovoza puta, gledano u smjeru kretanja vozila
okrivljenog, tj. u pravcu D.. Nakon udara vozila u ovu gredu, došlo je do jake
destabilizacije, a zatim obrušavanja i prevrtanja vozila van kolovoza po
lijevoj strani puta, gdje se vozilo nasilno zaustavilo. Okrivljeni se sa
vozilom kretao iz pravca N.2 prema D., brzinom ne manjom od 72 km/h, pa u
trenutku kada se vozilom nalazio na udaljenosti oko 56 metara prije tačke
udara vozila u metalnu odbojnu gredu, skrenuo je vozilom na lijevo, a zatim je
došlo do nalijetanja ovog vozila na metalnu odbojnu gredu, destabilizacije,
obrušavanja i prevrtanja. Ova distanca omogućavala je okrivljenom da zaustavi
vozilo, pa kako je izostao proces reakcije, zaključak je da je pažnja vozača
na održavanju bezbjednog smjera kretanja vozila bila ispod potrebnog nivoa.  
Sud je cijenio nalaz i mišljenje ovog vještaka, pa je isti prihvatio kao
jasan, stručan i objektivan i dat prema pravilima struke i nauke.  
Iz izvoda iz kaznene evidencije Uprave policije Ispostava C. br.02-245/3011 od
15.09.2011.godine, izdatog na ime okrivljenog, utvrdjuje se da okrivljeni D.M.
nije osudjivan.  
Sud je cijenio iskaz svjedoka-oštećenog V.Z., pa je našao da se isti
objektivno i istinito izjašnjavao o činjenicama koje su mu poznate, a da se
pri tom nije upuštao u izjašnjavanje o činjenicama koje mu nijesu poznate.  
Na osnovu naprijed izložene činjenične gradje, koja proizilazi iz sadržine
dokaza provedenih na glavnom pretresu, ovaj sud nesumnjivo zaključuje da su se
u radnjama okrivljenog D.M. stekla sva obilježja bića krivičnog djela
ugrožavanje javnog saobraćaja iz čl.339 st.1 KZ. Okrivljeni je dana
19.09.2010.godine, oko 04,50 časova, na magistralnom putu N.2 - D., u mjestu
K., opština D., ne pridržavajući se saobraćajnih propisa iz čl.27 st.1 i
čl.200 ZOBS-a na putevima, ugrozio saobraćaj i doveo u opasnost život i tijelo
ljudi, na način što je u pravcu D. upravljao putničkim vozilom marke "VW Golf"
reg.oznaka BR AF ..., u pripitom stanju, pri koncentraciji od 0,52 promila
apsolutnog alkohola u krvi, pri čemu se nije kretao desnom stranom kolovoza u
smjeru kretanja, već je vozilom prešao na lijevu kolovoznu traku, a zatim
udario u metalnu odbojnu gredu sa lijeve strane kolovoza, usljed čega je došlo
do prevrtanja vozila, kojom prilikom je njegov saputnik - oštećeni V.Z.
zadobio laku tjelesnu povredu u vidu oguljotine kože trećeg i četvrtog prsta
desne šake.  
Sve naprijed navedene činjenice utvrdjene su iz odbrane okrivljenog sa glavnog
pretresa, u kojoj je okrivljeni priznao izvršenje krivičnog djela. Ovakvo
priznanje okrivljenog sud je cijenio kao istinito, potpuno, jasno, dato
svjesno i dobrovoljno, uz razumijevanje posljedica datog priznanja. Iz ovog
dokaza utvrdjuje se da se okrivljeni dana 19.09.2010.godine, oko 04,50 časova,
na magistralnom putu N.2-D., u mjestu K., opština D., nije pridržavao
saobraćajnih propisa iz čl.27 st.1 i čl.200 ZOBS-a na putevima, da je ugrozio
saobraćaj i doveo u opasnost život i tijelo ljudi i to na način što je u
pravcu D. upravljao putničkim vozilom marke "VW Golf" reg.oznaka BR AF ... u
pripitom stanju, pri koncentraciji od 0,52 promila apsolutnog alkohola u krvi,
pri čemu se nije kretao desnom stranom kolovoza u smjeru kretanja, već je
vozilom prešao na lijevu kolovoznu traku, a zatim udario u metalnu odbojnu
gredu sa lijeve strane, usljed čega je došlo do prevrtanja vozila, kojom
prilikom je njegov saputnik - oštećeni V.Z. zadobio laku tjelesnu povredu u
vidu oguljotine kože trećeg i četvrtog prsta desne šake.  
Priznanje okrivljenog stoji u skladnoj vezi sa zapisnikom o uvidjaju Uprave
policije Ispostava D., skicom lica mjesta, uvjerenjem JZU Zavod za hitnu
medicinsku pomoć CG br.2136/1 od 09.12.2010.godine, izvještajem KC CG
A.br.1446 od 22.09.2010.godine, nalazom i mišljenjem vještaka sudske medicine
dr B.B. Kri.br.155/10 od 21.12.2010.godine i nalazom i mišljenjem vještaka
saobraćajne struke ing. M.Š. Kri.br.155/10 od novembra mjeseca 2010.godine. I
iz ovih dokaza potvrdjuje se ono što je okrivljeni priznao, tj. da je u
vrijeme saobraćajne nezgode bio u pripitom stanju, pri koncentraciji od 0,52
promila apsolutnog alkohola u krvi, da je saobraćajnu nezgodu on uzrokovao,
jer se nije kretao desnom stranom kolovoza u smjeru kretanja, već je vozilom
prešao na lijevu kolovoznu traku i udario u odbojnu gredu, te da je oštećeni
V.Z. zadobio laku tjelesnu povredu u vidu oguljotine kože trećeg i četvrtog
prsta desne šake.  
U čl.27 st.1 ZOBS-a na putevima propisano je da se vozač kreće desnom stranom
kolovoza u smjeru kretanja, dok je čl.200 ZOBS-a na putevima propisano da
vozač ne smije da upravlja vozilom u saobraćaju na putu, niti da počne da
upravlja vozilom, ako je pod dejstvom alkohola, a pod dejstvom alkohola je
lice koje ima više od 0,5 promila alkohola u krvi. Okrivljeni je postupio
protivno odredbama čl.27 st.1 i čl.200 ZOBS-a na putevima, obzirom da je isti
upravljao vozilom u pripitom stanju pri koncentraciji od 0,52 promila
apsolutnog alkohola u krvi i nije se kretao desnom stranom kolovoza u smjeru
kretanja, već je vozilom prešao na lijevu kolovoznu traku i udario u metalnu
odbojnu gredu sa lijeve strane kolovoza i na taj način je ugrozio saobraćaj i
doveo u opasnost život i tijelo ljudi.  
Cijeneći psihički odnos okrivljenog prema počinjenom krivičnom djelu, kako u
odnosu na radnju izvršenja predmetnog krivičnog djela tako i u odnosu na
posljedicu proisteklu iz njegove radnje, sud je našao da je okrivljeni
postupajući na naprijed opisani način, odnosno upravljajući vozilom pod
dejstvom alkohola u pripitom stanju pri koncentraciji od 0,52 promila
apsolutnog alkohola u krvi i time što se nije kretao desnom stranom kolovoza u
smjeru kretanja, bio svjestan da svojom radnjom može učiniti krivično djelo
,odnosno, da može ugroziti saobraćaj i dovesti u opasnost život i tijelo
ljudi, pa je na to pristao postupajući, dakle, sa eventualnim umišljajem. U
odnosu na laku tjelesnu povredu koju je zadobio oštećeni V.Z., okrivljeni je
postupao iz nehata.  
Sud je prilikom odlučivanja o vrsti i visini krivične sankcije imao u vidu sve
okolnosti na strani okrivljenog u smislu čl.42 KZ, pa je od olakšavajućih
okolnosti našao da je neosudjivan, što je utvrdjeno iz citiranog izvoda iz
kaznene evidencije, da je priznao izvršenje krivičnog djela, te da se oštećeni
nije pridružio krivičnom gonjenju, dok otežavajućih okolnosti nije bilo, pa je
sud okrivljenom izrekao uslovnu osudu kojom mu je utvrdio kaznu zatvora u
trajanju od 3 (tri) mjeseca i istovremeno odredio rok provjeravanja u periodu
od 1 (jedne) godine, odnosno da se utvrdjena kazna neće izvršiti, ako
okrivljeni za vrijeme od 1 godine po pravosnažnosti presude ne učini novo
krivično djelo. Sud je našao da se u konkretnom slučaju, a imajući u vidu
naprijed navedene olakšavajuće okolnosti, može očekivati da će se upozorenjem,
uz prijetnju kaznom uticati na okrivljenog da ubuduće ne vrši krivična djela,
te da nije nužno da se kazna primijeni radi krivično-pravne zaštite. Sud
nalazi da će se u konkretnom slučaju uslovnom osudom kao u izreci ove presude
u potpunosti ostvariti svrha izricanja ove krivične sankcije iz čl.52 KZ, u
okviru opšte svrhe propisivanja i izricanja krivičnih sankcija iz čl.4 st.2
KZ.  
O troškovima krivičnog postupka odlučeno je na osnovu čl.226 i 229 ZKP-a, pa
kako je okrivljeni oglašen krivim obavezan je da na ime troškova krivičnog
postupka uplati ovom sudu iznos od 165,00 eura, a koji troškovi se odnose na
nagradu odmjerenu vještaku sudske medicine dr B.B. u iznosu od 60,50 eura i
nagradu odmjerenu vještaku saobraćajne struke ing. M.Š. u iznosu od 104,50
eura, kao i na ime paušala iznos od 30,00 eura, koji paušal je odredjen shodno
složenosti i trajanju postupka uz ocjenu imovinskih prilika okrivljenog.  
Na osnovu izloženog, a primjenom čl.374 ZKP-a, odlučeno je kao u izreci.  
ZAPISNIČAR,
S U D I J A,
Ana Ivanović, s.r
Vladimir Novović, s.r  
PRAVNA POUKA : Protiv ove presude dozvoljena je žalba Višem sudu u Podgorici
u roku od 8 dana, od dana prijema pismenog otpravka presude, a preko ovog
suda.  