


K. br. 27/13



U IME CRNE GORE


OSNOVNI SUD U ŽABLJAKU, kao prvostepeni krivični, po predsjedniku suda Anđelić Mihailu, uz sudjelovanje namještenika Šibalić Ikonije kao zapisničara, u krivičnom predmetu protiv okrivljenog R.M. iz Ž., zbog krivičnog djela Nezakoniti ribolov iz čl. 326 st. 1 KZ CG, po optužnom predlogu ODT iz Pljevalja Kt. br. 292/13 od 14. 08. 2013. godine, nakon održanog usmenog javnog i glavnog pretresa dana 06. 09.2013. godine, u prisustvu Zamjenika ODT iz Pljevalja Tomčić Milivoja i okrivljenog, donio je i istog dana javno objavio 


P R E S U D U


Okrivljeni R.M.,  od oca V. i majke B. rođene Š., rodjen ... godine u Ž., sa
prebivalištem u Ž., JMB ..., ugostiteljski tehničar - kuvar, bez zaposlenja,
državljanin Crne Gore, neoženjen, bez djece, lošeg imovnog stanja, prihode
stiče obavljajući povremeno fizičke poslove, ranije neosudjivan, protiv njega
se ne vodi krivični postupak za drugo krivčno djelo,
K r i v j e
Što je
dana 07.08. 2013. godine oko 19 časova , na Ribljem jezeru, opština Ž., lovio
ribu sa ribolovnim priborom (štapom i mašinicom marke "Sevios - 640"),
zabacajući udicu u vodu, protivno Naredbi o ribolovnim zabranama,
ograničenjima i mjerama za zaštitu ribljeg fonda ("Sl. list CG" br.21/12 od
18.04.2012. godine i br.18/13 od 12.04. 2013.godine) kojom je ribolov na tom
mjestu zabranjen u vremenu od 15. aprila 2013.godine do 10. aprila 2014.
godine, gdje je zatečen od strane policijskih službenika, koji su od njega
oduzeli dva komada ulovljene pastrmke,

- čime je izvršio krivično djelo nezakoniti ribolov iz čl.326 st. 1 Krivičnog zakonika Crne Gore (KZCG),

pa mu sud primjenom navedenog zakonskog propisa i čl. 4, 5, 13, 15, 32, 36, 42, 52, 53 i 54 KZ, te čl. 226 st. 1 i 2 tačka 9 i st. 3, čl. 229 i čl. 374 Zakonika o krivičnom postupku /ZKP-a/ i z r i č e



USLOVNU OSUDU



Sa kojom mu utvrdjuje kaznu zatvora u trajanju od 30 /trideset/ dana i istovremeno odredjuje da se ova kazna neće izvršiti ako osudjeni u roku od jedne godine ne učini novo krivično djelo.


Troškova krivičnog postupka nije bilo a okrivljeni se oslobađa plaćanja paušala. 



Na osnovu člana 66, 67 tačka 7, 75 i čl. 326 st. 4 Krivičnog zakonika Crne Gore prema okrivljenom se izriče 


MJERA BEZBJEDNOSTI

Oduzimanje sredstava za ribolov i to: ribolovne mašine marke "Sevios - 640" i
pruta dužine 2,10 m i jedne kutije sa mamcima,
a na osnovu čl. 112 i čl. 113 KZ CG i čl. 482 ZKP-a od okrivljenog se oduzima
imovinska korist pribavljena krivičnim djelo i to dva komada ribe vrste
"pastrmka" težine od oko po 250 grama.

O b r a z l o ž e nj e

ODT iz Pljevalja optužnim predlogom Kt. br. 292/13 od 14. 08. 2013. godine
dajući opis radnje izvršenja, pravno je ocijenio da je okrivljeni R.M.
izvršio krivično djelo nezakoniti ribolov iz čl. 326 st. 1 KZ na način, mjesto
i u vrijeme činjenično bliže opisano izrekom presude pri čemu je ostao i na
glavnom pretresu a u završnoj riječi predložio da se okrivljeni oglasi krivim
i osudi po zakonu.
Okrivljeni je na glavnom pretresu od 06.09. 2013.godine u potpunosti priznao
krivično djelo i krivicu. Pojasnio je, da je 07.08. 2013.godine oko 19 časova
na Ribljem jezeru sa ribolovnim priborom a protivno Naredbi o ribolovnim
zabranama, lovio ribu, tj. zabacao udicom u vodu a na mjestu gdje je taj
ribolov bio zabranjen, da je ulovio dva komada pastrmke, dužine nešto oko 40
cm a težine po jednom komadu oko 250 grama, da su mu policajci oduzeli ulov i
pribor. Izrazio je žaljenje što je to učinio, da je bio svjestan i da je znao
da se na tom mjestu ne može vršiti ribolov. U završnoj riječi još jedanput je
izjavio da se kaje zbog učinjenog i zamolio sud da ga što blaže kazni.
Sud je u dokaznom postupku proveo dokaze: saslušao svjedoke: M.I. i Š. S.,
pročitao  potvrdu UP Ispostava Žabljak od 07.08.2013. godine o privremenom
oduzimanju predmeta - stvari, izvršio uvid u fotografije ribolovnog pruta i
ulovljene ribe, te pročitao izvod iz KE za okrivljenog.
Iz iskaza svjedoka M. i Š., te potvrde i fotografije o oduzimanju predmeta -
stvari proizilazi, da su dana 07.08. 2013. godine dobili nalog od komandira
policije V.R. da pođu na teren - Riblje i Vražje jezero i izvrše kontrolu
nedozvoljenog ribolova, da su njih dvojica oko 19 časova pošli i na Riblje
jezero i vidjeli više lica da love ribu, pri čemu su se neka od njih odmah
udaljila kada su vidjela službeno vozilo, da je R.M. sjedio na obali i lovio
ribu, da su mu oni prišli i ukazali mu da je potrebno da sa njima pođe u
stanicu policije, da je isti bio korektan i bez protivljenja pošao sa njima,
te da mu je u stanici policije oduzet ribolovni pribor i dva komada pastrmke
težine nešto oko 250 grama po jednom komadu a o oduzetim stvarima okrivljenom
je izdata potvrda.

Sud je gornje dokaze cijenio i iste prihvatio i uzeo u podlogu svoje odluke a posebno u smislu da su svjedoci M. i Š. na jedan jasan i nesumnjiv način, opisali događaj kako se i desio, pri čemu se njihovi iskazi međusobno prožimaju, odnosno skoro su identični, a njihovo kazivanje nalazi svoju podlogu i u odbrani okrivljenog, koji je u potpunosti priznao počinjeno djelo, te nije prigovorio njihovim iskazima. Javne isprave koje su izdali državni organi, te fotoelaborat sud je prihvatio u cjelosti a gornje tim prije jer okrivljeni nije imao primjedbi vezano za postupak oduzimanja predmeta kojima je učinjeno krivično djelo, odnosno koji su nastali izvršenjem krivičnog djela, te ovi dokazi imaju svoju potpunu podlogu u kazivanju saslušanih svjedoka.
Iz izvoda iz KE za okrivljenog proizilazi da ranije nije osuđivan.
Sud je posebno cijenio odbranu okrivljenog, pa je zaključio da je isti u potpunosti priznao krivicu i počinjeno djelo, koje prizinanje je potpuno i koja odbrana nalazi svoju potpunu podlogu u svim provedenim dokazima, logična je, jasna i nesumnjiva. 

Na osnovu priznanja okrivljenog te savjesne i brižljive ocjene provedenih
dokaza u smislu čl. 17 i 370 ZKP-a, sud je na pouzdan način utvrdio činjenično
stanje bliže opisano izrekom presude, i to da je okrivljeni  dana 07.08. 2013.
godine oko 19 časova , na Ribljem jezeru, opština Žabljak, lovio ribu sa
ribolovnim priborom (štapom i mašinicom marke "Sevios - 640"), zabacajući
udicu u vodu a protivno Naredbi o ribolovnim zabranama, ograničenjima i
mjerama za zaštitu ribljeg fonda ("Sl. list CG" br.21/12 od 18.04.2012. godine
i br.18/13 od 12.04. 2013.godine) kojom je ribolov na tom mjestu zabranjen u
vremenu od 15. aprila 2013.godine do 10. aprila 2014. godine, gdje je zatečen
od strane policijskih službenika, koji su od njega oduzeli dva komada
ulovljene pastrmke.

Pravnom ocjenom ovako utvrđenog činjeničnog stanja sud nalazi da se u radnji okrivljenog stiču svi zakonski elementi kriv. djela nezakonit ribolov iz čl. 326 st. 1 KZCG , koje djelo čini svaki onaj »ko lovi ribu ili druge vodene životinje za vrijeme lovostaja ili u vodama u kojima je lov zabranjen«. U konkretnom slučaju radi se o blanketnoj normi a ovo jer je odredbom čl. 2 Zakona o slatkovodnom ribarstvu (»Sl. list CG« br. 11/07, 40/11) u tački 11 predviđeno, da je ribolovni zabran dio ribolovne vode u kojem je privremeno ili trajno zabranjen ribolov, dok je tačkom 16 istog člana predviđeno, da se pod lovostajem podrazumijeva vrijeme u kojem se pojedine vrste riba ne smiju loviti i stavljati u promet. Nadalje, Naredbom o ribolovnim zabranama, ograničenjima i mjerama za zaštitu ribljeg fonda ("Sl. list CG" br.21/12 i 18/13) u tački 3b predviđeno je da se na Ribljem jezeru zabranjuje ulov svih vrsta riba od 15. aprila 2013.g.do 10. aprila 2014. godine. Okrivljeni je bio svjestan da lovi ribu na jezeru na kojem je zabranjen ulov svih vrsta riba i da za lov ribe nije bilo moguće u to vrijeme pribaviti ribolovnu dozvolu, pa je uprkos takvoj svijesti i voljno preduzeo inkriminisanu radnju, te je djelo učinio sa direktnim umišljajem. 
Prilikom odlučivanja o vrsti i mjeri krivične sankcije, sud je imao u vidu okolnosti iz čl. 42 KZ CG, a posebno je cijenio okolnosti koje se tiču ličnosti okrivljenog, a naime da se radi o mladom čovjeku, koji do sada nije osuđivan, ušta se sud uvjerio iz podataka kaznene evidencije, a što je svakako odraz njegovog pozitivnog ponašanja i vladanja u društvu, a cijenio mu je u odsustvu otežavajućih okolnosti kao olakšavajuće okolnosti priznanje i kajanje zbog izvršenog djela, korektno ponašanje u toku postupka i loše imovno stanje.
Imajući u vidu ove razloge, sud je okrivljenom shodno čl. 52, 53 i 54 KZ CG izrekao uslovnu osudu, utvrđujući mu kaznu zatvora od 30 dana i istovremeno odredio da se ona neće izvršiti pod uslovom da okrivljeni u roku od jedne godine ne učini novo krivično djelo. Po ocjeni suda ispunjeni su zakonski uslovi da se okrivljenom utvrđena kazna zatvora ne izvrši ako u vremenu provjeravanja ne učini novo krivično djelo, a ovo primjenom čl. 53 KZ CG, nalazeći da će se s obzirom na postojanje olakšavajućih okolnosti i imajući u vidu težinu krivičnog djela i sa uslovnom osudom postići svrha kažnjavanja u smislu generalne i specijalne prevencije, pa da bi izricanje efektivne novčane ili zatvorske kazne nepovoljno uticalo na ponašanje okrivljenog tj. nepovoljno uticalo na njegovu materijalnu egzistenciju.
Odluku o mjeri bezbjednosti oduzimanje ribolovnog pribora, kako bliže označeno u dispozitivu, sud je izrekao shodno čl. 326 st. 4 a u vezi sa čl. 66, 67 tačka 7 i 75 Krivičnog zakonika Crne Gore a imajući u vidu da je gornji ribolovni pribor svojina izvršioca i upotrijebljen za izvršenje inkriminisane radnje, te dalje, izrekao oduzimanje imovinske koristi dvije ribe vrste "pastrmka", težine od po 250 grama shodno čl. 112 i čl. 113 KZ CG i čl. 482 ZKP-a a ovo jer niko ne može zadržati imovinsku korist pribavljenu krivičnim djelom.Sud nije naložio oduzimanje torbaka - ruksaka vlasništvo okrivljenog sa razloga jer isti nije predmet koji je bio namijenjen za izvršenje krivičnog djela, niti je upotrijebljen za izvršenje inkriminisane radnje.
Troškova krivičnog postupka nije bilo a okrivljeni je oslobođen plaćanja paušala shodno čl. 226 st. 1 i 2 tačka 9 i st. 3 i čl. 229 ZKP-a,a ovo imajući u vidu dužinu trajanja, složenost postupka i loše imovno stanje okrivljenog. 

Sa izloženog odlučeno je kao u izreci.


OSNOVNI SUD U ŽABLJAKU, dana 06. 09. 2013. godin


ZAPISNIČAR PREDSJEDNIK SUDA


Ikonija Šibalić,s.r. Mihailo Anđelić,s.r.


PRAVNA POUKA:

Protiv ove presude dozvoljena je žalba u roku od 
8 dana po prijemu pismenog otpravka iste, preko
ovog suda Višem sudu Bijelo Polje. 

