K.br. 74/11
U IME CRNE GORE
OSNOVNI SUD U DANILOVGRADU kao krivični, po sudiji Vladimiru Novoviću, kao
pojedincu, uz učešće Slobodanke Bojanić kao zapisničara, u krivičnom predmetu
protiv okrivljenog S.P. iz B. opština D., zbog krivičnog djela kradja iz
čl.239 st.1 KZ, odlučujući po optužnom predlogu Osnovnog državnog tužilaštva
iz Podgorice Kt.br.146/11 od 23.06.2011.godine, koji je na glavnom pretresu
zastupao Grujo Radonjić, zamjenik ODT-a iz Podgorice, nakon održanog glavnog i
javnog pretresa dana 21.10.2011.godine u prisustvu zastupnika optužbe i
okrivljenog, donio je dana 21.10.2011.godine i istog dana javno objavio  
PRESUDU
Okrivljeni P.S., od oca L. i majke M., rodjene I., rodjen ...godine u D.,  sa
mjestom prebivališta u opštini D., Selo B., državljanin Crne Gore, penzioner,
zavaršio srednju poštansku školu, neoženjen, bez djece,  srednjeg imovnog
stanja, neosudjivan.  
Kriv je
Što je:  
Dana 09.decembra 2010.godine, u D. u selu B.,  u svojoj kući ,  u namjeri da
sebi pribavi protivpravnu imovinsku korist u vrijednosti preko 150,00 eura,
oduzeo tudju pokretnu stvar - električnu energiju, vlasništvo oštećene
Elektrodistribucije Podgorica, na način što je mimo mjernog mjesta električnu
instalaciju u svom objektu kablom 3 x 1,5 mm priključio na
elektrodistributivnu mrežu, tako da se utrošak električne energije nije
registrovao, u čemu je otkriven kontrolom ovlašćenih službenih lica oštećene
Elektrodistribucije Podgorica.  
- čime je počinio krivično djelo kradja iz čl.239 st.1 KZ.  
Pa sud okrivljenom primjenom citiranog zakonskog propisa, te čl. 4, 5, 15, 36,
42, 52, 53 i 54 KZ i čl.226, 229 i 374 ZKP-a, i z r i č e  
USLOVNU OSUDU
Kojom mu utvrdjuje kaznu zatvora u trajanju od 3 (tri)  mjeseca i istovremeno
odredjuje da se ista neće izvršiti ako okrivljeni za vrijeme od 1 (jedne)
godine po pravosnažnosti presude ne učini novo krivično djelo.  
Dužan je okrivljeni da na ime troškova krivičnog postupka - sudskog paušala
uplati ovom sudu iznos od 30,00 eura, u roku od 15 dana po pravosnažnosti
presude.  
O b r a z l o ž e nj e
Optužnim predlogom ODT-a Podgorica Kt.br.146/11 od 23.06.2011.godine,
stavljeno je na teret okrivljenom P.S. da je izvršio krivično djelo kradja iz
čl.239 st.1 KZ. Zastupnik optužnog predloga je u završnoj riječi predložio da
sud okrivljenog oglasi krivim i osudi na kaznu u zakonom propisanim granicama.  
Okrivljeni P.S. u odbrani datoj u istražnom postupku i na glavnom pretresu
priznao je izvršenje krivičnog djela. U bitnom je naveo da je tačno da je on u
svojoj porodičnoj kući koja se nalazi u selu B., priključio kabl presjeka
3x1,5 mm direktno na elektrodistributivnu mrežu mimo brojila. Imao je namjeru
da ovaj kabl koristi samo za jednu sijalicu i jednu malu brusilicu. Tvrdi da
su dana 09.12.2010.godine, došli ovlašćeni radnici Elektrodistribucije i da su
prilikom kontrole zatekli kabl na kojem je bila prikopčana brusilica. Potpisao
je zapisnik o kontroli. Istakao je da je Elektrodistribuciji platio kaznu u
iznosu od 330,00 eura. U završnoj riječi je naveo da zna da je cijelog svog
života živio časno i pošteno.  
Sud je na glavnom pretresu u dokaznom postupku saslušao ovlašćenog
predstavnika Elektrodistribucije Podgorica N.S.S., saslušao svjedoke V.D. i
S.Lj., pročitao zapisnik o kontroli mjernog mjesta Elektrodistribucije
Podgorica br.12656 od 09.12.2010.godine  i pročitao izvod iz kaznene
evidencije Uprave policije Ispostava Danilovgrad 18-04 br.DU 167/11-3473/2  od
29.08.2011.godine, izdat na ime okrivljenog.  
Ovlašćeni predstavnik oštećene Elektrodistribucije Podgorica N.S.S. u iskazu
datom na glavnom pretresu u bitnom je navela da se pridružuje krivičnom
gonjenju protiv okrivljenog i da ne postavlja imovinsko pravni zahtjev, iz
razloga što je okrivljeni P.S. platio iznos od 333,78 eura, za koji ga je
teretila Elekrtodistribucija Podgorica.  
Svjedok V.D., ovlašćeni radnik Elektrodistribucije Podgorica, u iskazu datom u
istražnom postupku i na glavnom pretresu u bitnom je naveo da je dana
09.12.2010.godine prilikom vršenja kontrole kod okrivljenog P.S., našao da se
isti, mimo brojila, direktno sa konzole kablom 3x1,5 mm priključio se na
elektrodistributivnu mrežu, tako da se utrošak električne energije nije mogao
registrovati. U momentu vršenja kontrole na navedenom kablu bila je
priključena jedna brusilica.  
Svjedok S.Lj., ovlašćeni radnik Elektrodistribucije Podgorica, u iskazu datom
u istražnom postupku i na glavnom pretresu u bitnom je naveo da je dana
09.12.2010.godine prilikom kontrole kod okrivljenog P.S., nadjeno da je mimo
mjernog mjesta bio priključen kabl, presjeka 3x1,5 mm, direktno na
elektrodistributivnu mrežu, da se utrošak električne energije preko tog kabla
nije mogao registrovati, a da je na kablu bila prikopčana brusilica.  
Iz sadržine zapisnika o kontroli mjernog mjesta Elektrodistribucije Podgorica
br.12565 od 09.12.2010.godine, utvrdjuje se da su ovlašćeni radnici
Elektrodistribucije u trenutku vršenja kontrole brojila vlasništvo okrivljenog
P.S. u mjestu B. u D., zatekli da je priključen kabl 3x1,5 mm, mimo brojila, a
da je na kablu bila prikopčana brusilica.  
Iz izvoda iz kaznene evidencije Uprave policije Ispostava Danilovgrad 18-04
br.DU 167/11-3473/2 od 29.08.2011.godine, izdatog na ime okrivljenog,
utvrdjuje se da okrivljeni P.S. nije osudjivan.  
Sud je cijenio iskaze svjedoka V.D. i S.Lj., pa  je našao da su se isti
istinito izjašnjavali o činjenicama važnim za ovu krivično-pravnu stvar.
Iskazi ovih svjedoka su medjusobno saglasni, a stoje i u skladnoj vezi sa
zapisnikom o kontroli mjernog mjesta Elektrodistribucije Podgorica br.12565 od
09.12.2010.godine.  
Na osnovu naprijed izložene činjenične gradje, koja proizilazi iz sadržine
dokaza provedenih na glavnom pretresu, ovaj sud je nesumnjivo zaključio, da su
se u radnjama okrivljenog P.S. stekla sva obilježja bića krivičnog djela
kradja iz čl.239 st.1 Krivičnog zakonika. Naime, okrivljeni je dana
09.decembra 2010.godine, u D., u selu B., u svojoj kući, u namjeri da sebi
pribavi protivpravnu imovinsku korist u vrijednosti preko 150,00 eura, oduzeo
tudju pokretnu stvar - električnu energiju, vlasništvo oštećene
Elektrodistribucije Podgorica, na način što je mimo mjernog mjesta električnu
instalaciju u svom objektu kablom 3 x 1,5 mm priključio na
elektrodistributivnu mrežu, tako da se utrošak električne energije nije
registrovao, u čemu je otkriven kontrolom ovlašćenih službenih lica oštećene
Elektrodistribucije Podgorica.  
Sve naprijed navedene činjenice utvrdjene su iz odbrane okrivljenog P.S. date
u istražnom postupku i na glavnom pretresu, iskaza svjedoka V.D. i S.Lj. i
zapisnika o kontroli mjernog mjesta Elektrodistribucije Podgorica br.12565 od
09.12.2010.godine.  
Naime, iz odbrane okrivljenog P.S.  iz istražnog postupka i sa glavnog
pretresa, koja ima kvalitet priznanja, utvrdjuje se da je isti u svojoj kući
koja se nalazi u selu B. opština D., mimo mjernog mjesta električnu
instalaciju u svom stambenom objektu, kablom 3x1,5 mm priključio na
elektrodistributivnu mrežu, tako da se utošak električne energije nije mogao
registrovati, a što je zatečeno prilikom vršenja kontrole ovlašćenih radnika
Elektrodistribucije.  
Ovakvo priznanje okrivljenog sud je cijenio kao istinito, potpuno, jasno, dato
svjesno i dobrovoljno, uz razumijevanje posljedica datog priznanja.  
Priznanje okrivljenog stoji u skladnoj vezi sa iskazima svjedoka V.D. i S.Lj.
i zapisnikom o kontroli mjernog mjesta Elektrodistribucije Podgorica br.12565
od 09.12.2010.godine. Iz ovih dokaza utvrdjeno je i da je predmetna kontrola
bila dana 09.12.2010.godine.  
Krivično djelo kradja iz čl.239 st.1 KZ čini onaj ko tudju pokretnu stvar
oduzme drugom u namjeri da njenim prisvajanjem sebi ili drugom pribavi
protivpravnu imovinsku korist. Iz provedenih dokaza koji su već analizirani,
proizilazi da namjera okrivljenog nije bila da pribavi malu imovinsku korist,
jer učinilac koji krade struju, na način što priključuje električnu
instalaciju na električnu mrežu mimo brojila, odnosno što struju uvodi do
potrošačkih tačaka, tako da se njen utrošak ne registruje preko brojila, ima
namjeru da to čini dok god bude u mogućnosti.  
Sud nalazi da je okrivljeni imajući u vidu sve okolnosti konkretnog slučaja,
navedeno krivično djelo učinio sa direktnim umišljajem, jer je bio svjestan
svog djela i htio je njegovo izvršenje, a sa namjerom pribavljanja
protivpravne imovinske koristi preko 150,00 eura. Zbog toga se u njegovim
radnjama stiču sva bitna obilježja bića krivičnog djela krađa iz čl.239 st.1
KZ, pa je istog valjalo oglasiti krivim i izreći mu krivičnu sankciju.  
Sud je na glavnom pretresu odlučio da se u dokaznom postupku neće angažovati i
saslušavati vještak elektro struke, obzirom da je zastupnik optužbe odustao od
izvodjenja ovog dokaza, a pri tom je i činjenično stanje u ovoj krivično-
pravnoj stvari bilo u dovoljnoj mjeri utvrdjeno.  
Sud je prilikom odlučivanja o vrsti i visini krivične sankcije za okrivljenog,
imao u vidu sve okolnosti na strani okrivljenog koje su od značaja za izbor i
visinu u smislu čl.42 KZ, pa je od olakšavajućih okolnosti na strani
okrivljenog našao da isti nije osudjivan, što je utvrdjeno iz citiranog izvoda
iz kaznene evidencije, da je priznao izvršenje krivičnog djela i da je
obeštetio oštećenog u iznosu koji je oštećeni tražio, dok otežavajućih
okolnosti nije bilo, pa je sud okrivljenom izrekao uslovnu osudu kojom mu je
utvrdio kaznu zatvora u trajanju od 3 (tri) mjeseca  i istovremeno odredio rok
provjeravanja od 1(jedne) godine, odnosno da se utvrdjena kazna neće izvršiti
ako okrivljeni za vrijeme od 1 godine po pravosnažnosti presude ne izvrši novo
krivično djelo. Sud je našao da se u konkretnom slučaju, a imajući u vidu
naprijed navedene olakšavajuće okolnosti može očekivati da će se upozorenjem
uz prijetnju kaznom uticati na okrivljenog da ubuduće ne vrši krivična djela,
te da nije nužno da se kazna primijeni radi krivično-pravne zaštite, pa sud
nalazi da će se uslovnom osudom iz izreke ove presude u potpunosti ostvariti
svrha izricanja ove krivične sankcije iz čl.52 KZ u okviru opšte svrhe
propisivanja i izricanja krivičnih sankcija iz čl.4 st.2 KZ.  
O troškovima krivičnog postupka odlučeno je na osnovu čl.226 i 229 ZKP-a, pa
kako je okrivljeni oglašen krivim, isti je obavezan da plati ovom sudu na ime
troškova krivičnog postupka  - sudskog paušala iznos od 30,00 eura, koji
iznos je odmjeren srazmjerno trajanju, složenosti ovog postupka i imovnom
stanju okrivljenog. Navedeni iznos okrivljeni je dužan platiti u roku od 15
dana po pravosnažnosti presude.  
Sa iznijetog, a primjenom čl.374 ZKP-a, odlučeno je kao u izreci ove presude.  
ZAPISNIČAR,
S U D I J A,
Slobodanka Bojanić, s.r
Vladimir Novović, s.r  
PRAVNA POUKA : Protiv ove presude može se izjaviti žalba Višem sudu u
Podgorici u roku od 8 dana od dana prijema  pismenog otpravka, a preko ovog
suda.  