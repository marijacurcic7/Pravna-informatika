K.br. 14/2013
U IME CRNE GORE
VIŠI SUD U PODGORICI, kao prvostepeni krivični, po sudiji Tabaš Predragu, uz
učešće Novčić Slobodanke, kao zapisničara, u krivičnom predmetu protiv
optuženog V. N., koga brani B. N., advokat iz Podgorice po službenoj dužnosti,
zbog krivičnog djela neovlašćena proizvodnja, držanje i stavljanje u promet
opojnih droga iz čl. 300. st. 1. Krivičnog zakonika, odlučujući po optužnici
Višeg državnog tužilaštva u Podgorici Kt.br. 65/2011 od 16.05.2011. godine,
koju je na glavnom pretresu zastupao R. V.-zamjenik VDT u Podgorici, nakon
održanog glavnog i javnog pretresa dana 21.06.2013. godine u prisustvu
zastupnika optužbe, optuženog i branioca, istog dana donio je i javno objavio
P R E S U D U
Optuženi V. N., JMBG ..., od oca S. i majke R., rodjene B., rodjen ... godine
u P., sa prebivalištem u P.-ul. B. J. br. ..., državljanin Crne Gore,
nezaposlen, neoženjen, bez djece, završio osnovnu školu, lošeg imovnog stanja,
osudjivan i to: presudom Osnovnog suda u Podgorici, K.br. 95/1356 od
06.01.1997. godine, zbog krivičnog djela oduzimanje motornog vozila i osudjen
na kaznu zatvora u trajanju od 60 dana, uslovno na jednu godinu, presudom
Osnovnog suda u Podgorici, K.br. 96/9420 od 10.07.1998. godine, zbog krivičnog
djela iz čl. 144. st. 1. i čl. 150. st. 1. KZ RCG i osudjen na kaznu zatvora u
trajanju od tri mjeseca, presudom Višeg suda u Podgorici, K.br. 319/00 od
04.12.2011. godine, zbog krivičnog djela iz čl. 245. st. 1. KZ SRJ i osudjen
na kaznu zatvora u trajanju od tri godine, presudom Višeg suda u Podgorici,
K.br. 272/99 od 20.10.2011. godine, zbog krivičnog djela iz čl. 246. st. 1. KZ
SRJ i osudjen na kaznu zatvora u trajanju od deset mjeseci, presudom, Osnovnog
suda Podgorica, K.br. 97/20369 od 21.04.2003. godine, zbog krivičnog djela iz
čl. 145. st. 1. tačka 1. KZ RCG i osudjen na kaznu zatvora u trajanju od jedne
godiene, presudom Osnovnog suda u Podgorici, K.br. 97/422 od 31.03.2004.
godine zbog krivičnog djela iz čl. 157. st. 1. KZ CG u vezi čl. 19. KZ SRJ i
osudjen na kaznu zatvora u trajanju od tri mjeseca, presudom Osnovnog suda u
Podgorici, K.br. 98/14539 od 06.12.2004. godine, zbog krivivičnog djela iz čl.
144. st. 1. KZ RCG i osudjen na kaznu zatvora u trajanju od tri mjeseca,
presudom Osnovnog suda u Podgorici, K.br. 03/5475 od 14.06.2006. godine, zbog
krivičnog djela iz čl. 240. st. 1. tačka 1. KZ RCG i osudjen na kaznu zatvora
u trajanju od tri mjeseca, presudom Višeg suda u Podgorici, K.br. 186/07 od
20.11.2008. godine, zbog krivičnog djela iz čl. 300. st. 1. KZ CG i osudjen na
kaznu zatvora u trajanju od tri godine, u pritvoru od 30.04.2011. godine do
01.11.2011. godine.
Na osnovu čl. 373. st. 1. tačka 2. Zakonika o krivičnom postupku
OSLOBADJA SE OD OPTUŽBE
Da je:
Dana 30.04.2011. godine, u Podgorici, neovlašćeno držao i neovlašćeno prenosio
radi prodaje heroin, supstancu proglašenu za opojnu drogu Rješenjem o
utvrdjivanju opojnih droga (Službeni list SRJ br. 44/02), na način što je radi
prodaje držao i prenosio neutvrdjenu količinu heroina u vozilu marke „BMV 318
I“, reg. oznake PG AL-008, kojim je upravljao od pravca naselja Drač u pravcu
dijela grada preko Morače, te prilikom kontrole navedenog vozila u Bulevaru
Svetog Petra Cetinjskog nije postupio po izdatom naredjenju ovlašćenih
policijskih službenika Uprave policije Područne jedinice Podgorica-Ekspoziture
za borbu protiv droge i krijumčarenja, već je u unutrašnjosti vozila započeo
sa prosipanjem heroina, koji se nalazio u kesi, nakon čega je pretresom vozila
izvršenog istog dana od strane ovlašćenih policijskih službenika pronadjeno
4,95 grama heroina u rasutom stanju,
-​ čime bi izvršio krivično djelo neovlašćena proizvodnja, držanje i stavljanje i promet opojnih droga iz čl. 300. st. 1. Krivičnog zakonika. 
Troškovi krivičnog postupka padaju na teret budžetskih sredstava suda.
O b r a z l o ž e nj e
Optužnicom Višeg državnog tužilaštva u Podgorici Kt.br.65/11 od 16.05.2011.
godine, koja je činjenično izmijenjena na glavnom pretresu dana 27.10.2012.
godine, optuženom V. N. stavljeno je na teret da je izvršio krivično djelo
neovlašćena proizvodnja, držanje i stavljanje u promet opojnih droga iz člana
300 stav 1 Krivičnog zakonika. Zastupnik optužbe je na glavnom pretresu u
završnoj riječi precizirao činjenične navode podnijete optužnice, na način
kako je to predstavljeno u izreci presude i pri tako preciziranoj optužnici u
cjelosti ostao do završetka glavnog pretresa, predlažući sudu u završnoj
riječi da optuženog oglasi krivim i osudi po zakonu.
U svojoj odbrani pred istražnim sudijom ovog suda na zapisniku o saslušanju
osumnjičenog od 02.05.2011. godine, optuženi V. N. je naveo, da je dana
30.04.2011. godine, oko 20 sati, upravljao svojim vozilom marke „BMW“, plave
boje, reg. oznaka ..., da se sa njim na mjestu suvozača nalazila njegova
djevojka P. A., da je tom prilikom kod sebe imao jedan zamotuljak heroina,
veličine klikera, u količini od možda 2-3 grama, koji je kupio toga dana za 65
eura, kod njemu nepoznate osobe kod koje je i ranije kupovao heroin, sa kojom
se putem telefona dogovarao oko primopredaje heroina, da bi ga istog dana,
kada se zaustavio vozilom na upaljeno crveno svijetlo na semaforu, kod zgrade
Predsjednika, na Bulevaru „Svetog Petra Cetinjskog“, kontrolisala policija.
Dalje je naveo, da je količina heroina koju je imao kod sebe, bila dovoljna za
jednu dobru dozu, koju je namjeravao da konzumira zajedno sa svojom djevojkom
A., tako što bi taj heroin uzeli „ušmrkavanjem“, u vozilu, na semaforu, dok su
čekali da se upali zeleno svijetlo, kada je čuo kako je nešto zalupalo po
njegovim kolima, u kom trenutku nije bio svjestan šta se dešava, da bi tek
kasnije shvatio da je to policija. Tom prilikom inspektor M. R. je razbio
staklo na vozilu i povrijedio ruku, a potom mu rekao da ako ne nadju ništa,
misleći na heroin, da će mu podnijeti krivičnu prijavu za napad na službeno
lice. Nije pokušavao da se brani, niti je to mogao, jer su odjedanput prsla
sva stakla na njegovom vozilu, nakon čega su ga policajci izvukli iz vozila i
tom prilikom, prilikom čupanja ispala mu je kesica u kojoj se nalazio heroin,
nakon čega su ga policajci ubacili u drugo vozilo i odvezli u stanicu
policije. Optuženi je dalje naveo, da je 15 godina heroinski zavisnik, da mu
tolerancija na heroin brzo raste, iz kog razloga mu je potrebna sve veća i
veća doza, da nikome nije prodavao heroin, već da je isti kupovao samo za
lične potrebe. Dalje je objasnio da dnevno troši heroina u zavisnosti koliko
ima novca, da do novca dolazi tako što povremeno taksira, da mu heroin ponekad
donese njegova djevojka A. ili novac, sa kojim on onda kupi heroin, navodeći
da dnevno kupuje heroina u zavisnosti od količine novca sa kojim raspolaže, u
rasponu od 10 do 70 eura, a da prosječno za heroin dnevno izdvaja po 50 eura,
za koji iznos dobije 6 do 7 puta više heroina, nego kada kupuje za 10 eura.
Dalje je naveo, da je zadnji put konzumirao heroin onog dana kada je uhapšen,
jer ima potrebu za njim, ozbirom da u protivnom osjeća bolove, malaksalost,
zbog čega je dva puta od strahe hitne pomoći dobijao terapiju, koja se daje
heroinskim zavisnicima koji su u krizi, da kritične prilike nije imao vremena
da prosipa heroin, obzirom da je u kontroli učestvovalo preko 10 policajaca,
te da je od policajca koji ga je privodio čuo da se inspektor R. povrijedio
kada je rukom polomio staklo na njegovom automobilu, negirajući pritom da je
on odgurnuo inspektora R. na parčad polomljenog stakla.
U svojoj odbrani pred istražnim sudijom, na zapisniku o saslušanju
okrivljenog, optuženi V. N. je ponovio svoju odbranu datu pred istražnim
sudijom, na zapisniku od 02.05.2011.godine, s tim što je dodao, da se kod
njega nalazilo heroina za dvije veće „linije“, ali da ne zna tačno koliko je
bilo grama, navodeći da je bilo manje od 10 grama.
U svojoj odbrani na glavnom pretresu, optuženi je naveo, da je u noći
30.04.2011. godine, bio sa svojom nevjenčanom suprugom A. P. u svom
automobilu, da su stajali na semaforu na kome je bilo upaljeno crveno
svijetlo, u Bulevaru „Svetog Petra Cetinjskog“, da su odlučili da tu ušmrkaju
po jednu liniju heroina, koji je desetak minuta ranije kupio u naselju Drač,
kod jednog uličnog prodavca, za iznos od 65 eura, da bi u trenutku kada je
uzeo kesu sa heroinom, neko polomio stakla na vratima vozača i suvozača
njegovog vozila, da je zbog toga bio u šoku, zbog čega je spustio kesu sa
heroinom, ali nije znao da objasni što se dalje dešavalo sa njom, navodeći da
istu nije prosipao po automobilu, da nije znao da su to policajci, jer se
nijesu predstavili i legitimisali, niti su na sebi imali fluoroscentne
prsluke, da se sve odvijalo munjevitom brzinom, tako da je u roku od par
sekundi imao lisice na rukama. Optuženi je dalje naveo, da ne zna koliko je
heroina bilo u kesici, da obično kupuje heroin za iznos od 30 eura, ali da mu
je prilikom kupovine toga dana, diler rekao da će dobiti više heroina ako da
više novca, da je ovisnik o heroinu 15 godina, da novac za heroin zaradjuje
tako što se bavi „divljim taksiranjem“, dok mu u kupovini heroina pomaže
njegova nevjenčana supruga P. A., jer je njena porodica bogata i nije joj
problem da dodje do novca, da inspektora M. R. dobro poznaje, kao i on njega,
jer ga je više puta privodio na informativne razgovore, da ga kritične noći
nije vidio na licu mjesta. Dalje je naveo, da ga je dva mjeseca prije
predmetnog dogadjaja inspektor R. priveo u policiju i tražio od njega da
saradjuje sa njim, a da za uzvrat može slobodno da se drogira i da po malo da
prodaje drogu, što je on odbio, znajući da je prodaja droge krivično djelo,
jer je zbog tog djela odležao 7 godina u zatvoru, da mu je tom prilikom
inspektor R. rekao da zna da je ponovo počeo da se drogira i da će zažaliti
ako ne pristane na saradnju, odnosno da će ga lako i brzo vratiti u zatvor.
Dalje je naveo, da je drogu kupovao isključivo za svoje lične potrebe i
potrebe njegove vanbračne supruge P. A., da je automobil „BMW“ njegovo
vlasništvo i da u toku vožnje uvijek drži zaključana vrata. Optuženi je
pojasnio, da je toga dana kod sebe imao 40 eura, a da mu je njegova vanbračna
suprgua A. donijela 100 eura, da je kupio heroin za iznos od 65 eura, da se
liječio od bolesti zavisnosti od 2006. do 2008. godine, kod dr. O. V. u Domu
zdravlja, u dispanzeru za mentalno zdravlje, u kom periodu je bio na
metadonskoj terapiji, a da je u toku boravka na izdržavanju kazne primao
terapiju za odvikavanje od heroina u vidu nekih inekcija, a nakon toga je pio
neku terapiju, koja je bila dosta jaka.
Upitan na razlike u kazivanju u svojim odbranama iz prethodnog postupka, na
zapisniku o saslušanju osumnjičenog Kri.br.382/11 od 02.05.2011.godine i
zapisnika o saslušanju okrivljenog Ki.br.58/11 od 05.05.2011.godine, u kojim
je naveo,da je nešto zalupalo po vozilu, da je vidio da je to policija, te da
je inspektor M. R. polomio staklo na vozačevim vratima i tom prilikom se
povrijedio, u odnosu na odbranu datu na glavnom pretresu u kojoj je naveo, da
je shvatio da se radi o policiji tek kada su ga izvukli iz vozila i da
inspektora R. nije vidio na licu mjesta, optuženi je naveo, da je shvatio da
se radi o policiji tek kada su ga izvukli iz automobila i stavili mu lisice i
da je siguran da inpektora R. nije vidio na licu mjesta i da sa njim nije
razgovarao, već da mu je drugi policajac koji ga je privodio rekao, da je
inspektor R. povrijedio ruku i da će mu ako ne nadju heroin kod njega,
podnijeti krivičnu prijavu za napad na službeno lice.
Branilac optuženog je u završnoj riječi naveo, da provedenim dokazima u toku
postupka nije utvrđeno da je optuženi izvršio krivična djela koja su mu
optužnicom stavljena na teret, pa je predložio sudu da ga oslobodi od optužbe.
Sud je na glavnom pretresu u dokaznom postupku, saslušao svjedoka P. A., na
saglasan predlog stranaka pročitao iskaze svjedoka R. M. sa zapisnika o
saslušanju svjedoka Ki.br. 58/11 od 16.05.2011. godine, te zapisnika o glavnom
pretresu od 19.09.2011. godine i 21.09.2012. godine, M. S., sa zapisnika o
saslušanju svjedoka od 16.05.2011. godine, te zapisnika o glavnom pretresu od
27.10.2011. godine i svjedoka M. M., sa zapisnika o glavnom pretresu od
27.10.2011. godine, pročitao službenu zabilješku Uprave policije PJ Podgorica
Ku.br.428/11 od 30.04.2011. godine, četiri potvrde Uprave policije PJ
Podgorica o privremeno oduzetim predmetima od optuženog Ku.br.428/11 od
30.04.2011. godine, potvrdu Uprave policije PJ Podgorica Ku.br.428/11 od
30.04.2011. godine o privremeno oduzetim predmetima od P. A., izvršio uvid u
medicinsku dokumentaciju i to medicinski spis i zdravstveni karton optuženog
V. N. JZU Doma Zdravlja Podgorica-služba za mentalno zdravlje i ZIKS-a
Podgorica, pročitao Izvještaj Uprave policije-Forenzički centar Danilovgrad
br.1861/11 o vještačenju opojne droge heroin, te neposredno na glavnom
pretresu saslušao vještaka hemijske struke G. N., izvršio uvid u
fotodokumentaciju koja je sastavni dio izvještaja o vještačenju i predmete
koji su bili predmet vještačenja, izvršio uvid u fotodokumentaciju Uprave
policije PJ Podgorica br.17-28-244-822/1376 od 30.04.2011. godine, pročitao
Nalaz i mišljenje stalnog sudskog vještaka medicinske struke neuropsihijatra
dr. S. M. i Izvod iz KE Uprave policije PJ Podgorica br.11-245/11-11795/2-1895
od 09.05.2011.godine, na ime optuženog V. N..
Svjedok oštećeni R. M. je u svom iskazu na zapisniku o saslušanju svjedoka
pred istražnim sudijom Višeg suda u Podgorici od 16.05.2011 godine naveo, da
mu je poznato da se V. N. ranije u dužem vremenskom periodu bavio
krijumčarenjem narkotika, zbog čega je više puta privođen u policiju i
osuđivan, da su dana 30. Aprila 2011. godine, raspolagali informacijama da će
V. N. nabaviti oko 50 grama heroina radi stavljanja u uličnu prodaju, zbog
čega su organizovali praćenja njegovog kretanja. Dalje je naveo, da se on
nalazio u službenom vozilu civilnih registarskih oznaka, zajedno sa svojim
kolegom M. M., u ulici „Buta Lekića“, blizu Uprave prihoda, u naselju Drač,
kada su u jednom trenutku primijetili kako je u to naselje došlo vozilo marke
„BMW“ reg. oznaka ..., kojim je upravljao V. N., dok se u vozilu sa njim, kao
suvozač, nalazila P. A., koju je prepoznao kao djevoku koja je stalno sa N.,
nakon čega su krenuli za njim, kada je V. N. skrenuo desno sa vozilom kod
nekadašnjeg Doma vojske, preko mosta na rijeci Ribnici, a onda lijevo
Bulevarom „Svetog Petra Cetinjskog“, prema hotelu Crna Gora. Za to vrijeme
njegove kolege M. S. i Š. D. su se nalazili u drugom vozilu na drugoj
lokaciji, dok je u toj akciji učestvovalo i još jedno službeno vozilo, koje se
nalazilo na trećoj lokaciji. Ovaj svjedok je dalje naveo, da je vozilo kojim
je on upravljao imalo rotaciono svijetlo, koje je postavio na krov vozila, u
trenutku kada je prepriječio put V. N. kod zgrade Predsjednika republike, tako
da je on mogao shvatiti da se radi o policiji. Nakon što su mu prepriječili
put, on i njegov kolega M. su izašli iz vozila i prišli vozilu kojim je
upravljao V., kada su im se pridružile kolege M. i Š.. Svjedok je naveo, da je
zajedno sa M. stao sa lijeve strane vozila, dok su kolege Š. i M. stali sa
desne strane i zatražili od N. da izađe iz vozila, što je on odbio i zaključao
vrata na vozilu, na način što je spustio dugmad pored stakla, što je učinila i
njegova saputnica na desnoj strani vozila, nakon čega vidi kako V. uzima kesu,
koja se nalazila na sjedištu pored njega, počinje da je cijepa i iz nje
prosipa prah, tako da je u kolima nastao dim. U tom trenutku njegov kolega M.
S. je uhvatio rukama staklo vozača koje je bilo malo spušteno i isto polomio,
a zatim kroz polomljeno staklo provukao ruku i otključao zadnja vrata sa
lijeve strane, na koja je on ušao, sjeo na zadnje sjedište iza V. i rukama ga
obuhvatio preko njegovih ruku, hvatajući ga za zglobove iznad šaka, nakon čega
je uspio da mu razdvoji ruke, ali je kesa ostala u desnoj ruci V., da bi potom
V. počeo da mlatara rukama, grči tijelo, tako što je napravio pokrete prema
naprijed, sve vrijeme tresući kesu iz koje je ispadao prah po kolima i njemu,
da bi u jednom trenutku svojom lijevom rukom napravio nagli pokret prema
prozoru, kojom prilikom je svjedok nadlakticom lijeve ruke udario u ostatke
polomljenog stakla na prozoru u predjelu gumenih djelova i zadobio više
posjekotina. Dalje je naveo, da je i pored toga uspio da savlada V. N., ali
tek nakon što je on prosuo čitav sadržaj iz kese i bacio je na pod vozila
izmedju svojih noga, nakon čega su pozvali kriminalističke tehničare, koji su
došli na lice mjesta, fotografisali vozilo i njegovu unutrašnjost, kao i V., a
zatim pokupili rasuti prah u vozilu, koliko je to bilo moguće i poslali ga na
analizu. Ovaj svjedok je dalje naveo, da su sve vrijeme on i kolege tražili od
V. da izadje iz vozila, da su mu tom prilikom stavili do znanja da su
policajci, ali da mu nijesu pokazivali službene značke, jer su im iste bile
okačene na grudima, a na sebi su imali i fluoroscentne policijske prsluke, na
kojima je i sa prednje i sa zadnje strane stajao natpis „policija“.
U svom iskazu na glavnom pretresu od 19.09.2011. godine i 21.09.2012. godine,
ovaj svjedok je ponovio svoj iskaz iz prethodnog postupka, s tim što je dodao
i objasnio, da je na fotografiji broj 1 prikazano pet kesa, u kojima se nalaze
uzorci opojne droge heroin i jedne makaze, te da se radi o kesama, u koje su
kriminalistički tehničari na licu mjesta prikupili rasuti heroin iz automobila
radi obezbedjenja dokaza.
Svjedok P. A. je u svom svjedočkom iskazu na glavnom pretresu navela, da se
kritičnom prilikom nalazila u automobilu sa optuženim N. V., da su prethodno
kupili heroin od novca koji joj je majka prethodnu noć dala u iznosu od 100
eura, a zatim se zaustavili sa vozilom na semaforu, na kojem je bilo upaljeno
crveno svijetlo u Bulevaru, kada je N. uzeo kesu u kojoj se nalazio heroin, sa
namjerom da „ušmrkaju“ dozu, u kom trenutku su im prišli neki ljudi u civilu i
polomili stakla na vozilu, zbog čega je bila u šoku i nije vidjela da su ti
ljudi imali bilo kakva obilježja policije, niti su se oni predstavili kao
policajci, a da se radi o policajcima saznala je tek nakon što su ta lica
počela da psuju ljude koji su se zaustavili na ulici, interesujući se šta se
to dešava, kada je čula da je jedan od njih rekao „bježite, mi smo policija“.
Dalje je navela, da je u trenutku kada je policija polomila staklo na
automobilu, optuženi N. držao kesu sa heroinom u ruci, koja mu je ispala kada
ga je jedan od policajaca uhvatio za ruku, dok je prethodno drugi policajac
polomio staklo na vozilu i tom prilikom se povrijedio, zbog čega je psovao
optuženog, vukao ga, tako da se droga iz kese prosula po autu. Ovaj svjedok je
dalje navela, da su vrata na automobilu bila zaključana, kao i uvijek, kada bi
kod sebe imali heroin, da heroin koji su imali u autu nije bio namijenjen
daljoj prodaji, već su isti kupili za svoje potrebe, jer inače zajedno kupuju
heroin, tako što zajedno ulažu novac, s tim što ona ulaže više novca, jer ima
imućnu porodicu, majku koja dobro zaradjuje i koja je direktor sektora za
kreditne kartice u Podgoričkoj banci, dok je poslije očeve smrti dobila
naknadu od osiguravajućeg društva, za koju joj je majka rekla da se radi o
većoj sumi novca. Dalje je navela, da ona i optuženi N. dnevno konzumiraju oko
pet grama heroina, da heroin dijele na pola, a da ponekad konzumiraju i manju
količinu, što sve zavisi od količine novca sa kojom raspolažu, da je kritičnog
dana bila zajedno sa N., kada je kupio heroin za oko 60 eura, ali se nije
mogla izjasniti koliko je heroina bilo, ostavljajući mogućnost da je bilo
negdje oko pet grama, s tim što je diler koji im je prodao heroin rekao da će
biti malo više heroina za iznos novca koji su dali, kako bi imali dva do tri
dana. Svjedok je objasnila da nije vidjela lice kod kojeg je N. kupio heroin,
već su tom licu ostavljali novac na odredjeno mjesto u naselju Drač, a on
njima heroin na tom mjestu, tako da bi oni došli i uzeli heroin, da gram
heroina kod uličnih dilera u prosjeku košta od 15 do 20 eura, a da je novac za
nabavku droge pretežno ona obezbedjivala od svoje majke, sestre, tetke,
govoreći im često da joj je novac potreban za nabavku garderobe, dok je drugi
dio novca nabavljao N., koji je povremeno radio kao „divlji taksista“.
Ovaj svjedok je na glavnom pretresu održanom dana 10.10.2011. godine,
21.09.2012. godine i 10.05.2013. godine, ponovila prethodno citirani iskaz, s
tim što je dodala, da je kao i N. uživalac opojne droge heroin i da isti
konzumira desetak godina, kako ušmrkavanjem na nos, tako i intervenozno, da je
količina heroina koji dnevno koristi različita, što zavisi od finansijske
situacije, tako da nekada koristi do 5 grama heroina dnevno, a nekada i manje.
Svjedok M. S. u svom iskazu pred istražnim sudijom na zapisniku o saslušanju
svjedoka od 16.05.2011 godine, navodi, da su on i njegove kolege, dana 30
aprila 2011 godine, raspolagali informacijom da će V. N. radi prodaje nabaviti
od 20 do 50 grama heroina, što je bio razlog da se rasporede u nekoliko ekipa,
kako bi uočili kretanje V., da se istog dana negdje u večernjim satima nalazio
u vozilu sa jednim od svojih kolega, kod zgrade „Šargarepa“, u blizini
nekadašnjeg Doma vojske, kada mu je kolega R. M., koji se nalazio u drugom
vozilu u naselju Drač, javio da se V. kreće prema njima, da bi nakon kratkog
vremena vidio vozilo „BMW“, reg. oznaka PG AL 008, koje je dolazilo iz pravca
Konika i kojim je upravljao optuženi V., koji je kod Doma vojske skrenuo desno
preko mosta na Ribnici, a zatim dolaskom na semafore skrenuo lijevo u Bulevar
„Svetog Petra Cetinjskog“. Svjedok je dalje naveo, da je po opažanju V.,
zajedno sa kolegom službenim vozilom krenuo za njim, nakon čega su odlučili da
mu naprave policijsku blokadu ispred zgrade Predsjednika, zbog čega je on
službenim vozilom kojim je upravljao, na kome je bilo upaljeno rotaciono
svijetlo prošao pored vozila V. i zaustavio se ispred njega, a potom izašao iz
vozila, kao i njegov kolega i zajedno sa R. M. i M. M., koji su u medjuvremenu
pristigli, pozvali V. da izadje iz vozila, što je on odbio i zaključao se u
vozilu. Dalje je naveo, da je on stajao pored vrata vozača, kada je primijetio
da je staklo na tim vratima malo spušteno, pa je uhvatio rukama za staklo i
pokušao upotrebom sile da ga spusti, kako bi provukao ruku i dohvatio dugme
kojim se zaključavaju vrata, ali se staklo polomilo, dok je njegov kolega R.
M. za to vrijeme stajao ispred zadnjih lijevih vrata vozila „BMW“ i drmanjem
pokušao da otvori ta vrata, pa kada se staklo na vozačevim vratima slomilo,
provukao je ruku i podigao dugme na zadnjim lijevim vratima, nakon čega je R.
M. otvorio ta vrata, ušao u vozilo i sjeo na zadnje sjedište iza V. i odmah ga
uhvatio za ruke. Svjedok je dalje naveo, da je V. N. za svo to vrijeme cijepao
jednu kesu, tresao je, kojom prilikom je iz kese ispadao žuti prah, koji se
rasuo svuda po vozilu, da se batrgao i mlatarao rukama i da je u jednom
trenutku lijevu ruku njegovog kolege R. M., sa kojom ga je držao, pomjerio
ulijevo, tako da je R. lijeva ruka u predjelu nadlaktice naišla, udarila na
ostatke stakla, koje je on prethodno polomio i kojom prilikom je R. zadobio
nekoliko posjekotina, nakon čega je on kroz razbijeno staklo pomogao R. M. da
savlada V. N., nakon čega je neko od kolega pozvao krim tehniku, koja je
fotografisala automobil na licu mjesta i pokušala da prikupi prosuti prah iz
automobila. Ovaj svjedok je dalje naveo, da se V. N. sa svojim vozilom
zaustavio na crveni signal na semaforu u trenutku kada mu je on sa službenim
vozilom već prepriječio put, da nije primijetio da je V. pokušao da ušmrka
heroin, već je odmah počeo da cijepa kesu i iz nje prosipa sadržaj, da je sa
V. u vozilu bila i njegova djevojka P. A., da su on i kolege tom prilikom na
sebi imali policijske prsluke, na kojima je fluoroscentnim slovima na prednjoj
i zadnjoj strani ispisano „policija“, da su na grudima imali okačene službene
značke i da su se V. predstavili kao policijaci i pored toga što je svjedok
siguran da ih V. poznaje od ranije, a koji iskaz je u odnosu na predmetno
krivično djelo ponovio i na glavnom pretresu.
Svjedok M. M. je u svom iskazu na glavnom pretresu naveo, da su on i njegove
kolege raspolagali saznanjem da se optuženi V. N. bavi uličnom prodajom
heroina duži vremenski period, da su dana 30.04.2011. godine, u večernjim
satima primijetili optuženog V., kako se sa svojim vozilom marke „BMW“, u
kojem je bila i P. A. kreće iz kafane „Murva“ u naselju Drač, u pravcu ulice
Bratstva i Jedinstva, iz koje ulice je potomskrenuo u Bulevar „Svetog Petra
Cetinjskog“, u pravcu hotela Crna Gora, iz kog razloga su on i kolega R. M. sa
službenim vozilom krenuli za optuženim V. i dolaskom kod zgrade Predsjednika
odlučili da naprave policijsku blokadu optuženog V., kako bi provjerili
saznjanja. Nakon što su blokirali vozilo optuženog, izašao je iz službenog
vozila i vidio da su njegove kolege naredile optuženom V. da izadje iz vozila,
ali on to nije učinio, već je vozilo zaključao, tako što je spustio tipke na
vratima vozila, nakon čega je on prišao da desne strane vozila V., do prednjih
vrata i tada vidi kako optuženi cijepa neku kesu i iz nje prosipa neku
praškastu materiju, a potom vidi kako njegov kolega R. M. ušao sa zadnje
lijeve strane vozila optuženog i kako ga je otpozadi uhvatio, pokušavajući da
ga spriječi da prosipa tu praškastu materiju. Svjedok je dalje naveo, da je
vidio da se tom prilikom V. branio tako što je gurao R. M., da bi u jednom
trenutku vidio kako je lijeva ruka R. udarila u polomljeno staklo vozačevih
vrata, koje je neko od njegovih kolega prethodno polomio, nakon čega vidi da
je R. povrijedjen u predjelu lijevog lakta, obzirom da je nakon dogadjaja bio
sa R. kada mu je ukazana ljekarska pomoć. Ovaj svjedok je dalje naveo, da je
on uspio da otvori suvozačeva vrata, tako što je na silu povukao staklo u
namjeri da ga spusti, ali je ono puklo i polomilo se, nakon čega je uspio da
otvori vrata suvozača, gotovo istovremeno kada je i njegov kolega R. M.
otvorio vrata i ušao u vozilo sa druge strane, da je nakon toga izveo djevojku
optuženog , P. A., koja je sjedjela na mjestu suvozača, dok je vidio svog
kolegu M. S. kako kroz polomljeno staklo na vratima vozača vozila optuženog
pokušava da spriječi V. da prosipa praškastu materiju po vozilu, u čemu mu je
pomogao još neko od kolega.
Iz sadržine službene zabilješke Uprave policije PJ Podgorica Ku.br. 428/11 od
30.04.2011 godine utvrđuje se, da je ista sačinjena dana 30.04.2011. godine u
službenim prostorijama PJ Podgorica od strane službenika Ekspoziture za borbu
protiv droge i krijumčarenja, a u vezi izvršene kontrole nad licem V. N. i
pronalaska opojne droge heroina prosute u unutrašnjosti vozila marke „BMW
318I“, reg. oznaka PG – AL 008, kojim je upravljao V. N..
Iz sadržine 4 ( četiri ) Potvrde o privremeno oduzetim predmetima Uprave
policije PJ Podgorica Ku.br. 428/2011 od 30.04.2011. godine, na ime V. N.,
proizilazi, da su ovlašćšeni policijski službenici PJ Podgorica od V. N.
privremeno oduzeli sledeće predmete: 1. Jednu crnu trenerku sa natpisom „72“ i
„Cor722“ na kojoj se nalaze tragovi praškaste materije svijetlo braon boje, za
koju se pretpostravlja da je opojna droga heroin, 2) Novac u iznosu od 79 eura
i to u apoenima od 1 x 20 eura, 4 x 10 eura, 2 x 5 eura, 3 x 2 eura i 3 x 1
euro, 3) Mobilni telefon marke „Nokia 2610“, imei broja aparata ..., sa pro
monte sim karticom imsi broja 8..., za broj telefona ..., 4) PMV marke „B..“
reg. oznaka ..., saobraćajna dozvola od navedenog vozila na ime V. N.,
serijskog broja ..., svežanj ključeva sa više privezaka u kom svežnju se
nalazio i ključ od pomenutog vozila.
Iz sadržine potvrde o privremeno oduzetim predmetima Uprave policije PJ
Podgorica Ku.br. 428/2011 od 30.04.2011. godine na ime P. A., proizilazi, da
je od P. A. privremeno oduzet mobilni telefon marke „samsung GT-E 1080I“ imei
broja aparata ..., sa m-tel sim karticom imsi broja ..., za broj telefona ...
Izgled vozila optuženog marke „B...“, reg. oznaka ..., optuženog V. N. na
mjestu vozača, izgled praškaste materije rasute po unutrašnjosti vozila i po
garderobi optuženog, te izgled upakovane svijetlo braon supstance koja se
nalazila u vozilu optuženog, su predstavljeni fotodokumentacijom Uprave
policije PJ Podgorica br. 17-28-244-822/1376 od 30.04.2011. godine, u koju je
sud izvršio uvid na glavnom pretresu.
Iz izvještaja Uprave policije – Forenzički centar Danilovgrad br. 1861/11 o
vještačenju praškaste materije pronađene u vozilu optuženog V. N. utvrđuje se,
da je tom Centru na vještačenje dostavljeno: a) jedna plastična kesa sa
sadržajem praškaste supstance svijetlo braon boje, neto mase 2,11 grama b)
jedna plastična kesa sa sadržajem praškaste supstance svijetlo braon boje neto
mase 1,86 grama c) jedna plastična kesa u kojoj se nalazi plastična kutija i u
istoj praškasta supstanca svijetlo braon boje, neto mase 0,92 grama d) jedna
plastična kesa i u istoj više isječaka od plastične kese sa vidljivim
tragovima praškaste materije svijetlo braon boje i rasuta praškasta materija
neto mase 0,06 grama e) jedna plastična kesa u kojoj se nalaze makaze sa
plastičnim rukohvatima. Tom centru su na vještačenje dostavljeni i donji dio
trenerke, crne boje, sa vidljivim tragovima praškaste materije svijetlo braon
boje i patosnica sa vidljivim tragovima praškaste materije svijetlo braon
boje. U nalazu se dalje navodi, da je hemijskom analizom dostavljenih uzoraka
rađenom preliminarnim hemijskim testovima i to metodom tankoslojne
hromatografije, metodom infracrvene spektrometrije i metodom gasne
hromatografije sa masenim spektrometrom, konstatovano da dostavljeni uzorci
sadrže diacetilmorfin – heroin, supstancu koja djeluje na centralni nervni
sistem, izaziva stanje zavisnosti i nalazi se na listi opojnih droga (Sl. List
SRJ, br. 44/2002). Izgled predmeta dostavljenih na vještačenje je vidljiv u
fotoelaboratu koji je sastvani dio izvještaja o vještačenju.
Saslušana na glavnom pretresu vještak hemijske struke G. N. je u cjelosti
ostala pri pisanom izvještaju koji je sačinila, s tim što je objasnila, da je
na vještačenje dostavljena jedna plastična kesa, u kojoj se nalazilo više
isječaka od plastične kese sa vidljivim tragovima materije svjetlo-braon boje,
za koju je hemijskom analizom utvrdjeno, da se radi o opojnoj drogi heroin.
Neto masa heroina u toj plastičnoj kesi iznosila je 0,06 grama. Vještak je
dalje navela, da se isječci od plastične kese najvjerovatnije nastali kao
posledica cijepanja kese, obzirom, da su postojala četiri isječka i to jedan
veći i tri manja.Vještak je isključila mogućnost da su ti isječci nastali
rezanjem makazama, jer bi u tom slučaju ivice bile pravilnog oblika. Osim
toga, vještak je iz iskustva rada u Forenzičkom centru ustvrdila, da tri
isječka koja su dostavljeni na vještačenje su toliko mali, da se u njih ne bi
mogla prepakovati opojna droga heroin. Ovaj vještak je dalje navela i
objasnila, da su osim isječaka kese na vještačenje dostavljene još tri kese u
kojima se nalazila praškasta materija svjetlo-braon boje neto masa 2,11 grama,
1,86 grama, 0,92 grama, koji se količinom od 0,06 grama pronadjenog u kesi sa
isječcima, čini ukupnu količinu heroina od 4,95 grama, kao i donji dio
trenerke optuženog V. N. i patosnica iz automobila, na kojima su bili uočljivi
tragovi praškaste materije svjetlo-braon boje, za koje je vještačenjem
utvrdjeno da predstavljaju opojnu drogu heroin, a što je utvrdjeno uzimanjem
briseva za analizu, obzirom da na trenerki i patosnicama nije bilo mjerljive
mase heroina, odnosno količina heroina na trenerci i patosnici, bila je manja
od 0,01 gram.
Sud je izvještaj o vještačenju, te izjašnjenje vještaka hemijske struke G.
N.cijenio kao stručno, jasno, objektivno, zasnovano na pravilima struke i
nauke, pa je isti u cjelosti prihvatio.
Izgled isječaka od plastične providne pvc kese, te drugih predmeta, koji su
bili predmet vještačenja od strane Forenzičkog centra, sud je utvrdio i
neposrednim uvidom u iste na glavnom pretresu.
Iz nalaza i mišljenja stalnog sudskog vještaka medicinske struke –
neuropsihijatra dr. S. M. utvrdjuje se, da je ovaj vještak na osnovu
medicinske dokumentacije na ime optuženog koja se sastoji od medicinskog
spisa, zdravstvenog kartona JZU Podgorica – služba za mentalno zdravlje,
zdravstvenog kartona ambulante ZIKS-a, te neposrednog psihijatrijskog pregleda
optuženog utvrdio, da je optuženi osoba ispod prosječnih intelektualnih
kapaciteta, da ne boluje od trajnog duševnog oboljenja, niti pokazuje simptome
težeg duševnog oboljenja, da se kod optuženog radi o poremećaju ličnosti, sa
karakteristikama emocionalno nestabilne ličnosti, koja pokazuje toksikomansku
zavisnost o heroinu, koja je uzrokovala poremećaj kognitivnih funkcija sa
blažim smetnjama u pamćenju i osudjivanju, da podaci dobijeni pregledom
optuženog, da je upotrebljavao dnevnu dozu heroina od 5 od 6 grama, nijesu
propraćeni medicinskom dokumentacijom, ali je vještak naveo, da prosječna
dnevna doza heroina koju narkomani obično koriste iznosi od jednog do dva
grama ili više, što zavisi od čistoće heroina na tržištu, da je pod
pretpostavkom da je optuženi izvršio krivično djelo mišljenja da je sposobnost
optuženog da shvati značaj djela i mogućnost da upravlja svojim postupcima u
vrijeme izvršenja istog bila smanjena, ali ne i bitno. Imajući u vidu da
optuženi ispoljava psihomansku zavisnost prema opojnim drogama-heroinu, da
liječenje optuženog nije dalo rezultata, vještak je predložio da se prema
optuženom primijeni mjera bezbjednosti obaveznog liječenja narkomana u
specijalizovanoj psihijatrijskoj bolnici ili nekoj drugoj ustanovi.
Sud je cijenio nalaz i mišljenje vještaka medicinske struke neuropsihijatra
dr.S. M. kao jasan, objektivan i stručan, te u skladu sa pravilima struke i
nauke i isti u cjelosti prihvatio.
Iz izvoda iz kaznene evidencije Uprave policije PJ Podgorica br. 11 – 245/11 –
11 795/2 – 1895 od 09.05.2011 godine na ime optuženog V. N. se utvrđuje da je
isti osuđivan i to presudom Osnovnog suda u Podgorici K.br. 95/1356 od
06.01.1997 godine zbog krivičnog djela oduzimanje motornog vozila na kaznu
zatvora u trajanju od 60 dana uslovno na jednu godinu, presudom Osnovnog suda
u Podgorici K.br. 96/9420 od 10.07.1998. zbog krivičnog djela iz člana 144
stav 1 i člana 150 stav 1 KZ RCG, na kaznu zatvora u trajanju od 3 mjeseca,
presudom Višeg suda u Podgorici K.br. 319/00 od 04.12.2001. godine zbog
krivičnog djela iz člana 245 stav 1 KZ SRJ na kaznu zatvora u trajanju od tri
godine, presudom Višeg suda u Podgorici K.br. 272/99 od 20.10.2001 godine,
zbog krivičnog djela iz člana 246 stav 1 KZ SRJ na kaznu zatvora u trajanju od
10 mjeseci, presudom Osnovnog suda u Podgorici K.br. 97/20369 zbog krivičnog
djela iz člana 145 stav 1 tačka 1 KZ RCG na kaznu zatvora u trajanju od jedne
godine, presudom Osnovnog suda u Podgorici K.br.97/422 od 31.03.2004. godine,
zbog krivičnog djela iz člana 157 stav 1 KZ CG u vezi člana 19 KZ SRJ na kaznu
zatvora u trajanju od tri mjeseca, presudom Osnovnog suda u Podgorici
K.br.98/14539 od 06.12.2004 godine zbog krivičnog djela iz člana 144 stav 1 KZ
RCG na kaznu zatvora u trajanju od 3 (tri) mjeseca, presudom Osnovnog suda u
Podgorici K.br.03/5475 od 14.06.2006 godine, zbog krivičnog djela iz člana 240
stav 1 tačka 1 KZ RCG na kaznu zatvora u trajanju od tri mjeseca, presudom
Višeg suda u Podgorici K.br. 186/07 od 20.11.2008 godine, zbog krivičnog djela
iz člana 300 stav 1 KZ CG, na kaznu zatvora u trajanju od tri godine.
Cijeneći rezultate cjelokupnog dokaznog postupka, navode optužbe i odbrane
optuženog, te svih provedenih dokaza kako pojedinačno, tako i u njihovoj
međusobnoj povezanosti, ovaj sud je našao da nema dokaza da je optuženi V. N.
izvršio krivično djelo neovlašćena proizvodnja, držanje i stavljanje u promet
opojnih droga iz čl. 300. st. 1. Krivičnog zakonika, a ovo iz sledećih
razloga:
Optuženom V. N. se optužnicom stavlja na teret, da je dana 30.04.2011. godine
u Podgorici u Bulevaru Svetog Petra Cetinjskog, u svom automobilu marke „B...,
reg. oznaka ..., neovlašćeno držao i prenosio radi prodaje heroin u količini
od 4,95 grama.
Optuženi V. N. u svojoj odbrani nije sporio, da je dana 30.04.2011. godine, u
svom automobilu imao opojnu drogu heroin zapakovanu u jednu kesu, koju je
prethodno kupio u naselju Drač, od njemu nepoznate osobe za iznos od 65 eura,
ali je pritom negirao, da je taj heroin bio namijenjen daljoj prodaji,
navodeći, da mu je namjera bila da isti konzumira zajedno sa svojom vanbračnom
suprugom P. A. u vozilu, pritom navodeći da je dugogodišnji ovisnik o opojnoj
drogi heroin, te da mu je veći dio novca za kupovinu predmetnog heroina, u
iznosu od 100 eura, dala njegova vanbračna supruga P. A. Ovakva odbrana
optuženog potvrdjena je i iskazom svjedoka P. A., koja je u svom iskazu pak
navela, da se dana 30.04.2011. godine, nalazila u vozilu sa svojim vanbračnim
suprugom V. N., da mu je prethodno dala novac u iznosu od 100 eura, koje je
dobila od majke, kako bi optuženi kupio opojnu drogu heroin, koju bi potom
zajedno konzumirali, da su zbog toga zajedno otišli u naselje Drač, gdje je
optuženi od neke nepoznate osobe kupio heroin za iznos novca od oko 60 eura, u
količini od oko 5 grama, da su taj heroin planirali da konzumiraju u
automobilu i da je isti bio isključivo namijenjen za njihove lične potrebe, da
ona konzumira heroin nekih 10 godina, kao i njen vanbračni suprug V. N. i da
im je potrebna dnevna doza oko 5 grama heroina.
Nadalje, iz nalaza i mišljenja stalnog sudskog vještaka medicinske struke
neuropsihijatra dr. S. M. sud je utvrdio, da je optuženi V. N. zavisnik od
opojne droge heroin, odnosno da isti ispoljava toksikomansku zavisnost prema
heroinu, te da je kod takvih osoba uobičajena dnevna doza heroina od jedan do
dva grama ili više, u zavisnosti od čistoće heroina. Da je svjedok P. A.
korisnik opojne droge heroin nesumnjivo proizilazi iz iskaza saslušanog
svjedoka M. S., ovlašćenog policijskog službenika PJ Podgorica, Ekspoziture za
borbu protiv droge i krijumčarenja, koji je u svom iskazu naveo, da mu je
svjedok P. A. poznata od ranije kao uživalac opojne droge heroin, koju je zbog
toga više puta privodio u policiju na informativne razgovore.
Imajući u vidu količinu opojne droge heroin, koja je krivičnom prilikom
pronadjena u rasutom stanju u vozilu optuženog, od 4,95 grama, pri činjenici
koju je sud nesumnjivo utvrdio, da optuženi V. N. ispoljava toksikomansku
zavisnost o heroinu, da njegova vanbračna supruga P. A., koja je kritičnom
prilikom bila sa njim u automobilu više godina konzumira heroin, a posebno pri
činjenici koju je sud utvrdio iz nalaza i mišljenja vještaka medicinske struke
neuropsihijatra dr. S. M., da je uobičajena dnevna doza heroina, koju
narkomani obično koriste jednan do dva grama ili više, u zavisnosti od čištoće
istog, da je opojna droga heroin bila zapakovana u jednoj kesi, odnosno da
ista nije bila zapakovana u više odvojenih zamotuljaka-kesica, koji su
dostavljeni Forenzičkom centru na vještačenje, a kako je to objasnio svjedok
oštećeni R. M. u svom iskazu, navodeći, da se radi o kesicama koje koriste
kriminalistički tehničari radi obezbedjenja dokaza, to sud nalazi da u
konkretnom slučaju nema dokaza, koji bi upućivali da je opojna droga heroin,
koji je optuženi V. N. kritičnom prilikom držao i prenosio u svom automobilu,
u količini od 4,95 grama, kako je to prethodno navedeno, bila namijenjena
daljoj prodaji.
Sud je posebno cijenio činjenicu, da su kriminalistički tehničari PJ
Podgorica, prilikom vršenja uvidjaja na licu mjesta, u automobilu optuženog V.
N. pronašli i radi vještačenja izuzeli četiri isječka od providne pvc kese,
kao i jedne makaze, što je sve dostavljeno radi vještačenja Forenzičkom
centru, pa je našao da ta činjenica nije od uticaja za drugačije činjenično
utvrdjenje u ovoj krivičnoj stvari, obzirom, da je neposrednim uvidom od
strane suda u navedene isječke, te izjašnjenjem vještaka hemijske struke G. N.
utvrdjeno, da su ti isječci nastali najvjerovatnije cijepanjem kese, u kojoj
se nalazio heroin, a ne rezanjem makazama, koje su se nalazile u automobilu, a
što je nesumnjivo utvrdjeno iskazima saslušanih svjedoka ovlašćenih
policijskih službenika, koji su na saglasan način predočili sudu činjenice, da
se optuženi prilikom kontrole zaključao, a zatim uzeo kesu u kojoj se nalazio
heroin, pocijepao je, a heroin prosuo u unutrašnjost automobila. Ni činjenica
da se heroin u automobilu nalazio u rasutom stanju, te da je vještačenjem
utvrdjena neto masa od samo 4,95 grama ove opojne droge, ne ukazuje na
činjenicu, da je optuženi posjedovao veću količinu heroina, kako su to
pokušali da prikažu saslušani svjedoci u svojim iskazima, obzirom, da su krim
tehničari PJ Podgorica osim količine heroina koja je ostala u kesi, na
vještačenje dostavili i heroin koji je pokupljen iz unutrašnjosti automobila,
kao i donji dio trenerke i patosnicu iz vozila, na kojem su se nalazili
tragovi praškaste materije svjetlo-braon boje, za koju je utvrdjeno da je
opojna droga heroin, ali nemjerljive mase, odnosno mase ispod 0,01 gram, kako
je to objasnila vještak hemijske struke na glavnom pretresu.
Imajući u vidu ovakvo utvrdjeno činjenično stanje, ovaj sud nalazi, da
provedenim dokazima nije utvrđeno, da je optuženi V. N., kritičnom prilikom u
svom automobilu držao i prenosio radi dalje prodaje neutvrdjenu količinu
opojne droge heroin, od koje količine je u automobilu pronadjeno 4,95 grama,
V. N. shodno čl. 373. st. 1. tačka 2. Zakonika o krivičnom postupku, oslobodio
od optužbe, da je počio predmetno krivično djelo.
Odluka o troškovima krivičnog postupka donijeta je shodno odredbi čl. 230. st.
1. Zakonika o krivičnom postupku i isti padaju na teret budžetskih sredstava
suda, a koji troškovi se odnose na sudski paušal u iznosu od 100, 00 eura, kao
i troškove koje je sud imao po osnovu neuropsihijatrijskog vještačenja po
vještaku dr. S. M. u iznosu od 236,5 eura i vještaku hemiske struke G. N. u
iznosu od 55,00 eura, dok će o ostalim troškovima krivičnog postupka, Sud
odlučiti naknadno, posebnim rješenjem, po pribavljanju podataka o njihovoj
visini.
Na osnovu izloženog, odlučeno je kao u izreci presude.
VIŠI SUD U PODGORICI
Dana 21.06.2013. godine
Zapisničar S U D I J A
Novčić Slobodanka Tabaš Predrag
DN-a, po primjerak:
-​ VDT Podgorica,
-​ Optuženom,
-​ Braniocu optuženog,
-​ a/a.
Postupljeno, dana __ godine