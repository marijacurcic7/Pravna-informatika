OSNOVNI SUD U ROŽAJAMA
K.br.187/11.
U IME CRNE GORE
OSNOVNI SUD U ROŽAJAMA i to Predsjednik suda Camić Zahit, kao sudija
pojedinac, sa zapisničarem Burdžović Adisom, odlučujući po optužnici Osnovnog
Državnog Tužilaštva iz Rožaja Kt.br. 203/11. od 20.10.2011. godine, protiv
optuženog S. E. iz s. Balotiće, opština Rožaje, zbog krivično djela
krijumčarenje iz čl. 265.st.3. Krivičnog Zakonika, nakon održanog glavnog i
javnog pretresa u prisustvu Zamjenika Osnovnog Državnog Tužioca iz Rožaja
Kalač Aldina i optuženog, dana 14.11.2011.godine donio je i javno objavio
P R E S U D U
Optuženi S. E., od oca H. i majke H., rodj. A., rodjen ..g. u Rožajama, živi u
s. Balotiće, opština Rožaje, drž. CG, razumije Crnogorski jezik, a maternji mu
je Bosanski jezik, pismen, završio osnovnu školu, nezapošljen, neoženjen,
siromašnog imovnog stanja, neosudjivan.
K R I V J E
Što je:
dana 17.10.2011. godine, oko 00,20 h, u mjestu zv."Giljevo polje, opština
Rožaje, bavio se prodajom neocarinjene robe i to: 100 paketa cigareta marke
"Deal" (5.000 boksova), na način što je iste kupio od nepoznatog lica bez
dokaza o porijeklu, a zatim je utovario na prikolici svog traktora marke
"Rakovica" i uputio se u pravcu granice sa Republikom Kosovo, radi prodaje na
teritoriji Republike Kosov, kojom prilikom je zatečen od strane službenika
Ekspoziture granične policije Rožaje, koji su mu oduzeli robu,
-čime je izvršio krivično djelo krijumčarenje iz čl. 265. st. 3. Krivičnog Zakonika, 
Pa ga sud na osnovu pomenutog zakonskog propisa primjenom čl.
4.13.15.32.36.39.42.45.46.st.1. tač.4. čl. 75. Krivičnog Zakonika, čl. 226.
229. 374. Zakonika o Krivičnom Postupku
O S U DJ U J E
NA KAZNU ZATVORA u trajanju od 3 (tri) mjeseca, i
NOVČANU KAZNU u iznosu od 400 (četiristotine) eura, koju je okrivljeni dužan
da plati u roku od 15 dana po pravnosnažnosti ove presude. Ako osudjeni ne
plati novčanu kaznu u ovom roku, sud će istu zamijeniti kaznom zatvora tako
što će za svakih započetih 25 eura novčane kazne odrediti jedan dan kazne
zatvora.
Da plati ovom sudu na ime troškova krivičnog postupka- paušala iznos od 50
eura.
Prema okrivljenom se izriče zaštitna mjera oduzimanjem 100 paketa cigareta
marke "Deal" ( 5.000 boksova) kao predmeti izvršenja krivičnog djela.
Sve ovo u roku od 15 dana po pravnosnažnosti ove presude.
O b r a z l o ž e n j e
ODT iz Rožaja podnio je optužnicu Kt.br. 203/11. od 20.10.2011. godine, protiv
optuženog S. E. iz s. Balotiće, opština Rožaje, zbog krivičnog djela
krijumčarenje iz čl. 265.st. 3. KZ.
Na glavnom pretresu Zamjenik ODT-a istakao je da je izvedenim dokazima
utvrdjeno da je optuženi izvršio krivčno djelo koje mu se optužbom stavlja na
teret. Predložio je da sud istog oglasi krivim za izvršeno krivično djelo i
osudi ga na kaznu zatvora u trajanju od 6 mjeseci i na novčanu kaznu u iznosu
od 400 eura.
Nakon potvrdjivanja optužnice sud je zakazao glavni pretres na kojem je
saslušao optuženog i izveo dokaze čitanjem potvrde o privremeno oduzetim
predmetima EGP Rožaje br. 04/05-4877, od 17.10.2010. godine, pročitao zapisnik
o predaji na čuvanje robe br. 02-240-KU 194 od 17.10.2011.godine, izvršio uvid
u fotodokumentaciju Ispostave Rožaje br. Sl. -11. od 17.10.2011.godine i
pročitao izvod iz kaznene evidencije na ime okrivljenog, dok nije izveo dokaz
saslušanjem u svojstvu svjedoka Šutković Admira, jer se izvodjenje ovog dokaza
pokazalo suvišnim u odnosu na utvrdjeno činjenično stanje.
Na glavnom pretresu okrivljeni je izjavio da djelimično priznaje izvršenje
krivičnog djela i krivicu za krivično djelo za koje je optužen. U svojoj
odbrani istakao je: da živi u s. Balotiće, opština Rožaje. Posjeduje traktor
sa prikolicom. Kuća mu se nalazi u blizini puta. Dana 17.10.ove godine kod
njegove kuće došao je njemu nepoznat čovjek i predstavio mu se da je iz R.
Kosova. Pitao ga je da li mu može sa trkotorom prevesti neke cigarete do
teritorije R. Kosova i da neće imati nikakvih problema u vezi te robe.
Pogodili su se za iznos od 100 eura. Taj čovjek je cigarete dovezao do njegove
kuće vozilom marke "Kombi" i iste su utovarili na prikolici od traktora.
Pogodili su se da će mu novac dati za prevoz kada iste odveze do mjesta gdje
je trebao da ga čeka. Od njegove kuće put ide preko mjesta zv. "Giljevo Polje"
u pravcu R. Kosova. Put je šumski i na tom dijelu nema carinski prelaz.
Carinski prelaz se nalazi u mjestu zv. "Kula" koji je od tog mjesta udaljen
nekoliko kilometara. Put kuda je išao ne ide prema carinskom prelazu. Kada je
cigarete utovario pošao je tim putem. U mjestu zv. "Dolovi" koji je u blizini
granice sa Kosovom trebao je da ga sačeka taj čovjek da preuzme cigarete. Kada
je došao u mjesto zv. "Šuplji krš", koje je nedaleko od mjesta zv. "Dolovi"
zaustavila ga je granična polcija. Policiji je ispričao kako je angažovan za
prevoz tih cigareta. Nije imao nikakvu dokumentaciju za robu tako da je
traktor po nalogu policije dovezao ispred Ispostave Rožaje gdje su mu cigarete
oduzete. Ne zna ime tog čovjeka i sa istim se više nije vidjao. Prevoz za
cigarete mu nije plaćen. Znao je da takvu robu ne može prevoziti tim pravcem
na kojem nema carinskog prelaza.
Sud je cijeneći iskaz optuženog i izvedene dokaze pojednačno i u vezi sa
ostalim izvedenim dokazima te je na osnovu takve ocjene utvrdio činjenično
stanje opisano u izreci presude.
Utvrdjeno činjenično stanje proizilazi iz djelimičnog priznanja optuženog za
izvršeno krivično djelo kao i svih izvedenih dokaza koje je sud prihvatio kao
tačne, medjusobno saglasni i kao takvi u odlučnim činjenicama se podudaraju i
sa djelimičnim priznanjem optuženog.
Naime, iz iskaza optuženog se vidi da je on pomenutog dana na traktoru u
pravcu R.Kosovo šumskim putem , koji ne vodi na carinski prelaz Kula, prevozio
naznačenu količinu cigareta koje nijesu bile ocarinjene. Njegov iskaz u ovom
dijelu sud je prihvatio i isti uzeo kao dokaz, jer je u svemu potvrdjen
izvedenim dokazima. Medjutim, njegov iskaz u dijelu koji se odnosi da je
predmetne cigarete samo prevozio uz naknadu od 100 eura po prethodnom dogovoru
sa njemu nepoznatim čovjekom koji mu je iste dotjerao do kuće i angažovao ga
da iste preveze do granice sa R. Kosovo, sud nije mogao prihvatiti jer je
njegov iskaz u ovom dijelu usmjeren i sračunat ka izbjegavanju krivičnopravne
odgovornosti i kao takav nelogičan. U ovom dijelu nelogično je kazivanje
optuženog da mu je njemu nepoznat čovjek došao kod kuće i angažovao ga da mu
naznačenu količinu cigareta preveze do granice sa R. Kosovo, obzirom na
količinu cigareta koje je prevozio, a da pri tom ne utvrdi identitet tog lica,
obzirom na neposjedovanje bilo kakve dokumentacije za predmetnu robu, kao i
vrijeme kada je zatečen na šumskom putu da iste prevozi.
Pravnom analizom utvrdjenog činjeničnog stanja sud je našao da su u radnjama
optuženog sadržani svi bitni elementi krivčnog djela krijumčarenje iz čl.
265.st.3. KZ izvršenog na način, vrijeme i mjestu kako je to opisano u izreci
presude. Naime, okrivljeni se pomenutog dana bavio prodajom neocarinjene robe
naznačene količine cigareta koje je kupio od nepoznatog lica bez dokaza o
porijeklu i iste prevozio u pravcu granice sa R. Kosovo radi prodaje. Za
izvršeno krivično djelo optuženi je krivičnopravno odgovoran, zbog čega ga je
sud i oglasio krivim, pošto je našao da nema elemenata koji bi isključivali
njegovu krivičnopravnu odgovornost.
Cijeneći psihički odnos optuženog prema izvršenom krivičnom djelu sud je našao
da je isti krivično djelo izvršio sa direktnim umišljajem. Naime, optuženi je
znao da su predmetne cigarete neocarinjene i da iste kao takve ne mogu biti u
prometu, tj. da iste ne može prodavati, pošto ih je prethodno kupio od
nepoznatog lica, ali je na to pristao.
Za izvršeno krivično djelo sud je optuženog primjenom čl. 45. i 36. KZ osudio
na kaznu zatvora u trajanju od 3 mjeseca, kao blažom visinom kazne, od one
koja je u Zakonu propisana za ovo krivično djelo i obzirom na kumulativnu
propisanost kazni za ovo krivično djelo u KZ-u osudio i na novčanu kaznu u
iznosu od 400 eura.
Prilikom odmjeravanja kazni optuženom u granicama koja je zakonom propisana za
ovo krivično djelo imajući u vidu sve okolnosti koje utiču da kazna bude manja
ili veća (olakšavajuće i otežavajuće okolnosti) u smislu čl. 42. KZ sud je kao
olakšavajuće okolnosti optuženom uzeo u obzir njegov odnos prema izvršenom
krivičnom djelu, njegovo dosadašnje vladanje što potvrdjuje i njegova
neosudjivanost, njegovu životnu dob , njegove lične i materijalne prilike, pa
ga je sud u nedostatku otežavajućih okolnosti cijeneći olakšavajuće okolnosti
u zbiru kao posebno olakšavajuće primjenom čl. 45. i 46. KZ osudio na blažu
visinu kazne zatvora od one koja je u Zakonu propisana za ovo krivično djelo,
a obzirom na kumulativnu propisanost kazne i na novčanu kaznu u iznosu od 400
eura ubijedjen da će se sa istima postići svrha kažnjavanja iz čl. 4. u vezi
čl. 32.KZ.
U smislu čl. 226. i 229. ZKP sud je obavezao optuženog da plati ovom sudu na
ime troškova krivičnog postupka- paušala iznos od 50 eura, imajući u vidu
trajanje i složenost krivičnog postupka, kao i njegovo imovno stanje.
U smislu čl. 75. KZ okrivljenom je izrečena zaštitna mjera oduzimanjem
naznačene količine cigareta kao predmeti izvršenja krivičnog djela.
OSNOVNI SUD U ROŽAJAMA, dana 14.11.2011. godine.
ZAPISNIČAR PREDSJEDNIK SUDA
Burdžović Adisa s.r. Camić Zahit s.r.
PRAVNA POUKA: Protiv ove presude može se
izjaviti žalba u roku od 15 dana od dana prijema
iste i to Višem sudu u Bijelom Polju, a preko
ovog suda.