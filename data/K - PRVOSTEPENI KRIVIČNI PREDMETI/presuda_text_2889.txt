_
K. br. 6/11_
U IME NARODA
        OSNOVNI SUD U ŽABLJAKU, kao prvostepeni krivični, po predsjedniku suda Andjelić Mihailu, kao sudiji pojedincu, uz sudjelovanje Šibalić Ikonije kao zapisničara, u krivičnom predmetu protiv okrivljenog M. M. iz Ž., zbog krivičnog djela  Nasilje u porodici ili u porodičnoj zajednici iz čl. 220 st. 1 KZ , po optužnom predlogu ODT iz Pljevalja Kt. br. 385/10 od 17.01. 2011.godine, nakon usmenog, javnog i glavnog pretresa održanog 02. 02. 2011. godine u prisustvu okrivljenog i  oštećene   M. A., a u odsustvu ODT iz Pljevalja,  donio je i istog dana  javno objavio

P R E S U D U
        Okrivljeni M. M., od oca S. i  majke M. rođene T., rođen u P. ... godine JMB ...,  sa prebivalištem u Ž., državljanin Crne Gore, završio srednju ugostiteljsku, razveden, otac jednog maloljetnog djeteta, bez stalnog zaposlenja i redovnih mjesečnih primanja, vojsku služio, vodi se u VE u Ž.,  ranije osudjivan i to presudom Osnovnog suda u Žabljaku K. br. 26/00 od 11. 9. 2002. godine na kaznu zatvora od 3 mjeseca uslovno na jednu godinu, zbog kriv. djela iz čl. 144 st. 1 Krivičnog zakona Republike Crne Gore,  protiv njega se ne vodi postupak za drugo krivično djelo

K  r   i   v     j  e
        Što je

        Dana 24. 11. 2010. godine oko 13 časova  u porodičnoj kući u mjestu T., opština Ž.,  primjenom grubog  nasilja narušio tjelesni i duševni integritet  oštećenoj M.A.,  člana svoje porodice,  sa kojom živi u vanbračnoj zajednici,  na način , što je  odmah po dolasku u kuću u kojoj se nalazila oštećena,  istoj uputio uvredljive riječi  nazivajući je droljom i kurvom, a zatim polomio pepeljaru od sto, pa  nakon što je oštećena telefonskim putem pozvala policiju okrivljeni  je otvorenom šakom više puta udario oštećenu po glavi, po desnoj ruci i po ostalim djelovima tijela,  kojom prilikom je oštećenoj M.A. nanio lake tjelesne povrede, površinsku traumatsku leziju desne šake i ručja i kontuziju glave u predjelu čela – desno sa krvnim podlivom,   
        \- čime je izvršio krivično djelo nasilje u porodici ili u porodičnoj zajednici iz čl. 220 st. 1 Krivičnog zakonika  /KZ /

pa mu sud primjenom navedenog zakonskog propisa i   čl.  4,  5, 13, 15, 32,
36, 42, 52,  53 i  54  KZ i  čl. 199  st.3, čl.202  i čl. 364  Zakonika o
krivičnom postupku  /ZKP-a/  i    z   r   i   č   e, 
USLOVNU OSUDU
        Sa kojom mu  utvrdjuje kaznu zatvora u trajanju od 30 /trideset/ dana  i istovremeno odredjuje da se ova kazna neće izvršiti ako osudjeni u roku od dvije godine ne učini novo krivično djelo.

        Okrivljeni  je dužan platiti troškove krivičnog postupka u iznosu od 130,00 €  u roku od 15 dana  po pravosnažnosti presude, dok se oslobađa plaćanja paušala.

O b r a z l o ž e n j e
        Osnovni državni tužilac iz Pljevalja u optužnom predlogu Kt. br. 385/10 od 17.01. 2011.  godine, dajući opis radnje izvršenja, pravno je ocijenio da je okrivljeni  počinio krivično djelo Nasilje u porodici ili u porodičnoj zajednici iz čl. 220  st. 1 KZ CG, na način, mjesto i u vrijeme kako je to bliže opisano izrekom presude. Na glavni pretres nije pristupio  pa je isti održan u njegovom odsustvu  shodno čl. 453 st. 1  ZKP-a. Pismenom podneskom od 02.02.2011. godine  ODT je ostao pri navodima iz optužnog akta i predložio da se okrivljeni oglasi krivim i osudi po zakonu .

        Oštećena se pridružila krivičnom gonjenju okrivljenog a u završnoj riječi je zamolila sud da ukoliko je moguće okrivljenom ne izriče  zatvorsku kaznu već da ga kazni uslovno .

        Okrivljeni je u svojoj odbrani u predhodnom postupku i na glavnom pretresu  djelimično  priznao krivicu i počinjeno krivično djelo koje mu je stavljeno na teret a činjenično bliže precizirano optužnim aktom. Posebno je istakao da je nezaposlen  i da oko dvije godine živi u vanbračnoj zajednici sa svojom djevojkom oštećenom  M.A. iz N. S. i da žive u jednoj iznamljenoj kući u mjestu T. u Ž.,  da je prije kritičnog događaja imao manjih nesporazuma sa oštećenom,  da je dana 24. 11. 2010. godine došao kući  oko 13 časova sa posla,  da je prije ulaska u kuću imao telefonski razgovor sa sestrom oštećene koja mu je tom prilikom saopštila da je oštećena nezadovoljna životom na Ž., da joj je on odgovorio  da ako je  oštećena nezadovoljna životom na Ž., da može doći po nju da je vodi kući.  Kada je ušao u kuću i pošao da sprema ručak rekao je oštećenoj da se pomjeri da bi on mogao da prođe a potom je razgovor počeo na temu poziva njene sestre i njenih žalbi, da je nakon njegovog saopštenja kako i šta je odgovorio sestri oštećene, oštećena mu je  uputila vrlo teške uvrede govoreći mu riječi kojih se  na pretresu ustručavao  izgovoriti i zbog kojih bi svaki muškarac žestoko reagovao  jer mu je tim riječima bila povrijeđena sujeta,  da je ugasio cigaretu u pepeljaru i svu žestinu riječi koje mu je upitila je ispraznio udarajući pepeljarom o sto, da je tom prilikom sebe lično povrijedio  a da oštećenu nije moglo povrijediti nijedno parče stakla od pepeljare koja se od udara razbila.  Nakon ovoga oštećena je pozvala policiju a tom prilikom  okrivljeni je pokušao da joj oduzme telefon,  cijeneći da nije potrebno da miješaju policiju ali je oštećena uprkos tome uspjela da ih pozove.  Priznao je da je reagovao veoma impulsivno i da je on oštećenoj uzvratio nekoliko uvredljivih riječi, ali je nije udarao stisnutom pesnicom niti otvorenom šakom  niti nogama u njeno tijelo. Nakon 10 – 15 minuta je došla policija i saopštila je okrivljenom da sa njima mora poći u stanicu policije, što je okrivljeni i uradio, da je u policiji saslušan u prisustvu branioca adv. S.R. a nakon toga mu određeno zadržavanje  u trajanju od 48 časova. Na kraju ukazuje da mu je žao zbog svega što se desilo, priznaje da je bio previše brz i impulsivan i smatra da je oštećena prema njemu ispoljila jedan nekorektan stav, da su sada u korektnim odnosima i da više ne žive u vanbračnoj zajednici. U završnoj  riječi  ukazao  je, da je spreman da se izvine oštećenoj i u znak toga gesta pružio je ruku oštećenoj koja je  prihvatila  izvinjenje a ocjenu svoje odgovornosti prepušta sudu i ukazuje da nema stalno zaposlenje niti ima redovna mjesečna primanja.

        Sud je u dokaznom postupku proveo dokaz: saslušao svjedoka – oštećenu  M.A.,  po saglasnom predlogu stranaka pročitao: zapisnik UP – Ispostava Žabljak br. 240/10-2541/2 od 24. 11. 2010 godine o saslušanju okrivljenog u prisustvu branioca  advokata S. R., izvještaj ljekara jedinice za HMP Ž. od 24. 11. 2010. godine o povredama za oštećenu M.A., nalaz i mišljenje vještaka medicinske struke Dr. P.M. od 24. 12. 2010. godine o povredama za oštećenu M.A. i izvršio uvid u izvod iz KE za okrivljenog  izdat od Uprave policije – Ispostava Žabljak 03-245/10-42587/2 od 14. 12. 2010. godine. Sud nije proveo dokaz neposredno saslušanje vještaka Dr. P.M. iz P. jer je  ODT odustao od tog predloga  sa čime se saglasio  i okrivljeni a ovo obzirom da na  nalaz i mišljenje nije bilo prigovora.

        Iz iskaza oštećene -  svjedoka  M.A. dat u predhodnom postupku i na glavnom pretresu proizilazi:  da sa okrivljenim živi u vanbračnoj zajednici već dvije godine, da obavlja poslove konobara u jednom lokalu u Ž., da je kritičnog dana bila u kući  kada se okrivljeni vratio sa posla, da je došlo do prepirke između njih dvoje oko telefonskog razgovora okrivljenog sa sestrom oštećene, da su i ranije imali nesporazume, da joj je on tom prilikom uputio teške uvrede nazivajući je  kurvom i droljom,  da  ona – oštećena  na to nije odreagovala iako su joj teško pale te uvrede niti je okrivljenom uputila neku uvredljivu riječ.  U jednom trenutku  okrivljeni je razbio pepeljaru od sto pri čemu je nije dotaklo nijedno parče stakla od pepeljare, da je nakon toga okrivljeni počeo udarati otvorenom šakom više puta  svuda po tijelu a nakon toga je udario otvorenom šakom u predjelu rebara ali je nogom nije nijedanput udario, da je u jednom momentu uzela mobilni telefon i okrenula broj policije da zatraži intervenciju, da je okrivljeni ponovo prišao i ponovo je udarao otvorenom šakom po tijelu. Nakon desetak minuta stigla je policija i oštećena im je objasnila o čemu se radi  tj. da je okrivljeni fizički zlostavljao, a takođe priznaje da je tačno  da je jedina riječ koja  je mogla uvrijediti okrivljenog  ta,  što mu je rekla  da se tako ne ponaša  prema ženama a ne isključuje mogućnost da je nakon što je došla policija rekla okrivljenom »da se ponaša kao pička«  a da mu nijednu uvredljivu riječ nije uputila  ranije tj. prije dolaska policije  koja bi ga eventualno izazvala  da prema njoj neprimjerno reaguje. Dalje je ukazala da je patrola policije okrivljenog  privela u stanicu policije, da je i ona  dala izjavu a potom otišla do Doma zdravlja u Ž. radi ukazivanja ljekarske pomoći.

        Sud je u cjelosti prihvatio iskaz oštećene – svjedoka i uzeo ga u podlogu svoje odluke a ovo  tim prije jer ona na jedan jasan, objektivan i istinit način   predstavila  ponašanje okrivljenog kritične prilike, koji iskaz svoju podlogu ima i u medicinskoj dokumentaciji i nalazu i mišljenju vještaka medicinske struke, iz kojih jasno proizilazi kakve povrede i na kojoj lokaciji tijela je oštećena zadobila, odnosno na koji način i kojim sredstvom ih je mogla zadobiti.

         Iz  nalaza i mišljenje vještaka medicinske struke Dr. P.M. od 24. 12. 2010. godine i izvještaj ljekara jedinice za HMP Ž. od 24. 11. 2010. godine  o povredama za oštećenu M.A. proizilazi, da je oštećena kritičnog dana zadobila  povrede i to: površinsku traumatsku leziju desne šake i ručja i kontruziju glave u predjelu čela desno sa krvnim podlivom, da se radi o lakim  tjelesnim povredama i pojedinačno i u njihovom ukupnom dejstvu – zajedno i da su povrede nanesene tupom silom , moguće je šamarom, otvorenom šakom po čelu i okrznućem po desnoj šaci oštećene . Sud je u cjelosti prihvatio ove dokaze kao jasne i nesumnjive date u skladu sa pravilima medicinske struke i nauke a stranke im nijesu prigovorile.

        Iz izvoda iz KE za okrivljenog  izdat od  UP PJ Pljevlja br. 03-245/10-42587/2 od 14. 12. 2010. godine  proizilazi da je ranije osudjivan i to presudom Osnovnog suda u Žabljaku K. br. 26/00 od 11. 9. 2002. godine na kaznu zatvora od 3 mjeseca uslovno na jednu godinu, zbog kriv. djela iz čl. 144 st. 1 Krivičnog zakona Republike Crne Gore.

        Sud je posebno cijenio odbranu okrivljenog, pa je zaključio da je isti  djelimično  priznao krivicu i počinjeno djelo a koje priznanje svoju podlogu nalazi u provedenim dokazima tj. iskazu oštećene u dijelu koji se odnosi  na narušavanje duševnog integriteta  odnosno  u pravcu da je okrivljeni oštećenoj uputio uvredljive rjieči i da je polomio od sto jednu pepeljaru, pa je sud takvu odbranu i u tom dijelu  prihvatio. Na suprot ovome sud nije mogao prihvatiti dio odbrane okrivljenog  u pravcu da nije oštećenu udarao otvorenom šakom  po glavi, desnoj ruci i ostalim dijelovima tijela a ovo sa razloga jer je taj dio odbrane nelogičan i nema svoju podlogu u iskazu oštećene, medicinskoj dokumentaciji i nalazu i mišljenju vještaka medicinske struke.

        Na osnovu savjesne i brižljive ocjene provedenih dokaza, te djelimčnog  priznanja okrivljenog a cijeneći sve u smislu čl. 17 i čl. 360 ZKP-a, sud je na pouzdan način zaključio  da je okrivljeni  počinio krivično djelo na način, mjesto i u vrijeme kako je to bliže opisano izrekom presude tj. da je dana 24 11. 2010. godine oko 13 časova  u porodičnoj kući u selu T., opština Ž.,  primjenom grubog  nasilja narušio tjelesni i duševni integritet  oštećenoj M.A.,  člana svoje porodice,  sa kojom živi u vanbračnoj zajednici,  na način , što je  odmah po dolasku u kuću u kojoj se nalazila oštećena,  istoj uputio uvredljive riječi  nazivajući je droljom i kurvom, a zatim polomio pepeljaru od sto, pa  nakon što je oštećena telefonskim putem pozvala policiju okrivljeni  je otvorenom šakom više puta udario po glavi, po desnoj ruci i po ostalim djelovima tijela,  kojom prilikom je oštećenoj nanio lake tjelesne povrede, površinsku traumatsku leziju desne šake i ručja i kontuziju glave u predjelu čela – desno sa krvnim podlivom.

        Pravnom ocjenom  gore utvrdjenog činjeničnog stanja, sud nalazi da se u radnji okrivljenog stiču svi bitni elementi krivičnog djela Nasilje u porodici ili u porodičnoj zajednici iz čl. 220  st. 1 KZ, koje djelo čini svaki onaj, ko primjenom nasilja, naruši tjelesni ili duševni integritet članova svoje porodice ili porodčne zajednice, a prema čl. 142 st.5 tačka 28 KZ, pod porodicom ili porodičnom zajednicom  smatraju se i bivši bračni drugovi, krvni srodnici i srodnici iz potpunog usvojenja u pravoj liniji bez ograničenja, a u pobočnoj liniji zaključno sa četvrtim stepenom, srodnici iz nepotpunog usvojenja, tazbinski srodnici zaključno sa drugim stepenom, lica koja žive u istom porodičnom domaćinstvu i lica koja imaju zajedničko dijete ili je dijete na putu da bude rođeno iako nikad nijesu živjela u istom porodičnom domaćinstvu.

        Okrivljeni  je djelo učinio sa direktnim umišljajem jer je bio svjestan da   upućivanjem  uvredljivih riječi oštećenoj – droljo i kurvo, te lomljenjem pepeljare od sto, odnosno udaranjem oštećene otvorenom šakom  u predjelu glave i tijela, ugrožava spokojstvo, tjelesni integritet i duševno stanje lica sa kojim živi u  istom porodičnom domaćinstvu tj. svoje djevojke sa kojom živi u vanbračnoj zajednici.  Ponašanje okrivljenoig  je bilo nesumnjivo takve prirode da su se njime kršila elementarna pravila kulturnog i uobičajenog ponašnja  a koje ponašanje okrivljenog je zbog svoje prirode sadržaja i inteziteta, nesumnjivo izazvalo osjećaj fizičke i psihičke povrijeđenosti, nesigurnosti i uzbudjenja kod oštećene osobe,  pri čemu je oštećena zadobila i lake tjelesne povrede. U svom odnosu  prema zabranjenom djelu okrivljeni  je ispoljio svijest i volju da djelo učini zašto je i krivično pravno odgovoran i oglašen krivim.

        Oglašavajući okrivljenog krivim, sud mu je na osnovu čl. 52, 53 i 54 KZ u okviru opšte svrhe krivičnih sankcija iz čl. 4 istog izrekao uslovnu osudu i istovremeno utvrdio kaznu zatvora u trajanju od trideset dana sa odgodom izvršenja na dvije godine a ovo pri ocjeni da nije nužno radi krivično pravne zaštite izricati novčanu kaznu ili efektivnu kaznu zatvora, kao propisane krivične sankcije za ovo krivično djelo. Polazeći od stepena krivice okrivljenog, kao i drugih okolnosti iz čl. 42 KZ, ličnosti okrivljenog, ranijeg života a sve shodno čl. 54 st. 4KZ, sud je  od  otežavajućih okolnosti uzeo da je ranije osuđivan ali za drugu vrstu krivičnog djela i da je od te osude protekao duži vremenski period – vrijeme od 8 godina, dok je  od olakšavajućihi  uzeo da je okrivljeni djelimično priznao krivicu i počinjeno djelo,  da je izrazio žaljenje zbog događaja koji se desio, da se izvinuo oštećenoj na sudu  tj. na glavnom pretresu koje izvinjenje je oštećena i prihvatila i zamolila sud da okrivljenom  ne izriče  efektivnu kaznu, pa je  izričući gornju krivčnu sankciju  tj. mjeru upozorenja a posebno imajući u vidu, da je okrivljeni nezaposlen  i da nema redovna mjesečna primanja,  sud je ubjeđenja, da je ista adekvatna učinjenom djelu  i da će se izrečenom sankcijom ostvariti svrha kažnjavanja iz čl. 32 KZ.

Oglašavajući okrivljenog krivim sud ga je obavezao da plati troškove krivičnog
postupka u iznosu od 130€ koji se odnose na nagradu i troškove vještačenja po
vještaku medicinske struke u iznosu od 55 € i troškovi advokata po službenoj
dužnosti u predkrivičnom postupku u iznosu od 75 € a gornje shodno čl. 202
ZKP-a, dok ga je oslobodio  obaveze plaćanja paušala  shodno čl. 199 ZKP-a  a
ovo  imajući u vidu trajanje i složenost postupka te loše imovno stanje
okrivljenog.  
        Sa iznijetog odlučeno je kao u izreci presude.

OSNOVNI SUD U ŽABLJAKU , dana 02.02. 2011.god.  
          **ZAPISNIČAR                                                                                 PREDSJEDNIK SUDA**  
        Ikonija Šibalić,s.r.                                                                                Mihailo Andjelić,s.r.

PRAVNA POUKA:
Protiv ove presude dozvoljena je žalba u roku
Od  8  dana  po  prijemu  pismenog  otpravka
presude, preko ovog suda Višem sudu Bijelo
Polje.  