K. br. 230/12
U IME CRNE GORE
OSNOVNI SUD U PODGORICI, kao prvostepeni, krivični, po sudiji Jovović Željki,
uz učešće Rajković Danijele kao zapisničara, u krivičnom predmetu protiv
okrivljenog N.A., iz Podgorice, zbog krivičnog djela nasilničko ponašanje iz
čl. 399 Krivičnog zakonika, rješavajući po optužnom predlogu ODT-a u Podgorici
Kt. br. 1355/11 od 27. 02. 2012. godine, nakon završenog glavnog, javnog
pretresa održanog dana 16. 05. 2013. godine, u prisustvu zastupnika optužbe
Kažić Marije i okrivljenog N. A., donio je i dana 20. 05. 2013. godine javno
objavio,
P R E S U D U
Okrivljeni:
N. A., od oca R. i majke D., rođene R., rođen 29. 08. 19xx. godine u Beranama,
sa prebivalištem u Podgorici, ul. Budvanska br. xx, državljanin Crne Gore,
završio srednju školu, neoženjen, otac jednog djeteta, srednjeg imovnog
stanja, osuđivan presudama: Osnovnog suda Titograd K. br. 50/89 od 08. 11.
1991. godine zbog krivičnog djela iz čl. 46 st. 2/1 KZ SRCG (2 mjeseca
zatvora), Osnovnog suda Titograd K. br. 7/89 od 07. 10. 1990. godine zbog
krivičnog djela iz čl. 152 st. 1 KZ SRCG u vezi čl. 19 KZ SFRJ (2 mjeseca
zatvora uslovno za 1 godinu), Osnovnog suda Titograd K. br. 280/93 zbog
krivičnog djela iz čl. 172 st. 2/1 KZ RCG (30 dana zatvora uslovno za 1
godinu), Osnovnog suda u Podgorici K. br. 96/17082 od 20. 03. 2001. godine
zbog krivičnog djela iz čl. 92 KZ RCG, u vezi čl. 86 st. 1 KZ RCG (8 mjeseci
zatvora), Osnovnog suda u Podgorici K. br. 02/5378 od 23. 06. 2004. godine
zbog krivičnog djela iz čl. 195/1 KZ RCG (6 mjeseci zatvora uslovno na 2
godine), Osnovnog suda u Podgorici K. br. 06/78 od 12. 06. 2008. godine zbog
krivičnog djela iz čl. 151/1 KZ (6 mjeseci zatvora uslovno na 2 godine) i
Osnovnog suda u Podgorici K. br. 10/1169 od 07. 07. 2011. godine zbog
krivičnog djela iz čl. 384 st. 2 u vezi st. 1 KZ (4 mjeseca zatvora),
Na osnovu čl. 373 st. 1 tač. 2 Zakonika o krivičnom postupku
OSLOBAĐA SE OD OPTUŽBE
Kojom je predstavljeno da je:
Dana 26.08.2011. godine, oko 01,00 čas, u Podgorici, u naselju Vranići,
vršenjem nasilja prema drugom drskim i bezobzirnim ponašanjem ugrozio
spokojstvo građana i remetio javni red i mir, na način što je ispred svoje
porodične kuće, oštećenu B. M., koja se nalazila u posjeti kod njegove
vanbračne supruge, bez povoda više puta udario pesnicma u predjelu glave i
tijela, nanoseći joj tom prilikom lake tjelesne povrede u vidu oguljotine u
predjelu desne strane donje vilice, pri čemu je bio svjestan svog djela i htio
njegovo izvršenje, znajući da je njegovo djelo zabranjeno,
- čime bi izvršio krivično djelo nasilničko ponašanje iz čl. 399 Ktrivičnog
zakonika.
Troškovi krivičnog postupka padaju na teret budžetskih sredstava suda.
Oštećena B. M. se radi ostvarivanja imovinsko pravnog zahtjeva upućuje na
parnični postupak.
O b r a z l o ž e nj e
Optužnim predlogom ODT Podgorica Kt. br. 1355/11 od 27. 02. 2012. godine,
stavljeno je na teret okrivljenom N. A. da je izvršio krivično djelo
nasilničko ponašanje iz čl. 399 Krivičnog zakonika. Zastupnik optužbe je prije
davanja završnih riječi precizirala činjenični opis dispozitiva optužnog akta,
na način označen u izreci ove presude, ne mijenjajući pri tom pravnu
kvalifikaciju djela i pri tako preciziranom činjeničnom opisu ostala do kraga
glavnog pretresa pa je u završnoj riječi izjavila da je dokazima provedenim na
glavnom pretresu nesporno utvrdjeno da je okrivljeni izvršio krivično djelo
stavljeno mu na teret, a posebno iskazima svjedoka oštećene, kao i svjedoka K.
V. i M. A., koje su detaljno i na identičan način predstavile predmetni
događaj. Po ocjeni optužbe, iskazi svjedoka S. M., T. D., T. N., R. M.
usmjereni su ka pomoći okrivljenom u cilju izbjegavanja njegove krivice,
obzirom da su isti prijatelji okrivljenog, te da je i sam obezbijedio njihovo
prisustvo na glavnom pretresu. Nadalje, po ocjeni optužbe, iskaz svjedoka
oštećene je uvjerljiv i jasan, te u skladu sa nalazom i mišljenjem vještaka
medicinske struke. Činjenica da je vještak naveo da su predmetne povrede
nastale dejstvom jednog udarca, ali kako iz izvještaja ljekara specijaliste
proizilazi da je kod oštećene konstatovano više povreda, to nadalje ukazuje da
ukoliko su povrede nanešene više puta u istom dijelu nisu morale biti
manifestovane kao tjelesne povrede. Stoga smatra da je dokazano da je
okrivljeni izvršio krivično djelo stavljeno mu na teret, pa je predložila sudu
da okrivljenog oglasi krivim i kazni po zakonu.
Okrivljeni N. A. u svojoj odbrani na zapisniku pred Upravom policije od 26.
08. 2011. godine, u prisustvu branioca po službenoj dužnosti, navodi da je
vlasnik kuće koja se nalazi u Vranićima. U jednom dijelu dvorišta nalaze se
njegovi kamioni, kao i šest pasa koji su smješteni u tri boksa. Prije tri
godine desila se krađa iz njegovog dvorišta pa je posle te krađe izgradio
betonski zid visine 1,50 metar oko cijelog posjeda sa tri kapije. Kerovi su
obezbijeđeni tako što su vezani ili se nalaze u boksovima, osim u večernjim
časovima, kada dva kera pušta iz bezbjedonosnih razloga, a na kapiji stoji
upozorenje opasni kerovi. Dana 25. 08. 2011. godine oko 23:00 časa, je
napustio kuću u kojoj je ostala A. sa dvoje maloljetne djece. Pojasnio je da
je A. njegova prijateljica, sa kojom ima sina od devet mjeseci, sa kojom se
nalazi u vanbračnoj zajednici i ista boravi u njegovoj kući sa djecom. Kada je
napustio kuću otišao je u svoju drugu kuću, a nakon izvjesnog vremena, oko
00:30 časova ga je pozvao komšija, koji mu je rekao da se parkira nepoznato
vozilo u blizini njegove kapije i da posmatraju njegovo dvorište, te da su
pošli 50 m prema sjevernoj strani, gdje zid dijeli kuću od placa, te gledaju
da tu uskoče preko zida na njegov posjed. Pošto glavnu kapiju zaključava
katancem i lancem nije imao vremena nego je preskočio zid, ušao u dvorište,
gdje se nalaze kamioni, preskočio drugi zid koji razdvaja plac i kuću sa
zapadne strane i u sjenci između kuće i zida zatekao osobu u mraku. Pošto je
bio mrak nije razlikovao da li je osoba muškog ili ženskog pola, jer je osoba
bila krupna, a prije nego što je došao do ove osobe na 2-3 m je zapitao "Ko
ste i šta radite ovdje?" i tada primijetio da se radi o ženskoj osobi. Tada je
pas Bordoška doga, pomoću kapije između kuće i placa skočila i otvorila se
kapija, a pošto je bio zauzet pogledom na osobu, nije primijetio psa koji je
došao sa njegovih leđa. Ženska osoba je vrisnula i u vrisku govorila "pas,
pas", a kako je pas dresiran dao mu je komandu "mjesto", pas je stao, nakon
čega je uhvatio psa za ogrlicu i držao ga. Ova ženska osoba mu je rekla da je
nju pozvala A., da ne zna ko je druga osoba koja je sa njom a koju je vidio da
je pobjegla sa imanja, dok je on dolazio. U ruci je držala neka dva crna
predmeta i sa isitima je zamahnula prema njegovog gornjem dijelu tijela, a
kasnije je primijetio da su to nanule koje je skinula dok je preskakala zid
imanja. Na ovo je pas instiktivno odreagovao, istrgao mu se iz ruke i krenuo
prema ovom licu, na što je kera uhvatio oko vrata i njoj rekao da napusti
posjed. Tada se iz kuće pojavila A., koju je prethodno ostavio da spava, a iz
kuće je izašla "skockana" i rekla je da ovu osobu pusti na miru, ali se na to
nije obazirao, već je ovoj osobi ponovio da se udalji, što je ona i uradila,
sjela u vozilo i udaljila se. A. je ostala u kući, a on je vratio psa na plac,
obezbijedio kapiju, a zatim otišao svojoj kući. Navodi da mu je, prije nego
što je ušao u vozilo, ova ženska osoba uputila riječi "sve će ti ovo Gazo-
Gazivoda zapaliti", na što je odgovorio da dođe ako mu što duguje. Dana 26.
08. 2011. godine oko 04:00 časa mu je stigla SMS poruka od A., koja je
sadržine "Sad smo bile u SUP i crkni, sve ćemo ti ovo zapaliti". Službenici
policije, kada su došli na posjed, pošto nisu mogli da uđu, su ga zvali
telefonom da dođe i ukloni pse i rekli mu da je podnešena krivična prijava
protiv njega i da treba da uđu na njegov posjed, nakon čega je došao za deset
minuta, sa njima obavio razgovor i oni su mu rekli da treba da pođe sa njima,
a da prethodno sa imanja ukloni pse, što on u prvom navratu nije htio, jer je
to njegova imovina, a kasnije je ipak uklonio pse. Na zapisniku od 28. 08.
2011. godine pred istražnim sudijom je dodao da u mobilnom telefonu ima poruku
koju mu je poslala A., te dodao da u policiji nije htio da saopšti ime komšije
koji ga je pozvao telefonom da ga obavijesti da se ispred njegovog dvorišta
parkiralo vozilo i da su dvije osobe preskočile ogradu a taj komšija se zove
S. M., a sa njim u društvu je bio momak po imenu M.. Po njegovom saznanju,
veče nakon kritičnog događaja B. nije bila kod doktora, već je bila sjutradan
oko 14:00 časova, a tu veče je njega policija zvala iz Bloka V i nikakvih
povreda na njoj nije bilo, jer da ih je imala iz policije bi je proslijedili
da se javi ljekaru. Navodi da je sjutradan, nakon kritičnog događaja, oko
10:00 časova uzeo zlato iz kuće i vidio da je Almi to bilo krivo, pa smatra da
mu je nevjenčana supruga A., zajedno sa B. sve ovo namjestila. Smatra da je
prijava B. lažna, jer pored dva psa ona nije mogla ući u kuću, a u policiji je
rekla da je sjedjela ispred njegove kuće. Na glavnom pretesu je ponovio da
nije nanio povrede B. M., koja je tu noć, nakon što je dala izjavu u policiji,
sa M. A. pošla u kafić Porto u centru grada, gdje je viđena od strane njegovog
prijatelja T. N. a nakon toga je M. od svog ljubavnika, kome sada ne želi da
kaže ime, ali će o tome pitati M. kada bude svjedočila, dobila batine.
Pojasnio je da je M. batine dobila u dvadeset do pet, pred Sat kulom, a to je
saznao od lica koja su to vidjela, a to su R. M. i V., kome sada ne zna ime,
ali će dostaviti njegovo ime sudu. Navodi da su, sve što se desilo na njegovom
posjedu u Vranićima vidjeli S. M., koji ga je i pozvao telefonom, i T. T.,
koji su posmatrali ovaj događaj. Kako je obaviješten od M. i A., one tu noć
nisu podnijele krivičnu prijavu protiv njega, a M. se tek sutradan javila
ljekaru, od navodnih povreda, pa nalazi da su ovlašćena lica u policiji bili u
obavezi da je upute ljekaru, radi ukazivanja pomoći i konstatovanja povreda,
jer je navodno lice iz nasilja. Ne zna kako M. tu noć nije primila vakcinu
radi ujeda psa, on nije vidio povredu na njenom tijelu od psa, ali su mu u
policiji rekli da je M. ujeo pas. Vidio je da je pas prošao pored njega i da
je ujeo ali je ona bila u suknji, nakon čega je on reagovao, tako da je samo
jednom ujeo a ne zna kakve povrede je ona zadobila. U završnoj riječi je
izjavio da nije izvršio krivično djelo koje mi je stavljeno na teret. Ukazao
je na razlike u iskazu svjedoka u pogledu vremena dolaska u njegovu kuću, da
je Marija navela da su krenuli oko 09:00 časova, obavili neke aktivnosti i u
kući došli oko 10:00 časova, a V. koja je došla sa njom je navela da su u kuću
došli u 12:00 sati. Ukazao je na činjenicu da na dvorištu njegove kuće ne
postoji druga kapija, postoji samo jedna kapija kroz koju se može doći u kuću.
U dvorištu su bili pušteni psi zbog čega su ga i zvali iz policije da skloni
pse kako bi se moglo ući u kuću, tako da M. i V. sigurno nisu mogle ući kroz
kapiju. Takođe je ukazao na to da je M. izjavila da su kritične noći bile u
policiji, a kasnije je policija nju zvala, a A. je rekla da je ona zvala
policiju. Takođe, je navela da su cijelu noć bile u policiji, a kako je naveo,
ima svjedoke koji znaju gdje su one bile te noći. Na noć događaja je zadržan u
policiji, gdje su bile M. i A., tu su se zadržale nekih 15 minuta i nisu
podnijele krivičnu prijavu. Njemu je lično A. kasnije rekla da im je inspektor
tu noć rekao da mu na ovaj način ne mogu ništa pošto nemaju dokaza, već da mu
namjeste batine. Umjesto, kako je kazao da je policija, ako je M. tu noć bila
povrijeđena povede kod ljekara radi ukazivanja medicinske pomoći i u krajnjem
radi konstatovanja povreda, A. i M. su napustile prostorije policije dok je on
bio zadržan, a nakon čega je odmah pušten posle deset minuta jer kako mu je
rečeno, protiv njega nije bilo nikakvih dokaza. Sjutradan je policija došla po
njega i rečeno mu je da je lišen slobode, tako da je bio sat i po vremena u
policiji prije nego što su došle M. i A., pri čemu nije bio niti ispitan, niti
je preduzeta neka druga radnja, a kasnije u 11:30 časova protiv njega je
podnijeta prijava, a pritvor mu je počeo u 13:00 časova. Što se tiče
medicinske dokumentacije koja je provedena na glavnom pretresu tvrdi da nije
povrijedio M.. Smatra da je to i potvrdjeno medicinskom dokumentacijom gdje je
konstatovana samo jedna povreda, a da je udarao M. na način kako to ona kaže
sigurno bi moralo biti više povreda. Ono što je tačno je to da je M. tu noć
mogla zadobiti povrede od psa, što je lično i vidio, a koje povrede nijesu
konstatovane u medicisnkoj dokumentaciji.
Sud je u dokaznom postupku saslušao svjedoka oštećenu B. M., svjedoke K. V.,
M. A., T. N., T. D., S. M., R. M., P. M. i D. V., na saglasan predlog stranaka
pročitan je nalaz i mišljenje vještaka medicinske struke prof. dr M. Š. Ki.
br. 11/329 od 10. 02. 2012. godine, koji je i saslušan na glavnom pretresu
dana 04. 03. 2013. godine i pročitan je izvještaj Uprave policije PJ Berane iz
kaznene evidencije na ime okrivljenog N. A. od 20. 03. 2012. godine.
Svjedok oštećena B. M. u svom iskazu u prethodnom posutpku navodi da je
kritičnog dana drugarica M. A. pozvala da dođe na kafu kod nje, a prethodno
joj je rekla da svrati za njenu majku i da skupa dođu, pa je svratila za A.
majku i njih dvije su došle do kuće gdje živi A., u naselju Vranići. To je
bilo odprilike posle pola noći. Vozilo je parkirala na ulici ispred ograde,
nakon čega se nalazi kapija gdje se ulazi u dvorište kuće. Sjele su na terasu
ispred kuće, A. je bila unutra u kući i kuvala kafu, a ona i njega majka su
sjedjele na terasi. Dok su njih dvije sjedjele na terasi, sa zadnje strane
kuće odpozadi je prišao N. A., nije pričao ništa, već je kada se popeo na
terasu počeo da je udara stisnutim pesnicama po glavi i tijelu. Kada se popeo
na terasu sa sobom je imao velikog psa, misli da se radi o Pit-bulu, a nakon
što je izudarao uspjela je da se otrgne sa namjerom da pobjegne u kuću, ali je
on pustio psa na nju i pas je ujeo u predjelu desne butine. Tada je krenula da
N. A. makne s terase, u čemu nije uspjela, jer je pas non-stop nasrtao na nju,
a N. je ponovo udarao stisnutim pesnicama i šakama u predjelu glave i tijela.
Uspjela je da se otrgne i da pobjegne sa terase i dvorišta kuće do svog auta.
Nakon toga je pošla u policiju, a zatim u Hitnu pomoć, a iz Hitne u Urgentni
blok. Pridružila se krivičnom gonjenju i postavila je imovinskopravni zahtjev
koji nije mogla opredijeliti, što će učiniti naknadno u ovom ili drugom
postupku. Na glavnom pretresu je pojasnila da se predmetni događaj desio oko
11-12 sati, da nije znala da A. ima dijete sa okrivljenim, već je mislila da
je ona podstanar u njegovoj kući, da je u Vraniće došla sa A. majkom oko 21:30
časova vozilom vlasništvo njenog momka, kojim je ona upravljala, da je vozilo
ostavila ispred glavne kapija, a sa A. i njenom majkom je sjedjela na terasi,
te da su psi, kada je došla, bili zatvoreni a iste je kasnije pustio
okrivljeni. Dalje je pojasnila da je imala povrede kada je došla u policiju, a
to je bilo negdje oko 24:00 časova a sve povrede joj je zadao okrivljeni. Što
se tiče ujeda psa, nije imala velike povrede, jer je srećom nije uspio puno
povrijediti, pošto je imala samo dvije tačke od ujeda, odnosno zuba. Ljekaru
se javila naredni dan oko 13:00 časova a tu noć se nije javila ljekaru jer je
u policiji ostala cijelu noć, misli da se saslušanje završilo oko 03:00 časova
ujutro. Dalje je pojasnila da se u policiji osjećala loše, pa je pošla kući,
popila tabletu i odmorila se do ujutro a onda je pošla ljekaru. Na nju nije
vršen pritisak da ne podnosi krivičnu prijavu a u policiji od strane
ovlašćenih lica nije nuđena da se javi ljekaru, a kada su vidjeli kakva je,
rekli su joj da pođe ljekaru. Kritične noći nije bila u lokalu „Porto“, već je
bila kući. Pojasnila je da sa okrivljenim, nakon što je ujeo pas, nije imala
kontakt kritične večeri i da ni od koga drugog kritične noći nije dobijala
udarce, osim od okrivljenog.
Svjedok K. V. u svom iskazu u predhodnom postupku navodi da je dana 25.
avgusta oko 23.00 časa telefonom pozvala kćerka M. A. i rekla joj da će za nju
doći njena prijateljica B. M. da je doveze do nje kući u Vranićima. Tako je i
bilo, B. M. je vozilom došla po nju pa su otišle u Vraniće. Kada su došle do
glavne kapije vidjeli su da je kapija zatvorena, a unutra po dvorištu su
vidjeli puštenog psa, pa su njih dvije otišle sa druge strane kuće na malu
kapiju, kroz koju su i ušle u dvorište i kuću. Nakon jedno pola sata do kuće
njene kćerke je došao N. A., otvorio glavnu kapiju i sa sobom uveo jednog psa.
One su sjedjele na kauču na terasi kuće i N. je odmah fizički nasrnuo na B. M.
na način što je više puta udario pesnicama po glavi i tijelu. M. je pokušavala
da ustane i pobjegne od N., ali je tada pas, koga je doveo N., napao i ujeo za
butinu desne noge. Tada je povikala A. da makne pse jer su djeca vrištala i A.
je uhvatio psa za ogrlicu, a M. je uspjela da pobjegne kroz malu kapiju kuće.
Sjutradan, ujutro oko 08:00 časova, N. je ponovo došao kući kod njene kćerke i
počeo je da upućuje psovke A. pa ga je ona smirivala, nakon čega je on
napustio kuću, a kćerka je pozvala policiju, koja je ubrzo došla. Na glavnom
pretresu je događaj predstavila drugačije pa navodi da je sa M. u kuću ušla
normalno, na veliku kapiju, gdje su bili psi ali su bili zatvoreni. Nakon što
su malo sjedjeli na terasi ona je pošla da se tušira, tako da je trenutno bila
tu kada je došao N. i onda je pošla u kupatilo da se tušira. Naredni dan su je
zvali u policiju negdje oko 10-11 časova i tom prilikom su joj rekli da mora
da dođe da da izjavu jer će je u suprotnom privesti, nakon čega je pošla u
policiju. Pojasnila je da je, kada je ona došla u kuću, njena kćerka bila u
pidžami i radila je oko dvoje malo djece a okrivljeni nije bio kući. Kada su
M. i A. pošle u policiju, ona je ostala kod djece, one su joj rekle da idu u
policiju, jer je A. navodno napao M. a tom prilikom na M. nije vidjela nikakve
povrede, a one joj nijesu rekle da je A. udario M., već samo da je napao.
Nakon što joj je predočen iskaz koji je dala pred istražnim sudijom je navela
da je sve ono šo je ispričala kod istranog sudije istina, a N. A. joj je
prijatelj pa zbog tih prijateljskih odnose ne bi željela da mu se zamjeri,
zbog čega je rekla da nije ništa vidjela. Navodi da nije vidjela da je pas
ujeo M., vidjela je da se zaletio prema njoj a vidjela je i da je N. dva puta
ošamario M., nakon čega su M. i A. otišle, pa nije vidjela povrede. Navodi da
njena kćerka i okrivljeni imaju dijete, koje će u novembru napuniti dvije
godine. Na nju niko nije vršio pritisak da svjedoči.
Svjedok M. A. u svom iskazu pred istražnim sudijom navodi da stanuje u naselju
Vraniće kao podstanar kod N. A.. U kući živi sa dvoje male djece, a kuća je
ograđena betonskim zidom. Odmah do kuće nalazi se plac na kojem N. drži više
pasa, a između kuće u kojoj živi i placa gdje su psi nalazi se kapija koja je
pretežno zatvorena i tuda je put kojim se dolazi do dijela kuće u kojoj ona
stanuje. Kritičnog dana oko 01:00 časova kod nje kući je došla njena
prijateljica B. M. sa njenom majkom. Sjedjele su ispred kuće kada je naišao N.
koji je došao kroz plac gdje drži pse i ušao je kroz kapiju, a sa njim je bio
pas rase Doga. N. je došao do njih na terasi i fizički je odmah napao M. na
način što je udario više puta pesnicom po glavi i tijelu. M. je pokušala da
ustane, ali je u tom trenutku napao pas tako što je ugrizao za desnu nogu. M.
je uspjela da pobjegne a ona je odgurnula N.. Ujutro, nakon kritičnog
događaja, oko 08:00 časova, N. je došao kući gdje ona živi i počeo je sa vrata
da joj upućuje pogrdne riječi pa je pokušala da pozove policiju, ali joj je N.
istrgao telefon iz ruku, nakon čega je izašao iz kuće pa je ona pozvala
policiju. Na glavnom pretresu je pojasnila da živi u kući V. M., koja je pod
kamatom, radi dugova prema N. A. a tu živi već tri i po godine. Sa N.A. nema
dijete. Okrivljeni tu noć nije bio kući, dok nije došao u vrijeme kada su u
kući bili njena majka i M.. On je taj dan dolazio da nahrani kerove, ali uveče
nije bio kući. Nije sigurna, ali misli da je majku tu noć pozvala oko 23:00
časova da dođe, kako bi ona izašla u grad, a kada su M. i majka došle, prošle
su kroz sporedno dvorište, kroz prolaz od komšija, jer nisu mogli ući na
glavni ulaz, s obzirom da su bili pušteni psi. U Centar bezbjednosti su pošli
oko 01:00 čas i ne zna koliko su se tamo zadržali, a tu noć su bili samo u CB,
gdje su ona i M. podnijele kričnu prijavu protiv N., i nigdje drugo.U njenom
prisustvu, N. se više nije sretao sa M. tog dana, a naredni dan oko 10:00
časova, N. je došao kući i uzeo svoje zlato iz kuće. Dalje je pojasnila da je
krivičnu prijavu protiv Novovića ona podnijela naredni dan, nakon što je N.
došao po zlato, a M. je prijavu podnijela uveče.
Svjedok T. N., je izjavio da je prijatelj sa N. A. koji ga je obavijestio o
suđenju. Nije prisustvovao kritičnom događaju, ali je preko N. čuo o svemu što
se desilo. U tom periodu se sa N. putem telefona čuo skoro svaki dan, jer su
imali zajedničke poslove. Sjeća se da je N. zvao jedan dan i da mu se nije
javljao, što mu je bilo čudno, jer mu je telefon uvijek u funkciji. Pozvao je
A. brata N. koji mu je rekao da je A. u zatvoru, da se desilo nešto, ali on
nije ulazio u tu priču. Dva dana nakon toga se vidio sa N. A. i on mu je
ispričao zbog čega je zadržan. Rekao mu je da je A. drugarica M. preskakala
ogradu i da je bio neki upad na posjed i ne sjeća se šta mu je još pričao.
Kada mu je rekao kada se to desilo, shvatio je da je te noći vidio A. M., koju
je poznavao preko A. jer ona živi u A. kući, u kafiću "Grin garden" ili
"Porto" nije siguran u kojem od ovih kafića, jer su to kafići u koje je
izlazio i koji se nalaze jedan do drugog, a što je rekao A.. Tu noć je A. bila
pored njegovog stola gdje su se pozdravili, A. mu je nakon toga prišla i
zamolila ga da ne kaže A. da je vidio. Naveo je, da A. ništa nije govorio zbog
mira u kući, a ispričao mu je kad mu je A. rekao da je imao neprijatnosti zbog
čega je bio zadržan. Ne zna koliko je bilo sati kada je vidio A. i njenu
drugaricu i zaista se nije mogao izjasniti o tome, a sigurno nije bilo prije
24:00 časova. U lokalu je bio do zatvaranja, u društvu sa drugovima, bilo ih
je pet-šest, a A. je bila sa dvije ili tri drugarice. Sjeća se da je jedan od
njegovih drugova prilazio i pozdravio se sa A. i njenim drugaricama tu noć.
Misli da A. i danas živi u kući N. a tamo živi sigurno tri-četiri godine.
Svjedok T. D. je izjavio da su kritične noći S. i on bili preko puta glavne
kapije N. kuće u jednoj kafanici, odakle su vidjeli da su ispred kapije iz
vozila izašle dvije osobe. Nije vidio da li se radi o muškarcima ili ženama.
Te dvije osobe su stale kod kapije i gledale kako da uđu, jer su u dvorištu
bili pušteni kerovi. Kada su to vidjeli zvali su N. na telefon, ne sjeća se ko
je od njih dvojice zvao i rekli su mu da su ispred kapije dvije osobe. Vidio
je da se te dvije osobe nalaze na mjestu gdje je zid, a to je na nekih 50 m
iza kuće od glavne kapije. S. i on su pošli za tim osobama i vidjeli su da su
preskočile preko ovog zida u dvorište kuće N.. Vidio je N. u dvorištu, čuo je
i vidio da se raspravlja sa jednom osobom, i tada je vidio da je u pitanju
ženska osoba, ali nije vidio kad je N. došao, pa je predpostavio da je
vjerovatno došao na glavnu kapiju. Vidio je da je jedan od pasa skočio na
jednu osobu i to na osobu s kojom se N. raspravljao, nakon čega je ta osoba
izašla napolje. U sudnici je prepoznao žensku osobu koja je otišla s imanja i
pokazao na oštećenu B. M.. Izajavio je da nije bilo nikakvog fizičkog kontakta
između N. i te ženske osobe, osim što je N. makao psa koji je bio napao tu
osobu. Nakon toga ta osoba je izašla iz kapije. Objasnio je da za svo to
vrijeme nije vidio drugu osobu koja je izašla iz vozila. Nije mu poznato da li
je bila iza kuće ili je ušla u kuću ali je za svo to vrijeme nije vidio. Sve
se dešavalo posle ponoći. Ispred kuće nije primijetio M. A., niti je uopšte
vidio za svo to vrijeme. Izjavio je da M. A. poznaje preko N. A., koga poznaje
odavno, a A. sa A. ima dijete. Nekoliko puta ga je N. zamolio da A., koja ima
pored tog djeteta još jedno dijete koje živi u kući N., učini uslugu. U kući
N. A. živi sigurno preko tri godine.
Svjedok S. M., je u svom iskazu naveo da je te noći bio u društvu sa T. T.,
sjedjeli su na terasi u jednoj inprovizovanoj kafani u Vranićima. Oko 24:00 h
vidjeli su da je vozilom prošao N. koji je išao od kuće u Vranićima. N. im se
javio dok je ulazio u vozilo i rekao "Kako ste momci", mahnuo im je, sjeo u
vozilo i otišao, a T. i on su nastavili da sjede na terasi. Posle nekih 10-15
minuta je došlo jedno vozilo iz kojeg su izašle dvije osobe koje su krenule
prema kući N.. Vidjeli su da ne mogu ući u kuću, jer su u dvorištu bila
puštena paščad. T. je nazvao N. i rekao mu da je neko došao ispred kuće, pa je
N. rekao da će doći, misli da je prošlo manje od 10 minuta kada je N. došao.
Taman kada je N. došao na kapiju, vidio je da su te dvije osobe preskočile
ogradu, i tada je vidio da se radi o ženama i vidio je da su dva psa napala
jednu od te dvije ženske osobe. Čuo je da je N. vikao psu i vidio je da se pas
nakon toga udaljio, nakon čega je čuo viku N. i tih žena koje su vikale i
psovale. Sve je to vidio ispred kuće B. R., koja se nalazi sa zapadne strane u
odnosu na kafanu gdje su sjedjeli T. i on, a koja se nalazi na pola metra od
kuće N. A.. T. i on su stajali na jednom brijegu ispred kuće R. i posmatrali
šta se dešavalo, a sve to je trajalo možda nekih 5-6 minuta. To je sve čega se
sjeća, to je bilo dosta davno da bi se mogao sjetiti još nečega. N. nije nikog
udarao, niti je kritičnom prilikom bilo fizičkog kontakta između N. i tih
ženskih osoba. Pojasnio je da na imanju N. postoji samo jedna glavna kapija, a
kritičnom prilikom u dvorištu je bilo više 4-5 svezanih paščadi, a dva su bila
puštena. Zid na imanju je visok po njegovoj procjeni od 1.30-1.50 m. Izjavio
je da poznaje K. V. po liku, zna da je majka A. M., a oštećenu ne poznaje od
ranije, ali tu noć, s obzirom da je bio mrak, nije vidio koje ženske osobe su
u pitanju. Izjavio je i to da poznaje A. M., ali je kritične noći nije vidio
napolju, a možda je ona bila u kući čega se on ne sjeća. A. inače živi u kući
N., a to mu je poznato jer je A. koja ima dijete sa N., kada je N. otsutan
nosio hranu i novac. Terasa gdje su sjedjeli je udaljena od N. glavne kapije
možda nekih 7-8 m. Plac na kome se nalazi kuća N. je podijeljen ogradom na dva
dijela i između se nalazi kapija. U jednom dijelu se nalazi kuća, a u drugom
dijelu su parkirani kamioni i boksovi za kerove. U dvorište se ulazi na veliku
kapiju, a onda se može proći do dijela gdje se nalazi kamioni i kerovi.
Svjedok R. M., je izjavio da se bavi građevinom i da je jednog dana u ranim
jutarnjim časovima bio kod Sat kule, gdje je čekao majstore. Dok je čekao
došlo je jedno malo vozilo, misli da je bilo Fiat Klio, ali nije siguran. U
vozilu je prepoznao M., koju zna iz kafana, jer je radila kao konobarica, a
koju je gledao u kući kod N. A., jer je dolazila kod A.. Vidio je da je tom
vozilu prišao jedan crni momak i sa M. razgovarao na vrata suvozača, a zatim
je došao do vrata vozača i izvukao je iz kola. Vidio je da je čupao za kosu,
šamarao. Vidio je da je uhvatio za kosu, zadao joj pet-šest udaraca šamarima.
To je trajalo nekih pet-šest minuta, nakon čega je ona ušla u auto i otišla, a
on se vratio pješke put Stare varoši odakle je pješke i došao. Sve to se
dešavalo u ljetnjem periodu negdje jun-jul. Toga dana je negdje oko 08:00
časova ujutro zvao A. da mu ispriča šta se desilo, ali je on bio nedostupan,
nakon čega je otputovao na dva-tri dana u Kotor i nakon toga se čuo sa A. i
ispričao mu šta se desilo, a on mu je tada rekao da je zbog toga odgovarao i
pitao ga hoće li mu biti svjedok da je to lice tuklo M., našto mu je odgovorio
da će to ispričati gdje god hoće. Tog momka poznaje iz viđenja, jer je živio u
Staroj Varoši. Ne zna mu ime i prezime ali zna da ga zovu M.. Siguran je da je
to bila M.. Ne zna, niti mu je A. rekao kada je imao neprijatnost sa M., jer
posle tog razgovora telefonom više nisu pričali o tom događaju.
Svjedok P. M. je izjavio da je kritičnog dana radio kao vođa bezbjednosnog
sektora. Bio je dnevna smjena, a to je bilo negdje oko 09:00 časova, koliko se
sada sjeća. U Upravu policije su došle B. M. i njena prijateljica, kako bi M.
podnijela krivičnu prijavu protiv N. A., koji je navodno fizički napao
prethodnu noć. One su mu rekle da su se u policiju javile i prethodnu noć
nakon događaja, a što mu je potvrdio i kolega koji je radio noćnu smjenu, ali
tom prilikom nisu podnijele krivičnu prijavu. O događaju je obaviješten
zamjenik tužioca i nakon toga je saslušao oštećenu i njenu drugaricu u
svojstvu građana. Nakon toga N. je pozvan, dovela ga je policija, nakon čega
je i zadržan. Misli da B. M. kritičnom prilikom nije imala vidne povrede. Na
kraju je izjavio da se B. M. zadržala u Upravi policije sigurno sat vremena,
da je postupao u tom predmetu, tako da je mogao da vidi da je M. imala povrede
po licu, a koliko se sada sjeća ona nije imala povrede. Sjeća se da je M.
kritičnom prilikom rekla da je ujeo pas i da je zbog toga pretrpjela strah.
Svjedok D. V. je u svom iskazu naveo da se ne sjeća predmetnog događaja, da je
ispred sudnice vidio oštećenu i da se sjeća njenog lika, ali da se ne sjeća da
li je bila pacijent. Nakon što mu je od strane suda predočen izvješaj ljekara
specijaliste br. protokola 12273 od 26. 08. 2011. godine isti je izjavio da se
i dalje ne sjeća predmetnog događaja, niti pregleda oštećene, a da iz
medicinske dokumentacije vidi da je kritičnom prilikom pregledao oštećenu zbog
zadobijenih povreda. Konstatovane su povrede i simptomi od kojih su dominantni
bili bolovi u trbuhu. Konstatovana je povreda u vidu oguljotine u predjelu
desne donje vilice. Izjavio je, da je siguran, da su konstatovane sve povrede
koje su prilikom pregleda uočene kod oštećene. Ovo je sigurno, pogotovo što je
lice iz nasilja, jer ukoliko je lice iz nasilja onda se posebno opisuju sve
povrede. Ukoliko je povrijeđeno lice ljekara obavijestilo da je povrijeđeno od
strane životinje, odnosno psa, to je moralo da bude navedeno u izvještaju.
Pored pregleda od strane ljekara u Urgentnom, povrijeđenu osobu bi morao da
pregleda i ljekar epidemiolog, a povrijeđeni je morao da primi andirabijes
serum.
Iz nalaza i mišljenja vještaka medicinske struke sud je utvrdio da je B. M.
pregledana dana 26. 08. 2011. godine u 13:23 sata, od strane nadležnog ljekara
i tom prilikom, nakon laboratorijskih analiza ultrazvučnog i skenerskog
snimanja, je data dijagnoza: oguljotina u predjelu desne strane donje vilice.
Vještak je mišljenja da je u predmetnom događaju B. M. zadobila oguljotine u
predjelu desne strane donje vilice, koje su posljedica dejstva tupog, teškog i
zamahnutog mehaničkog oruđa na odgovarajući predio tijela, moguće i u jednom
istom aktu - jedan udarac. Navedene oguljotine predstavljaju laku tjelesnu
povredu. Vještak je na glavnom pretresu 04. 03. 2013. godine izjavio, da u
cjelosti ostaje kod pismeno datog nalaza i mišljena od 10. 02. 2012. godine i
da se iz medicinske dokumentacije vidi, da ljekar koji je pregledao B. M.,
opisuje da je "udarena više puta po glavi i po prednjem trbušnom zidu
pesnicama i nogama" i da je isti ljekar ustanovio samo povrede u vidu
oguljotina u predjelu desne strane donje vilice. Nisu ustanovljene nikakve
druge povrede ni po glavi ni po tijelu. Opisane povrede su tkz. svježe povrede
i nastale su u okviru 72 sata od vremena njihovog ustanovljavanja. Objasnio
je, da na osnovu sudskomedicinskih parametara ustanovljenih povreda, vrsta,
tačna lokalizacija, smatra da su iste nastale mehanizmom udara, a ne pada.
Ponovio je da nadležni ljekar nije opisao nijednu drugu povredu, osim
oguljotine. Smatra da su povrede posljedice jednokratnog dejstva sile - jedan
udarac.
Ovako dati nalaz i mišljenje vještaka medicinske struke, kao i njegovo
izjašnjenje na glavnom pretresu, sud je u potpunosti prihvatio obzirom da se
vještak na vrlo jasan, precizan i stručan način izjasnio o povredama koje je
oštećena zadobila u predmetnom događaju i konačno nalazu nije prigovoreno na
glavnom pretresu.
Nakon ocjene provedenih dokaza, kako pojedinačno tako i u njihovoj međusobnoj
vezi, i dovodeći ih u vezu sa odbranom okrivljenog, sud je okrivljenog
oslobodio od optužbe, nalazeći da nema dokaza da je izvršio krivično djelo
stavljeno mu na teret, sa sledećih razloga:
Okrivljenom N. A. se stavlja na teret da je dana 26.08.2011. godine, oko 01,00
čas, u Podgorici, u naselju Vranići, vršenjem nasilja prema drugom drskim i
bezobzirnim ponašanjem ugrozio spokojstvo građana i remetio javni red i mir,
na način što je ispred svoje porodične kuće, oštećenu B. M., koja se nalazila
u posjeti kod njegove vanbračne supruge, bez povoda više puta udario pesnicma
u predjelu glave i tijela, nanoseći joj tom prilikom lake tjelesne povrede u
vidu oguljotine u predjelu desne strane donje vilice, pri čemu je bio svjestan
svog djela i htio njegovo izvršenje, znajući da je njegovo djelo zabranjeno,
čime bi izvršio krivično djelo nasilničko ponašanje iz čl. 399 Krivičnog
zakonika.
Radnja ovog krivičnog djela, kako je to optužbom okrivljenom stavljeno na
teret, je vršenje nasilja prema drugom, drsko i bezobzirno ponašanje, kojim
radnjama je ugroženo spokojstvo građana i remećen javni red i mir.
Dakle, nasilničko ponašanje, kao krivično djelo protiv javnog reda i mira, u
suštini predstavlja objesno i bezrazložno iživljavanje, sa osjećajem
nesigurnosti i straha, te ugrožavanje spokojstva građana, kao posledicu.
Okrivljeni negira izvršenje krivičnog djela stavljenog mu na teret. Brani se
da oštećenu B. M. predmetnom prilikom nije udarao, a što je potvrdjeno
medicinskom dokumentacijom na ime oštećene, gdje je konstatovana samo jedna
povreda, a da je oštećenu udarao na način kako je to ista navela u svom
svjedočkom iskazu sigurno bi morala imati više povreda. Kritične večeri je oko
23,00 časova napustio svoju kuću, u kojoj je ostala A., njegova vanbračna
supruga, sa djecom, a zatim otišao u svoju drugu kuću kada ga je oko 00:30
časova telefonom pozvao komšija koji mu je rekao da se ispred njegove kuće
parkiralo jedno nepoznato vozilo, iz kojeg su izašle dvije osobe da posmatraju
njegovo dvorište, da su pošle 50 m prema sjevernoj strani kuće gdje zid dijeli
kuću od placa i da gledaju kako da uskoče preko zida na njegov posjed, pa je
obzirom da nije imao vremena da otključava kapiju preskočio preko zida, ušao u
dvorište, preskočio drugi zid sa zapadne strane i u sjenci izmedju kuće i zida
zatekao jednu osobu u mraku, koja je bila krupna, s tim da nije znao da li se
radi o muškoj ili ženskoj osobi, da bi tek kada je pitao "ko ste vi i šta
radite ovdje", shvatio da se radi o ženskoj osobi, u kom trenutku je
primijetio psa koji je naišao iza njegovih ledja, koga je uhvatio za ogrlicu i
držao, a radilo se o dresiranom psu, medjutim kako je ta ženska osoba, sa
nanulama koje je držala u ruci krenula prema njemu pas je insiktivno reagovao
i ujeo je, s tim da na njoj nije vidio povredu, obzirom da je bila u suknji,
kojoj je nakon toga rekao da napusti njegov posjed, na što mu je ona
odgovorila da je A. pozvala da dodje, ali se on na to nije obazirao, već joj
je ponovio da napusti posjed. Ovakva odbrana okrivljenog N. je potvrđena prije
svega iskazima svjedoka S. M. i T. D., koji su predmetnom prilikom sjedjeli u
jednoj kafanici koja se nalazi preko puta glavne kapije kuće okrivljenog, koji
su potvrdili i to svjedok S. da je vidio da se 10-15 minuta nakon što je N.
otišao, ispred njegove kuće parkiralo jedno vozilo iz kojeg su izašle dvije
osobe koje su preskočile ogradu da su u dvorištu bili pušteni psi koji su
napali jednu od te dvije ženske osobe, te da N. tom prilikom nikog nije udarao
niti je bilo fizičkog kontakta između N. i tih ženskih osoba, dok je svjedok
T. potvrdio da se sve dešavalo poslije pola noći, da je vidio da su dvije
osobe na nekih 50 metara iza kuće od glavne kapije preskočile preko zida i
ušle u dvorište, gdje je jedan od pasa napao jednu od njih, da se N.
raspravljao sa jednom od njih, ali da nikakvog fizičkog kontakta između N. i
tih osoba nije bilo, a u koje iskaze sud nije imao razloga da sumnja, obzirom
da je okrivljeni već prilikom prvog saslušanja dana 28. 08. 2012. godine kazao
da ga je komšija pozvao telefonom i rekao mu da se nepoznato vozilo parkiralo
ispred njegove kuće, zbog čega se vratio kući.
Imajući u vidu naprijed navedeno, a kod činjenice da je svjedok - oštećena B.
M. u toku postupka nekoliko puta mijenjala svoj iskaz u pogledu činjenica
važnih za utvrdjivanje elemenata bića krivičnog djela nasilničko ponašanje iz
čl. 399 Krivičnog zakonika, pa je u tom smislu u predhodnom postupku navela da
je u kuću N. došla zajedno sa A. majkom V., obzirom da je A. predhodno
zamolila da svrati po njenu majku, odprilike poslije pola noći, da je vozilo
parkirala ispred ograde, nakon koje se nalazi kapija gdje se ulazi u dvorište
kuće, gdje su njih dvije sjedjele na terasi kuće za koje vrijeme je A. bila u
kući i kuvala kafu, kada je sa zadnje strane kuće odpozadi prišao N. koji je
bez ikakvog razloga i bez priče počeo da je udara stisnutim pesnicama po glavi
i tijelu, koji je kada je uspjela da se otrgne pustio psa na nju koji je
ugrizao u predjelu desne butine, nakon čega je N. ponovo udarao stisnutim
pesnicama i šakama, nakon čega je uspjela da pobjegne, otišla u policiju zatim
u Hitnu pomoć a iz Hitne pomoći u Urgentni blok, da bi na glavnom pretresu
izjavila da se predmetni dogadjaj desio oko 11-12 sati, da je sa A. majkom
došla u Vraniće oko 21:30 da su sve tri sjedjele na terasi, da su psi kada je
došla bili zatvoreni a iste je kasnije pustio okrivljeni, da sa okrivljenim,
nakon što je ujeo pas, nije imala kontakt kritične večeri, da je imala povrede
kada se javila policiji ali da se te noći nije javila ljekaru već naredni dan,
oko 13:00 časova, obzirom da je u policiji ostala cijelu noć jer je saslušanje
završeno oko 03:00 časova, pojašnjavajući da joj je u policiji bilo loše, da
je pošla kući, popila tabletu i odmorila do sjutra, tvrdeći da joj je sve
povrede nanio okrivljeni N. A.. Obzirom na ovakav, u bitnom kontradiktoran
iskaz svjedoka oštećene, a cijeneći i iskaz svjedoka K. V., koja je kritičnom
prilikom bila sa oštećenom B. M. koja, takođe, nije bila dosljedna u svom
svjedočkom iskazu datom u toku postupka, pa je prilikom prvog saslušanja
izjavila, da su u kuću N. A. ušle na malu kapiju jer je glavna kapija bila
zatvorena, da su u dvorištu vidjele puštenog psa, da su sjedjele na kauču na
terasi kuće kada je Novović, koji je tada došao, otvorio glavnu kapiju i sa
sobom uveo jednog psa, odmah fizički nasrnuo na M., na način što je više puta
udario pesnicama po glavi i tijelu, da bi na glavnom pretresu negirala sve što
je kazala u predhodnom postupku u smislu da je odmah po dolasku u kuću
okrivljenog, a u koju su kako je navela ušli normalno, na veliku kapiju, jer
su psi bili zatvoreni, sjedjela malo na terasi, otišla da se tušira, zbog čega
nije vidjela na M. nikakve povrede, a M. i njena kćerka A. joj nijesu rekle da
je A. udario M. već samo da je napao, da nije vidjela da je pas ujeo M., a
vidjela je da je okrivljeni oštećenu dva puta ošamario, kao i iskaz svjedoka
M. A., koja u svom iskazu potrvđuje navode oštećene da je okrivljeni napao M.
na način što je udario više puta pesnicom po glavi i tijelu, da je M. pokušala
da ustane, ali je u tom trenutku napao pas tako što je ugrizao za desnu nogu,
ali suprotno oštećenoj navodi da su M. i njena majka, kada su došle, prošle
kroz sporedno dvorište, kroz prolaz od komšija, jer nisu mogle ući na glavni
ulaz, s obzirom da su bili pušteni psi, te navodi da je kritične noći pozvala
majku oko 23:00 časova da dođe, kako bi ona izašla u grad, a što ne pominju
oštećena ni svjedok K. V., čime potvrđuje navode okrivljenog da je A. nakon
što je zatekao oštećenu u dvorištu izašla „skockana“ a u tom pravcu i odbranu
okrivljenog da mu je nevjenčana supruga A., zajedno sa B., sve ovo namjestila
jer je iz kuće uzeo zlato, a koju činjenicu o zlatu potvrđuje M. A. koja
navodi da su krivičnu prijavu podnijele naredni dan, nakon što je N. došao po
zlato. Za ukazati je, a što ne utiče na presuđenje ove krivične stvari, da
svedok M. A. kategorično poriče da sa okrivljenim ima dijete, što potvrđuju
saslušani svjedoci T. D. i S. M., a što navodi i njena majka, dok to svjedoku
oštećenoj navodno nije bilo poznato, iako se druži sa A..
Svjedok P. M. u svom iskazu navodi da je kritičnog dana radio kao vođa
bezbjedonosnog sektora, da je bio dnevna smjena kada su oko 09,00 časova u
Upravu policije došle B. M. i njena prijateljica kako bi podnijele krivičnu
prijavu protiv N. A., obzirom da to nijesu uradile predhodnu noć, a što mu je
potvrdio kolega koji je radio noćnu smjenu, i koji je bio jasan u tome da M.
nije imala vidne povrede kritičnom prilikom, te da je obzirom da je postupao u
tom predmetu mogao da vidi povrede da ih je bilo i dovodeći ovakav iskaz
svjedoka sa nalazom i mišljenjem vještaka medicinske struke dr M. Š., u kome
navodi da je oštećena zadobila oguljotine u predjelu desne strane donje vilice
koje su posljedica dejstva tupog, teškog i zamahnutog orudja na odgovarajući
predio tijela, moguće i u jednom istom aktu - jedan udarac, i da predstavljaju
laku tjelesnu povredu, a što je vještak potvrdio i na glavnom pretresu kada je
kazao, da je B. M. pregledana dana 26.08.2011. godine u 13:23 sata, i da je od
strane nadležnog ljekara nakon labaratorijskih analiza, ultrazvučnog i
skenerskog snimanja data dijagnoza oguljotina u predjelu desne strane vilice,
a što je potvrdio i svjedok dr D. V. koji je pregledao oštećenu B. M. i koji
je potvrdio, da je siguran, da su u medicinskoj dokumentaciji konstatovane sve
povrede koje su prilikom pregleda uočene kod oštećene, a konstatovana je samo
povreda u vidu oguljotine u predjelu desne donje vilice, u što je siguran bez
obzira što se na glavnom pretresu nije mogao sjetiti predmetnog dogadjaja niti
pregleda oštećene, pa na osnovu svega navedenog je logičan zaključak suda da
se događaj nije mogao desiti onako kako to predstavlja oštećena, jer bi da se
predmetni dogadjaj odigrao onako kako to predstavlja oštećena, ista zasigurno,
morala imati više povreda, obzirom da je okrivljeni, po njenom kazivanju u
nekoliko navrata udarao stisnutim pesnicama i šakama po glavi i tijelu, a ovo
nasuprot stavu zastupnika optužbe da iz izvještaja ljekara specijaliste
proizilazi da je kod oštećene konstatovano više povreda, jer je konstatovana
samo povreda koju je utvrdio i vještak medicinske struke, a sve ostalo iz
nalaza je anamneza, koja se u izvještaj unosi po kazivanju povrijeđenog lica.
Kod navedenog, nelogično je da su povrede mogle biti nanešene više puta u
istom dijelu, a kako to ukazuje zastupnik optužbe u završnoj riječi, jer takve
povrede niti mehanizam nanošenja ne samo da ne proizilaze iz medicnske
dokumentacije i nalaza vještaka, već takav način nanošenje povreda ne navodi
ni sama oštećena. U prilog ovakvog rezonovanja suda stoji i činjenica, da se
oštećena, nakon svih udaraca koje je predmetnom prilikom navodno zadobila od
strane okrivljenog N. nadležnom ljekaru nije javila iste noći, već je to
uradila naredni dan oko 13: 23 časova.
Cijeneći predhodno iznijeto činjenično stanje, sud nalazi da tokom postupka
nije nesumnjivo utvrđeno da je okrivljeni vršio nasilje prema oštećenoj, te da
je drskim i bezobzirnim ponašanjem ugrozio spokojstvo građana, a imajući u
vidu činjenicu da se sve desilo u Vranićima, ispred porodične kuće
okrivljenog, nije remećen ni javni red i mir, zbog čega je sud, nalazeći da
nema dokaza da je izvršio krivično djelo stavljeno mu na teret, okrivljenog N.
A., shodno čl. 373 st. 1 tačka 2 Zakonika o krivičnom postupku, oslobodio od
optužbe.
Sud je cijenio i iskaze svjedoka T. N. i R. M., pa je našao da su bez uticaja
na drugačije presuđenje a ovo kod činjenice da se svjedoci nijesu mogli
izjasniti na odlučne i važne činjenice oko krivičnog djela stavljenog
okrivljenom na teret, niti su bili svjedoci samog događaja.
Oštećenu B. M. sud je, shodno čl. 239 st. 3 Zakonika o krivičnom postupku,
radi ostvarivanja imovinkopravnog zahtjeva, uputio na parnični postupak.
Troškovi krivičnog postupka, koji se odnose na naknadu za vještačenje po
vještaku medicinske struke u ukupnom iznosu od 137,50 eura, padaju na teret
budžetskih sredstava suda.
Sa izloženog, odlučeno je kao u izreci presude.
OSNOVNI SUD U PODGORICI, dana 20. 05. 2013. godine
ZAPISNIČAR:
|
S U D I J A:  
---|---  
Danijela Rajković,s.r.
|
Željka Jovović,s.r.  
PRAVNA POUKA:
|
Protiv ove presude dozvoljena je žalba u roku od 8 dana od dana prijema
pismenog otpravka iste, preko ovog suda Višem sudu u Podgorici.  
---|---  
ZTO Danijela Rajković
ZAPISNIČAR:
|
S U D I J A:  
---|---  
Danijela Rajković
|
Željka Jovović  
DN-a: Po primjerak presude dostaviti:
- ODT Podgorica,
- Okrivljenom,
- Oštećenoj,
- A/a.
Postupljeno dana __
Radnik suda ______