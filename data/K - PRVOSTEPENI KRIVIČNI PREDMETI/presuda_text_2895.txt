_
K. br. 14/11_
_  U IME NARODA_
        **_OSNOVNI SUD U ŽABLJAKU_** , kao prvostepeni krivični, po predsjedniku suda Andjelić Mihailu, kao sudiji pojedincu, uz sudjelovanje  Šibalić Ikonije  kao zapisničara, u krivičnom predmetu protiv okrivljenog Š.M. iz B. –Ž.,  zbog krivičnog  djela kleveta  iz čl. 196. stav 2. u vezi st. 1 KZ, po privatnoj krivičnoj tužbi privatnog tužioca S.D. iz Ž. od 14. 10. 2010. godine, kojeg zastupa punomoćnik P.M.,  advokat iz Š., nakon usmenog, javnog i glavnog pretresa održanog dana 11.05.2011.godine, u prisustvu okrivljenog i punomoćnika privatnog tužioca, donio je  a dana 14. 05. 2011. godine  javno objavio,

P R E S U D U
         Okrivljeni  **Š.M.** , od oca M. i majke R.  rođene A., rođen u P. ... godine, JMB ... **,** sa prebivalištem u B. – opština Ž., državljanin Crne Gore, oženjen- otac  dvoje maloljetno djece, direktor T.R.E  DOO  Ž., završio višu elektrotehničku školu i peti stepen vojne akademije, srednjeg  imovnog stanja, ranije osuđivan i to presudom Osnovnog suda u Žabljaku K. br.30/93 od 26. 07. 1993.godine, zbog krivičnog djela iz čl. 145 KZ RCG, na novčanu kaznu u iznosu od 15.000,000 dinara, protiv njega se ne vodi krivični postupak za neko drugo krivično djelo

K   r  i  v    j e
_           Što je_
        U svojem saopštenju,  kojeg je dostavio dnevnim listovima, za privatnog tužioca S.D., iznoseći  niz neistinitih  tvrdnji koje su objavljene: u dnevnom listu „Vijesti“ dana 17.09. 2010. godine, na strani 23, pod naslovom „Otvorite slučaj S.“,  napisao: „ o njegovom nesavjesnom radu u službi govori i podatak da je prostorije T. I. C. držao zatvorene po deset mjeseci godišnje, što mu nije smetalo da redovno podiže svoju nezarađenu zaradu“, te dalje,  u istom tekstu: „ tu nijesu pružane informacije o davaocima turističkih, trgovinskih i drugih usluga,  već su prodavani razni divlji turistički aranžmani, naravno uz proviziju a na štetu legalnih agencija. Svakoga ljeta otvaranje ove divlje Agencije u prostorijama državnog organa a kojom se javno promoviše bezakonje, predstavlja signal da je sezona lova  na turiste otvorena..“, odnosno objavljene i u dnevnom listu „Dan“ 18.09. 2010. godine,  na strani 17, pod naslovom „Sumnja u poslovanje“,  napisao : „Dakle, novcem je raspolagao samovoljno, suprotno Statutu TO i zakonskim propisima, bezobzirno zloupotrebljavajući službeni položaj“,  koje saopštenje vrijeđa čast i ugled privatnog tužioca,  
       \- čime je izvršio krivično djelo  uvreda  iz čl. 195. stav 2 u vezi st. 1  Krivičnog zakonika,

pa ga sud primjenom  navedenog zakonskog propisa i čl. 4, 5,13,15,39, 42,45
tačka 3  i 46 st. 1 tačka 7  KZ, te čl. 199, čl. 202 i čl.364 ZKP-a  
_    O S U DJ U J E_
        Na novčanu kaznu u iznosu od  600,00 /šest stotina/ €, koju je  okrivljeni dužan platiti u roku od 15 dana po pravosnažnosti presude a koja kazna će se u slučaju neplaćanja zamijeniti kaznom zatvora, tako što će se za svakih započetih 25,00 € novčane kazne odrediti jedan dan kazne zatvora.  
       Okrivljeni je dužan platiti privatnom tužitelju  troškove krivičnog postupka u iznosu od 687,50 €,  kao i paušal sudu u iznosu od 55 €  na  depozit suda br.505-10497-08 a prednje u roku od 15 dana po pravosnažnosti presude.

        Na osnovu čl. 77 i čl. 203 Krivičnog zakonika prema okrivljenom Š.M. i z r i č e   s e

MJERA BEZBJEDNOSTI
        Javno objavljivanje izvoda iz pravosnažne presude o trošku okrivljenog u dnevnim listovima: »Vijesti«  na strani  23  i  »Danu« na strani 17.

_     O b r a z l o ž e nj e_
         Privatni tužitelj S.D. u privatnoj krivičnoj tužbi od 14.10.2010.godine, dajući opis radnje izvršenja pravno je  preko svog punomoćnika ocijenio da je okrivljeni  počinio  krivično djelo kleveta iz čl.  196\. stav 2 u vezi st. 1. KZ na način, mjesto i u vrijeme kako je to bliže opisano izrekom presude, predlažući da se okrivljeni nakon održanog glavnog pretresa za počinjeno djelo oglasi krivim i osudi po zakonu, pri kojim navodima je  ostao i u završnoj riječi i predložio da se presuda  javno objavi u istim dnevnim novinama. Troškove  postupka je tražio prema priloženom troškovniku.  
        Okrivljeni  Š.M.  u svojoj odbrani na glavnom pretresu  nije  priznao krivicu  i počinjeno krivično djelo. Pojasnio je,  da je kao predsjednik  Asocijacije privatnih preduzeća i preduzetnika napisao jedno saopštenje i to je saopštenje objavljeno u medijima i to dnevnim listovima »Vijesti« 17. 9. 2010. godine i »Dan« 18. 9. 2010.godine, da su u obliku kritike zbog lošeg stanja u turističkoj organizaciji uputili određene zamjerke S.D., koji se nalazio na čelu te organizacije, da je to uradio zbog opšteg interesa i interesa turizma na Ž., da je on  izvršni  direktor T.R.E  DOO koja je  član ovog udruženja, da  svi oni,  shodno rješenju Sekretarijata opštine Ž. koja je osnivač TO  plaćaju određeni doprinos tj. izdvajaju  određenu sumu novca za TO, da ih najviše interesuje u koje se svrhe i na koji način ta sredstva troše,  da nijesu bili upoznati sa aktivnostima koje je imala TO, načinu  na koji su trošena sredstva i zašto su ista trošena, da nijesu bili upoznati  ni sa planovima i programima rada,  godišnjim izvještajima o radu, završnom računu i slično, da je skupština  TO trebala da razmatra i usvaja gornja akta a da se   asocijacija  privatnih preduzetnika i  privrednika  upozna sa tim,  da je sve gornje akte trebala  da usvaja ili bude upoznata sa njima i Skupština opštine koja je osnivač , da je od strane određenih subjekata a prvenstveno iz turističkih agencija dobijao informacije o određenim nezakonitostima u TO na čijem je čelu S.,  a ovo posebno u smislu  da su prostorije skoro  tokom  čitave godine bile zatvorene,  da su  tamo  prodavani određeni turistički aranžmani – rafting na T. i na taj način obavljala profitna djelatnost.  Posebno je pojasnio da je on lično autor objavljenog  teksta  tj. da ga je lično napisao i proslijedio dnevnim listovima ali  da on nije davao naslove tekstovima u štampi.  U završnoj riječi  je predložio da ga sud oslobodi optužbe.

Sud je u dokaznom postupku radi provjere osnovanosti navoda privatne tužbe i
odbrane okrivljenog  proveo dokaze:  po saglasnom predlogu stranaka  pročitao
iskaze svjedoka  iz predhodnog postupka – prije ukidne odluke i to: privatnog
tužitelja, te iskaze  svjedoka: K.M., Š.I., O.M., P.J., L.M. i M.Lj.,
neposredno saslušao svjedoke: L.G., L.G., Ž.N. i N.D.,  pročitao novinske
tekstove   objavljene u dnevnom listu „Vijesti“ od 17. 09. 2010. godine  pod
naslovom „Otvorite slučaj S.“ i tekst iz dnevnog lista „Dan“  od  18. 09.
2010. godine pod naslovom „Sumnje u poslovanje“ ,  izvršio uvid  u Statut
Opšteg privrednog udruženja Ž. od 8. 4. 2010. godine u prilogu koga se nalazi
i rješenje  Ministarstva unutrašnjih poslova i javne uprave o registraciji
ovog udruženja br. 05-006/10-57349/2 od 28. 7. 2010. godine, pročitao
informaciju predsjednika Skupštine opštine Ž. br. 030/11-01-123 od 31. 03.
2011. g. i br. 030/10-01-471 od 16. 11. 2010.g. u prilog koje se nalazi
Zaključak predsjednika Skupštine od 3. 12. 2010.g. , izvršio uvid u Statut
Turističke organizacije  opštine Ž.  od 21. 8. 2006. godine, pročitao  dopis
TO Ž.  br. 01-5 od 19. 11. 2010. godine u prilog koga se nalazi Odluka o
osnivanju TO od 31. 3. 2005. godine, odluka o imenovanju direktora stručne
službe TO od 4. 9. 2006., rješenje o registraciji o d 14. 8. 2006. godine,
izvještaj o izvršenom nadzoru  fin. Poslovanja za 2006. godinu, izvještaj o
radu TO za 2006. godinu, predlog finan. Plana za 2007.godinu, izvještaj o fin.
poslovanju za 2007.g.  izvještaj o radu za 2007. godinu,  fin. izvještaj za
2007. godinu, predlog finan. plana za 2008. godinu, izvještaj o radu za 2008.
godinu, izvještaj o fin. nadzoru za 2008.g. , predlog fin. plana za 2008.
godinu, program i plan rada za 2009. godinu, predlog fin. plana za 2009. g. ,
te ugovori o djelu za period od 2008. , 2009. i 2010. godina, kao i bilansi
uspjeha 2007, 2008. i 2009. g. , pročitao  dopis Sekretara sekretarijata za
privredu opštine Ž. br. 032/10-03-1288 od 25. 08. 2010. godine te izvršio uvid
u izvod iz KE za optuženog izdat od UP PJ Pljevlja br. 11746/2 od 22. 11.
2010. godine. Utoku dokaznog postupka okrivljeni je odustao od predloga da se
u dokaznom postupku sasluša svjedok R.G. .
            Iz iskaza privatnog  tužioca saslušanog  u svojstvu svjedoka – stranke proizilazi,  da je obavljao  poslove direktora stručne službe Turističke organizacije  Ž. i to u periodu od  jula 2006. godine pa do oktobra 2010. godine, da je gornje  poslove obavljao na zakonit način a u skladu sa važećim propisima, a posebno ukoliko se to ticalo planova i programa rada, utroška sredstava, odnosno aktivnosti kojima se bavila TO. Dalje je naveo,  da je nadzorni odbor TO koji predvodi Adminstrator opštine Ž.  svake godine provjeravao kako se troše sredstva tj. kompletno finansijsko poslovanje TO i o tome postoje zapisnici,  odnosno izvještaji nadzornog odbora, da mu nikad nije sugerisano da je uradio nešto nezakonito, da je prilikom dolaska inspekcija  koje su vršile kontrolu  TO  uvijek bilo sve u redu i nikad nijedan inspektor nije donio rješenje  kojim je TO bila kažnjena za neki propust, da se ni on  a  i ni jedno zaposleno lice u TO  nije  bavilo privatnom prodajom aranžmana za rafting ili pak naplatom tih usluga za procenat, da je netačno da  je on ili neko od zaposlenih  selektivno ili privatnim kanalima upućivao goste po kućama,  , da je on kao  direktor  stručne službe TO organizovao ili učestvovao na većem broju sastanaka zajedno sa Nacionalnom TO, organima policije, poreske uprave, Ministarstva turizma, lokalnim inspekcijama i sl., i da su  neki od zaključaka sa tih  sastanaka bili da se vrše  kontrole, odnosno pojačaju kontrole turističkih agencija. 
            Iz iskaza svjedoka  K.M. proizilazi,    da je tokom 2008.  i 2009. godine bila  zaposlena u S. H.  u Ž.  na radno mjesto recepcionera,  da se sjeća da su joj  u ljeto 2009. godine  neki gosti Irci saopštili  da su posredstvom Turističke organizacije Ž. dobili rafting na rijeci T.,da nije dobila od njih informaciju ko je naplatio tu uslugu, da se sjeća da je  jedne  prilikom, tokom ljeta,  neke goste koji su joj  se obratili uputila u Turističku organizaciju  Ž. da im  tamo zaposleni pruže određene informacije kojima ona nije raspolagala,   da su se gosti vratili   i da su joj kazali  da su prostorije TO tada bile zaključane, da je  gornje  informacije prenijela Š.M.  iako Š. od nje to  nije posebno tražio, da ona nema informaciju  da li je neko uopšte  u TO naplaćivao taksu za rafting. Pojasnila  je,  da  dok je radila u S. H. i  dok je radila u turističkoj agenciji, čiji je vlasnik okrivljeni,  S.D.  je dolazio kod nje a i posredstvom  telefona se interesovao vezano za informacije  koje su bitne za turističke aktivnosti na nivou lokalne samouprave.
            Iz iskaza svjedoka Š.I. proizilazi,  da obavlja funkciju Predsjednika opštine Ž. , da su u skladu sa mogućnostima održavali određene sjednice u Turističkoj organizaciji,  da se na njima raspravljalo o određenim značajnim pitanjima za oblast turizma u  opštini, da je S.  za 2008. godinu dostavio izvještaj o radu TO kao i program i plan rada za 2009. g., da su o  tim izvještajima raspravljala radna tijela SO,  da je  rasprava o tom izvještaju i programu bila iznijeta i na Skupštini opštine ali koliko se  sjeća donijet je jedan zaključak da se radni materijal vrati Turističkoj organizaciji kako bi je njena skupština predhodno usvojila a kasnije  nakon usvajanja vratila Skupštini opštine radi davanja saglasnosti, da taj  materijal nije usvajan na organima TO jer je on to znao kao  njen predsjednik a samim tim nije ponovo ni dostavljan na davanje saglasnosti Skupštini opštine,  da mu je poznato da se S. bavio aktivnostima koje su predviđene odlukom o osnivanju TO, da je jedan dio ljudi iz Turističke privrede bio nezadovoljan radom TO na čijem je čelu bio S., da mu je negdje 2009. godina u  neposrednom  razgovoru i  Š.M. izrazio  određena nezadovoljstva radom TO, da je i u  pismenom obliku od njega dobio  obavještenje i određena kritička zapažanja o radu  Turističke  organizacije. Posebno je istakao da mu nije poznato da je S.   sabotirao neku aktivnost opštine iz oblasti turizma i da nenamjenski troši finansijska sredstva.
            Iz iskaza svjedoka O.M. proizlazi,  da je bio predsjednik nadzornog odbora u TO kojom je rukovodio S., da je zajedno sa članovima nadzornog odbora V.N.  i B.R. u tri godine vršio kontrolu finansijskog poslovanja, utroška sredstava kod TO,  da su te sjednice održavali jednom  i to na kraju godine nakon što bi bilo poznato koliki su bili prihodi odnosno rashodi, da nadzorni odbor nije  imao nikada primjedbi da su neka sredstva utrošena na nezakonit način, pri čemu su u  izvještajima na kraju istih  napisali konstataciju da su sredstva trošena u skladu sa Statutom i zakonskim propisima.
Iz iskaza svjedoka P.J. proizilazi, da je zaposlena  u Nacionalnoj turističkoj
organizaciji u P., da je  tokom jula mjeseca 2010. godine  boravila na Ž. i
imala jednu kancelariju a sve u skladu sa programom rada NTO a u cilju da se
poboljša saradnja i komunikacija TO sa turističkom privredom u opštini, da je
sa njom  imao kontakt Š.M. i to na jednom sastanku na kojem je Š. iznio niz
kritičnih primjedbi na račun rada TO u Ž. a primjedbe su se odnosile na
njegovo generalno nezadovoljstvo prema radu TO kojom rukovodi S. da je u
vrijeme  boravka na Ž. lično  otišla u par navrata da posjeti prostorije TO ,
da je kontaktirala  sa S. kao i osobljem koje je tamo radilo, da je  imala
veoma prijatne kontakte sa svim licima koja su bila tamo uposlena, da je
stekla  utisak da se na jedan korektan način pružaju informacije  a posebno
što se tiče osoba koje su bile tamo zaposlene, da za vrijeme njenih  posjeta u
nekolika navrata nije primijetila da neko od zaposlenih prodaje turističke
aranžmane vezane za smještaj gostiju, rafting na T. i slično, te konačno  da
nikada nije okrivljenom dala informaciju  da se u TO prodaju aranžmani za
rafting.
            Iz iskaza svjedoka L.M. proizilazi, da je obavljao  posao komunalnog inspektora  i inspektora za puteve i saobraćaj u periodu 2007 – do juna 2009. godine, da je  imao  jednu posjetu tokom ljeta 2009. godine prostorijama TO, da  nije imao nikakve primjedbe na rad TO niti je pak za vrijeme njegovog mandata donosio neka rješenja kojim je nalagao preduzimanje nekih mjera protiv TO i njenog direktora.  Dalje  je, posebno ukazao da je istina da je Š.M. davao određene primjedbe na rad TO kao i još neki preduzetnici iz Ž. i to u smislu da se nezakonito radi u toj TO apostrofirajući i njenog direktora S. ali da je on  i Š. i drugima jasno rekao a što se tiče njegove  nadležnosti da mu nijesu ponuđeni čvrsti dokazi o nepravilnostima  a ovo tim prije jer ni službeno ni privatno nije imao neposredna saznanja da se  u prostorijama TO vrši privatna prodaja turističkih aranžmana, raftinga i slično. 
            Iz iskaza svjedoka M.Lj. proizilazi, da  imenovana obavlja poslove inspektora rada u Opštini Ž. i da za vrijeme obavljanja tih poslova nikada nije vršila kontrolu rada TO kojom je rukovodio privatni tužilac niti je donosila bilo kakvo rješenje kojim bi konstatovala nepravilnosti u radu TO.
            Iz iskaza svjedoka N.D. proizilazi,  da se između ostalih poslova tokom 2010. godine bavio  poslovima raftinga na T. ali da ni u jednom slučaju posredovanje između gostiju i njegove agencije nije vršio privatni tužitelj, niti je sa privatnim tužiteljem sklapao bilo kakav ugovor – usmeni ili pismeni o poslovnoj saradnji, niti je za njega privatni tužitelj obavljao  bilo kakve poslove uz proviziju.
             Sud je cijenio iskaze gornjih  svjedoka,  pa je istima poklonio vjeru a ovo sa razloga  što se isti međusobno prožimaju i dopunjuju, nijesu protivurječni, a svaki od saslušanih svjedoka, uključujući i privatnog tužioca saslušanog u svojstvu stranke – svjedoka, na jasan i nesumnjiv način  iznijeli su svoja zapažanja  o činjenicama i okolnostima, ono što im je bilo poznato  a vezano za rad turističke organizacije i njenog rukovodioca – privatnog tužioca.        
            Iz iskaza svjedoka L.G. proizilazi, da se  tačno nije mogao sjetiti datuma  ali se radilo o ljetu 2010. godine  kada je gledao ispred objekta TO  kojom je rukovodio S.D. da je veoma često bilo parkirano vozilo N.D. koji se bavio raftingom – organizovanim splavarenjem na T., te da je u tom objektu TO bila organizovana prodaja raftinga ali da nije imao saznanje da je S. to činio radi provizije, pri čemu je svoje saznanje u vezi sa ovim prodajama saopštavao okrivljenom a u prilog gornjeg  obavještavao je okrivljenog i o činjenicama da su neki gosti  koji su dolazili u njegovu turističku agenciju pokazivali njemu  priznanice  o uplaćenoj taksi za rafting i koje priznanice su naplaćivne u objektu TO, da je njemu lično poznato da su pored S. u objektu TO bile zaposlene i dvije maloljetne djevojčice kojima je neposredni starješina bio S., da je imao neposredan uvid u rad objekta TO i da se neposredno uvjerio u više navrata da je ovaj objekat bio tokom godine više zatvoren nego što je bio otvoren pa je i to svoje saznanje saopštio javno na jednom skupu pred predsjednikom opštine a kojem skupu je prisustvovao i okrivljeni.
            Iz iskaza svjedoka Ž.N. proizilazi,  da je vlasnik turističke agencije i da je imala tokom 2010. godine  privatne razgovore sa okrivljenim i u tim razgovorima ispoljavala svoje lično nezadovoljstvo radom Turističke organizacije kojom je rukovodio S.D., da ona nije imala nikakvih dokaza da je S. vršio neke nedozvoljene radnje u TO pa u smislu toga  nije nikada  okrivljenom ni saopštavala  da S. nezakonito troši sredstva i zloupotrebljava položaj.
            Iz iskaza svjedoka L.G. proizilazi, da se dugo godina bavi raftingom na T. i da taj posao veoma dobro poznaje, da je često sjedio u objektu S. V. pored kojeg se nalazi objekat TO i da je jasno vidio veliki broj zainteresovanih lica za rafting a sve uz posredovanje TO te da je sva ta organizacija raftinga bila uz posredovanje tada rukovodioca TO S. D. ali da on nema konkretne podatke da li je taj posao S. radio uz proviziju ali je sigurno da se u tom objektu i uz njegovo znanje taj posao radio,  da je pokušao preko S.D. distribuirati propagandni materijal za rafting i da je taj isti materijal koji je ostavio u objektu TO poslije kraćeg vremena bio razbacan po ulici i u korpama za smeće iz čega se jasno zaključuje aktivnost S. protiv njega tj. svjedoka a najveći dokaz za to je bio što posredstvom TO  niko od zainteresovanih za rafting njega telefonom nije kontaktirao, da je svoje ovako ogorčenje na rad S. i TO  prenio i okrivljenom i drugim rafterima pri čemu je jednom prilikom imao ideju da sve što je nezakonito u vezi sa gornjim objavi posredstvom elektronskih medija ali ga je S.D. zamolio riječima » nemoj to objavljivati« radi čega je on od te ideje odustao, da Š. nije saopštavao da je S. radio za proviziju iako je evidentno da je jedan čovjek iz Ž. preuzimao sve goste a njegova je pretpostavka bila da je on imao »prolaz« kod S., da je istina kako je prije 2010. godine bio u dobrim odnosima sa S.D. i da mu je ovaj pomagao oko organizovanja raftinga pa u određenim slučajevima 2008. i 2009. godine S. mu je slao goste za rafting a u određenim slučajevima  i S.D. mu je predavao novac uzet od turista ali od njega S. nikada nije tražio proviziju, te da su mu pored S. u većem broju slučajeva novac predavala i neka djeca koja su radila u objektu TO. 
            Sud je djelimično prihvatio  iskaze ovih svjedoka i to u pravcu gdje isti ukazuju da su saopštavali okrivljenom svoje nezadovoljstvo radom Turističke organizacije u Ž. kojom je rukovodio privatni tužitelj, te dalje da su pojedini svjedoci L., L. i K. obaveštavali okrivljenog  kako se  S. bavi organizacijom poslova vezano za rafting – splavarenje T. . Međutim, dio iskaza ovih svjedoka sud nije prihvatio i to posebno svjedoka Ž.  sa razloga jer je ona na jedan  način koji nije logičan ukazivala na nezadovoljstvo radom TO a da je pri tome prećutala u vezi kojih pitanja se to  nezadovoljstvo odnosi, odnosno  nijesu prihvaćeni iskazi svjedoka L. i L. u dijelu gdje ovi ukazuju na odgovornost maloljetnih  lica koja su kao volonteri  ili pak uz određenu naknadu obavljali poslove u TO a ovo sa razloga  jer je potpuno neobjektivno očekivati da maloljetna djeca  obave takav dio poslova vezan za organizaciju splavarenja samostalno.  U dijelu u kojima su iskazi svjedoka L. i L. cijenjeni kao  nelogični najbolju potvrdu daje činjenica  što niko od njih, uključujući i stranke nije sudu pokazao nijednu priznanicu sa bilo kojim potpisom ili pečatom a koja se odnosila na prodaju  rafting aranžmana – splavarenje na T. .
             Iz pisanih dokaza koje je sud proveo nesumnjivo proizilazi, da je Turistička organizacija ( TO) na lokalnom nivou osnovana 2005. godine, te da Skupštinu TO čine predstavnici  članova TO, da skupštinom rukovodi i istu saziva  predsjednik opštine Ž. pri čemu  stručnom službom TO rukovodi direktor u konkretnom slučaju privatni tužilac koji je dužnost obavljao u periodu 2006 – 2010.godina, da su nadležnosti  TO propisane Zakonom  o turističkoj organizaciji, Odlukom o osnivanju TO, odnosno  Statutom  TO, te da između ostalog Skupština TO donosi godišnje programe rada, finansijski plan i završni račun, usvaja godišnji izvještaj o radu a  Skupština opštine Ž. kao njen osnivač između ostalog daje saglasnosti na gornja akta, odnosno  da Nadzorni odbor TO vrši nadzor nad materijalno finansijskim poslovanjem i raspolaganjem sredstvima TO, te konačno da opšte privredno udruženje  iz Ž. , registrovano 28.07.2010.god.,između ostalog  štiti i zastupa interese  privrednika i preduzetnika opštine Ž. , predstavlja i promoviše potencijale i usluge turističke privrede i podstiče učešće svojih članova  na sajmovima i izložbama.
 Iz informacija koje je dostavio predsjednik SO Ž. i VD direktora TO
proizilazi, da na Statut TO nije data saglasnost, te da su izvještaji o radu,
materijalno finansijskom poslovanju, te planovi i programi rada redovno od
strane  privatnog tužioca kao direktora stručne službe u TO u naznačenom
vremenskom periodu redovno pisani, da je nadzorni odbor svake izvještajne
godine redovno  vršio pregled materijalno finansijskog poslovanja i
konstatovao trošenje sredstava TO u skladu sa zakonom i Statutom, odnosno da
ne postoji evidencija kako su gornji izvještaji usvajani na Skupštini TO, te
dalje, da je  izvještaj o radu sa programom rada za 2009. godinu  dostavljen
Skupštini opštine kao osnivaču ali da ista ni na ovaj, kao ni na ostale akte –
izvještaje i programe nije davala saglasnost iako su ih razmatrala radna
tijela osnivača, i konačno  da su bilansi stanja za četvorogodišnji period
redovno i uredno dostavljani službi platnog prometa  pojedinačno za svaku
godinu.  Konačno  iz izvještaja Sekretarijata za privredu opštine Ž.
proizilazi za koje godine i u kojem iznosu je vršena uplata članskog doprinosa
za potrebe turističke organizacije Ž. .
Sud je u cjelosti prihvatio gore pisane dokaze sa razloga jer su isti jasni i
nesumnjivi a iz ovih proizilazi  da izvještaji i programi rada nijesu shodno
Zakonu o turističkim organizacijama usvajani na najvišim organima upravljanja
tj. skupštini TO  čiji je predsjednik po položaju predsjednik opštine a ne
priv. tužilac,  niti je na njih davata saglasnost od strane osnivača, iako su
redovno isti pisani, a ovo u smislu  jer odluke o njihovom usvajanju, odnosno
o davanju saglasnosti na takve akte nijesu donošene, pri čemu gornjim dokazima
niko od stranaka nije prigovorio.
Iz izvoda KE za okrivljenog  sud  je utvrdio  da je  isti ranije  osuđivan i
to presudom Opštinskog suda u Ž. K. br.30/93 od 26. 07. 1993.godine, zbog
krivičnog djela iz čl. 145 KZ RCG, na novčanu kaznu u iznosu od 15.000,000
dinara.
            Sud je posebno cijenio odbranu okrivljenog, pa je zaključio, da istu   može  samo djelimično prihvatiti i to u pravcu, da je u jednom dijelu autorskog teksta okrivljeni zaista imao namjeru da ukaže na probleme od opšteg interesa i zaštiti svoj interes kao turistički preduzetnik te da nije klevetao pr. tužioca, pri čemu je svakako imao pravo izraziti sumnju i skrenuti pažnju nadležnom tužiocu i široj javosti ukazati i na propuste a posebno ukoliko se to ticalo neusvajanja odgovarajućih izvještaja od strane organa upravljanja TO, odnosno nedavanja saglasnosti od strane osnivača na gornje akte. Iznošenje u tom smislu, odnosno u tim okolnostima i na takav način, kako u objektivnom, tako i u subjektivnom smislu ne bi po zakonu  predstavljalo krivično djelo klevete a posebno ne u uslovima kada je za jedan dio svog saopštenja(zapisnik da je to saopštenje nekog organa okrivljeni nije dostavio),imao podlogu u saznanju od svjedoka L.,L.,Ž. i K.(o nepoštovanju radnog vremena i prodaji raftinga).
Međutim, nasuprot ovome, po ocjeni ovoga suda, drugi  dio odbrane okrivljenog
se ne može prihvatiti u potpunosti kao osnovan, a ovo posebno sa razloga jer
je okrivljeni u jednom dijelu autorskog teksta  tj. saopštenja  prešao prag
tolerancije i ozbiljne kritike rada pr. tužioca, unoseći u jedan dio autorskog
teksta  veoma ozbiljne optužbe na račun pr. tužioca a  za koje nije imao
dokaze a koje optužbe su i uvredljive. Za jedan dio svojih tvrdnji a koji se
odnosio na činjenice koje su mu saopštavali svjedoci L.M., L.G. i
Ž.N.(direktori agencija) i K.(sada turistički inspektor), okrivljeni je
dokazao da je imao osnovane  razloge  da  povjeruje u istinitost jednog dijela
onoga što je iznosio, odnosno pronosio. No ako je imao razloga da vjeruje u
istinitost saopštenja koja je primao od ovih lica ,  onda to svakako ne daje
za pravo  okrivljenom da iznosi tvrdnje, koje su po ocjeni ovoga suda bez
obzira da li su istinite ili neistinite između ostalog uvredljive  i  veoma
kompromitujuće u odnosu na  pr. tužioca  kao rukovodioca  lokalne TO, tj. da
je  TO  divlja agencija i da tamo nijesu pružane turističke usluge, da je u
takvim uslovima privatni tužilac uzimao nezarađenu zaradu, što  svakako
predstavlja nesporno uvredljivu i kompromitujuću izjavu.   Imajući u vidu
brojnost, sadržaj i intezitet ovakvih optužbi, nesumnjivo je, da je to sve
bilo upućeno na adresu nezakonitog rada privatnog tužioca. Na taj način
saopštenje objavljeno u dnevnim listovima predstavlja uvredu sa  nesumnjivom
namjerom omalovažavanja privatnog tužioca, izlaganje podsmijehu i
podcjenjivanje njegovim ličnim, moralnim  i profesionalnim vrijednostima.
Dakle, ozbiljne optužbe okrivljenog, bez obzira na informacije koje je dobijao
od određenih lica (L. , L. i Ž. odnosno K.,te saznanja od lokalne samouprave o
neusvajanju akata), i bez obzira koliki je osnovan razlog imao da povjeruje u
istinitost tih saopštenja, njegovo obraćanje u sredstvima informisanja svakako
dalje  predstavlja  odstupanje od uobičajenog načina izražavanja ozbiljne
kritike rada pr.tužioca u javnom interesu. Ovo tim prije  jer istinitost onoga
što je čuo i saznao okrivljeni je  mogao u svim segmentima provjeriti a što
nije učinio , pa njegovo saopštenje   predstavlja   uvredu koja može  škoditi
časti i ugledu pr. Tužioca.
            Na osnovu savjesne i brižljive ocjene provedenih  dokaza, a cijeneći sve u smislu čl. 17 i 360 ZKP-a sud je na pouzdan način zaključio da je okrivljeni počinio krivično djelo  uvreda iz čl. 195 st. 2 u vezi st. 1 KZ, na način mjesto i vrijeme bliže označeno izrekom presude tj. kako je naprijed bliže analizirano. Okrivljeni je postupao sa umišljajem jer je bio svjestan da u jednom dijelu svoga javno publikovanog saopštenja, kojem nije davao naslov,  vrijeđa  tj. omalovažava  pr.tužioca a što može škoditi njegovoj časti i ugledu.
Pravnom ocjenom ovako utvrdjenog činjeničnog stanja, sud nalazi da se u
radnjama okrivljenog   stiču svi bitni elementi krivičnog djela uvreda   iz
čl. 195  st. 2 u vezi st. 1 KZ a koje djelo čini svaki onaj ko  uvrijedi
drugog, pri čemu sud ukazuje da nije prihvatio pravnu kvalifikaciju djela iz
optužnog akta – Kleveta iz čl. 196 st.2 u vezi st. 1 KZ  a ovo imajući u vidu
odredbe čl. 196 st. 4 KZ prema kojima »ako okrivljeni dokaže da je imao
osnovanog razloga da povjeruje u istinitost onoga što je iznosio ii pronosio
neće se kazniti za klevetu ali se može kazniti za uvredu ( čl.195) ako su
ostvareni uslovi za postojanje toga djela«. Po ocjeni ovoga suda u konkretnom
slučaju nesumnjivo je utvrđeno a posebno  na bazi iskaza svjedoka L., L., Ž. i
K., te obavještenja  SO-e Ž. u vezi sa usvajanjem izvještaja o radu, programa
rada i normativnih akata, da je okrivljeni imao osnovanog  razloga da
povjeruje u istinitost određenih činjenica koje se odnose na rad TO i njenog
rukovodioca S.D., a posebno ukoliko se to odnosilo na okolnosti da za četiri
godine mandata S. nije svake godine uredno i u skladu sa zakonom dostavljao na
razmatranje i usvajanje izvještaje o radu TO, planove i programe rada, odnosno
da osnivač nije dao ni saglasnost na Statut TO, odnosno da su se pojedini
svjedoci ( L. ,L. i K.) izjašnjavali u prisustvu okrivljenog po pitanju da se
S. bavio između ostalog i posredovanjem u poslovima organizacije
raftinga,odnosno na zatvoren objekat TO.  Po ocjeni ovoga suda okrivljeni se
nije zadržao samo na ozbiljnoj kritici i zaštiti svog i javnih interesa , već
je nesumnjivo,imajući u vidu način izražavanja i okolnosti u kojima to čini,
tj.  pri samom isteku mandata privatnog tužioca na mjestu direktora i u
vrijeme njegovog reizbora, te vremena obilježavanja  jubileja ekološke države,
ispoljio nesumnjivu namjeru da  u takvim okolnostima podcijeni lične i
profesionalne vrijednosti privatnog tužioca na funkciji koju je obavljao,
omalovaži njegov rad i izloži podsmijehu,  iz čega dalje slijedi, da  ako se
već ne radi o kleveti, jer je imao osnovanog razloga da povjeruje u istinitost
onoga što je iznosio,  onda se sigurno radi o uvredi privatnog tužioca. Ovo
tim prije,   jer za svo vrijeme kritike rada privatnog tužioca okrivljeni ni u
jednom slučaju  a ukazujući na velike zloupotrebe privatnog tužioca nije
podnio krivičnu prijavu nadležnom državnom tužiocu, iako je njegov rad
kritikovao i na sastancima u lokalnoj samoupravi, pa ako za svoje tvrdnje nije
imao konkretne dokaze, onda nije po ocjeni ovoga suda, bez obzira na
nezadovoljstvo jednog dijela turističkih poslenika iz Opštine radom TO, ni
imao pravo  vrijeđati privatnog tužioca.
Iz načina iznošenja tvrdnji,  jasno proizilazi, shodno objektivnim i
subjektivnim mjerilima, da okrivljeni pri obraćanju široj javnosti nije vodio
računa da ne pređe u krajnost i da ne prekorači prag tolerancije tj. pri
iznošenju svoga stava  nije bio motivisan samo i isključivo opštim i javnim
interesom, iako je u dijelu autorskog teksta i takav motiv prisutan, već je u
onom dijelu koji predstavlja obilježje bića ovog krivičnog djela, kako je to
predhodno bliže označeno, a našto upućuju kako subjektivne tako i objektivne
okolnosti u kojima su objavljene kompromitujuće tvrdnje,  on je bio motivisan
i ličnim odnosima sa privatnim tužiocem, posebno kao vlasnik Turističke
agencije čije je inspekcijske kontrole upravo inicirao priv. tužilac, tako da
u tom dijelu iz činjeninog opisa izreke presude,  kritika nije bila ni
opravdana a ni usmjerena u pravcu bržeg i cjelishodnijeg rješavanja određenih
problema, odnosno zaštite ekonomskih i drugih interesa subjekata turističke
privrede,  već upravo suprotno, tj. da se široj javnosti ukaže na
kompromitujući, kontinuiran i nezakonit rad i konkretne aktivnosti i radnje
pr. tužioca u TO u kojim radnjama  on navodno bezobzirno zloupotrebljava svoj
službeni položaj. Krivično djelo uvreda  okrivljeni je mogao učiniti i ako je
za privatnog tužioca iznosio ne samo neistinite  već i istinite činjenice ali
je to učinio u namjeri da omalovaži odnosno podcijeni njegove vrijednosti.
Sud dalje ukazuje, da dio autorskog teksta  koji se odnosi na vrednosne sudove
i ozbiljnu kritiku,izraženu kroz sumnju transparetnosti rada TO a samim tim i
pr.tužioca koji se nalazi na čelu iste,  značajni su za demokratske odnose i
procese  u jednom društvu ,pa i odnose u okviru lokalne samouprave tj. da
svaki činilac turističke privrede bude pravilno  informisan o programskim
opredjeljenjima TO, njihovom radu i načinu trošenja sredstava. Međutim,
slobodno izražavanje misli, uvjerenja i sl. ne može prelaziti preko mjere
kojom se narušavaju osnovne vrijednosti  koje ima čovjek kao član određene
zajednice ili ugled koji ima u društvu,tj.na funkciji koju obavlja. Takve
činjenice, koje je izrekao okrivljeni, osim načina usvajanja pojedinih
normativnih akata i  redovnog dostavljanja izvještaja i programa  rada
osnivaču,  niko od saslušanih svjedoka  tokom postupka nije potvrdio, iz čega
dalje proizilazi, da se takvim  radnjama privatni tužilac uopšte nije ni
bavio pa iznošenje takvih neistinitih tvrdnji vrijeđa čast i ugled privatnog
tužioca.
Oglašavajući okrivljenog  krivim,  sud  mu  je izrekao novčanu kaznu  u iznosu
od 600,00 €. Pri određivanju vrste i visine kazne sud je imao u vidu stepen
krivice i druge okolnosti iz čl.42 stav 1 i 2 KZ, pa je od olakšavajućih
okolnosti koje je za okrivljenog  uzeo kao osobito olakšavajuće shodno čl. 45.
tačke 3  i čl. 46  st. 1  tačka  7 KZ ,uzeo, da je okrivljeni porodičan čovjek
i da ima dvoje maloljetno djece, prema kojima ima zakonsku obavezu
izdržavanja, odnosno da je jedan dio autorskog teksta zaista bio i usmjeren u
namjeri kritike rada Turističke organizacije i to u opštem interesu, dok  od
otežavajućih okolnosti nije uzeo činjenicu  što je okrivljeni ranije bio
osuđivan obzirom da je od ranije osude proteklo  17 godina, a sve ovo pri
ocjeni da će izrečena kazna   a posebno imajući u vidu njegovo srednje imovno
stanje, te primanja koja ostvaruje kao direktor u  DOO, biti  pogodna da se
ostvari svrha kažnjavanja iz čl.32 KZ.
Sud je okrivljenom izrekao shodno čl. 77 i čl. 203 KZ  mjeru bezbjednosti
javnog objavljivanja izvoda iz pravosnažne presude o trošku okrivljenog i to u
dnevnim listovima »Vijesti« na strani 23 i »Danu« na strani 17 a sa razloga
jer je to predložio i privatni tužilac i njegov punomoćnik.
            Oglašavajući okrivljenog   krivim sud ga je obavezao da privatnom tužiocu plati  troškove krivičnog postupka u iznosu od 687,50 € a koji troškovi se odnose na pisanje tužbe po advokatu u iznosu od 75 €, zastupanje na glavnim pretresima ( 2. 11. i 26. 11 2010.g.) iznos od 150€,za  pristup jednom odloženom pretresu iznos od 37,50 €, na ime započete satnice po održanim pretresima  iznos od 75 €, zastupanje na glavnim pretresima nakon ukidne odluke (29.03., 15. 04. i 11. 5. 2011) po 75 €, odnosno započetoj satnici za sva tri održana pretresa ukupno 75 €, te na ime takse na tužbu i odluku u iznosu od 50 €, što čini dosuđeni iznos, a ovo shodno čl.202 ZKP-a kao i plaćanje paušala u iznosu od 55 € imajući u vidu  složenost i trajanje postupka, odnosno imovno stanje okrivljenog  – shodno čl.199/3 ZKP-a .
            Sa iznijetog odlučeno je kao u izreci presude.  
OSNOVNI SUD U ŽABLJAKU, dana 11. 05. 2011. godine
_    ZAPISNIČAR
PREDSJEDNIK SUDA_
Ikonija Šibalić.s.r.
Mihailo Anđelić.s.r.  
PRAVNA POUKA : Protiv ovoga rješenja može se izjaviti žalba u
roku od 8 dana od dana prijema pismenog otpravka Višem sudu Bijelo Polje. 