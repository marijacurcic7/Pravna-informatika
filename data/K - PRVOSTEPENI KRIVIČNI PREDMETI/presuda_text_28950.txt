K. br. 570/13
U IME CRNE GORE
OSNOVNI SUD U PODGORICI, po sudiji Jovović Željki, uz učešće Rajković Danijele
kao zapisničara, u krivičnom predmetu protiv okrivljenog Đ. A., zbog krivičnog
djela nedavanje izdržavanja iz čl. 221 st. 1 Krivičnog zakonika, rješavajući
po optužnom predlogu ODT-a u Podgorici Kt. br. 1238/12 od 13. 06. 2013.
godine, nakon završenog glavnog, javnog pretresa, održanog dana 30. 09. 2013.
godine, u prisustvu zastupnika optužbe Biljane Medenice i okrivljenog Đ. A.,
donio je i istog dana javno objavio,
P R E S U D U

Okrivljeni:

Đ. A., od oca H. i majke B., rođene K., rođen xx. xx. 19xx. godine u Plavu, sa prebivalištem u Podgorici Ul. Proleterska br. xx, državljanin Crne Gore, završio osnovnu školu, po zanimanju zidar, razveden, otac četvoro djece, lošeg imovnog stanja, osuđivan presudom Osnovnog suda u Podgorici K. br. 73/12 od 11. 07. 2012. godine zbog krivičnog djela iz čl. 220 st. 1 (2 mjeseca zatvora uslov na 2 godine) 


Kriv je


Što:


Od 07. 10. 2011. godine do 13. 06. 2013. godine, u Podgorici, svjestan svoga djela čije je izvršenje htio i znajući da je njegovo djelo zabranjeno, ne daje izdržavanje za maloljetnu djecu A. i A. Đ., koje je po zakonu dužan da izdržava, a koja dužnost mu je utvrdjena pravosnažnom i izvršnom sudskom odlukom - presudom Osnovnog suda u Podgorici P. br. 1717/11 od 21. 09. 2011. godine, da svakomjesečno doprinosi izdržavanju djece u iznosu 130,00 eura do desetog u mjesecu, 


- čime je izvršio dva krivična djela nedavanje izdržavanja iz čl. 221 st. 1 Krivičnog zakonika.


Pa sud okrivljenom na osnovu čl. 48 st. 1 Krivičnog zakonika:
Za svako pojedinačno od dva krivična djela nedavanje izdržavanja iz čl. 221
st. 1 Krivičnog zakonika okrivljenom utvrđuje kaznu zatvora u trajanju od po 2
(dva) mjeseca.
Pa sud okrivljenom, nakon prethodno utvrđenih kazni zatvora, te za ranije
učinjeno krivično djelo nasilje u porodici iz čl. 220 st. 1 Krivičnog zakonika
utvrđene kazne zatvora u trajanju od 2 (dva) mjeseca presudom Osnovnog suda u
Podgorici K. br. 73/12 od 11. 07. 2012. godine
- primjenom citiranih zakonskih odredbi te čl. 4 st. 2, 32, 36, 42 st. 1
Krivičnog zakonika te čl. 48 st. 2, čl. 52 st. 2, čl. 53, 54 i 55 Krivičnog
zakonika, te čl. 226, 229 i 374 Zakonika o krivičnom postupku, izriče
USLOVNU OSUDU
Kojom mu predhodno utvrđuje jedinstvenu kaznu zatvora u trajanju od 5 (pet)
mjeseci i istovremeno određuje da se ista neće izvršiti, ako okrivljeni u
vremenskom periodu od 3 (tri) godine po pravosnažnosti presude ne izvrši novo
krivično djelo.
Ukoliko okrivljeni u novom vremenu provjeravanja ponovo učini krivično djelo,
sud će opozvati uslovnu osudu i izreći kaznu zatvora.
Obavezuje se okrivljeni da plati na ime troškova krivičnog postupka iznos od
30,00€, u roku od 15 dana po pravosnažnosti presude, pod prijetnjom prinudnog
izvršenja.
O b r a z l o ž e n j e
Optužnim predlogom ODT Podgorica Kt.br. 1238/12 od 13. 06. 2013. godine
stavljeno je na teret okrivljenom Đ. A. izvršenje dva krivična djela nedavanja
izdržavanja iz čl. 221 st. 1 Krivičnog zakonika. Zastupnik optužbe je prije
davanja završnih riječi precizirao činjenični opis dispozitiva optužnog
predloga na način označen u izreci presude, ne mijenjajući pri tom pravnu
kvalifikaciju djela, i pri tako preciziranom činjeničnom opisu ostao do kraja
glavnog pretresa, pa je u završnoj riječi nalazeći da je u toku postupka na
nasumnjiv način dokazano da je okrivljeni izvršio krivična djela stavljena mu
na teret, predložio sudu da okrivljenog oglasi krivim za krivična djela
stavljena mu na teret i osudi po zakonu.
Okrivljeni je u svojoj odbrani u prethodnom postupku, na zapisniku o
saslušanju osumnjičenog pred ODT Podgorica od 10. 06. 2013 godine naveo da se
dana 21.09. 2011 godine u Podgorici pred Osnovnim sudom razveo od svoje bivše
supruge Č. N., da imaju dvoje maloljetne djece A. i A., koji su po odluci suda
pripali njegovoj bivšoj supruzi, a njega je sud obavezao da svakomjesečno
uplaćuje 130,00 eura na ime njihovog izdržavanja bivšoj supruzi. Objasnio je
da po presudi nije postupao iz razloga jer nije bio u mogućnosti, obzirom da
povremeno radi kao zidar, i da je kad god zaradi nešto novca, davao bivšoj
supruzi iz razloga što su to njegova djeca. Možda je kako je dalje naveo,
nekada dao i više nego što je bila njegova obaveza, ali o tome nije vodio
računa. Naglasio je da je prije 2 - 3 dana dao 30 eura bivšoj supruzi jer više
nije imao. Na kraju je izjavio da se bavi zidarstvom i da radi za dnevnice, da
ne bježi od posla i da je u zadnje vrijeme non stop padala kiša, zbog čega se
poslovi kojima se bavi nijesu mogli obavljati. Na glavnom pretresu održanom
dana 05. 09. 2013 godine je dodao, da od dana kada je saslušan kod tužioca na
ime izdržavanja nije davao novac bivšoj supruzi, da nema zdravstvenih
problema, da je radno sposoban i da nije tražio izmjenu odluke o izdržavanju.
U završnoj riječi je naveo da nije imao novca da daje izdržavanje i da će kada
god bude imao dati novac svojoj djeci.
Sud je u dokaznom postupku saslušao svjedoka Ć. N., pročitao presudu Osnovnog
suda u Podgorici P. br. 1717/11 od 21. 09. 2011 godine, pročitao izvještaj
Uprave policije PJ Berane Ispostava Plav iz KE na ime okrivljenog broj
02-254/2 od 12. 10. 2012. godine, pročitani su izvodi iz matičnog registra
rodjenih od 13. 09. 2013 godine za mldb. Đ. A. i Đ. A. i pročitan je dopis
parnične pisarnice od 05. 09. 2013. godine.
Ocjenom navoda optužbe, odbrane kao i svih provedenih dokaza sud je na
nesumnjiv način utvrdio da je okrivljeni Đ. A. izvršio krivična djela
stavljena mu na teret, na način, u vrijeme i na mjestu kako je to
predstavljeno izrekom presude, pa ga je sud oglasio krivim i izrekao sankciju
kao u izreci presude, iz sledećih razloga:
Svjedok Ć. N., zakonska zastupnica oštećenih mldb. Đ. A. i mldb. Đ. A. je u
svom iskazu navela da su se ona i njen bivši suprug Đ. A. razveli dana 21. 09.
2011. godine pred Osnovnim sudom u Podgorici i da je tada presudom P. br.
1717/11 njoj dodijeljeno starateljstvo nad njihovom mldb. djecom sinom A. i
kćerkom A. a A. je obavezan od strane suda da svakomjesečno doprinosi
izdržavanju njihove djece tako što će njoj do 10-tog u mjesecu davati iznos od
130,00 eura, sve dok za to postoje zakonski uslovi. Navedenu obavezu koju mu
je utvrdio Osnovni sud u Podgorici njen bivši suprug A. uopšte nije izvršavao
i nije dao ni jedan jedini euro na ime izdržavanja njihove djece. Dalje je
navela da joj se A. pravdao da nije davao novac iz razloga što nigdje ne radi.
Na glavnom pretresu održanom dana 05. 09. 2013. godine je dodala da od dana
kada je saslušana kod tužioca njen bivši suprug nije davao izržavanje. Nije se
pridružila krivičnom gonjenju i nije postavila imovinsko pravni zahtjev osim
što je tražila da okrivljeni ubuduće uredno daje izdržavanje za njihovu djecu.
Iz pravosnažne presude Osnovnog suda u Podgorici P. br. 1717/11 od 21. 09.
2011. godine utvrđeno je da je istom brak stranaka Đ. rođ. Ć. N. i Đ. A.,
zaključen dana 16. 02. 20xx. godine pred nadležnim organom Opštine Podgorica,
razveden na osnovu čl. 56 Porodičnog zakona CG i da se vršenje roditeljskog
prava za mldb. djecu sina A. rodjenog 06. 07. 20xx. godine i kćerke A. rodjene
04. 10. 20xx godine, povjerava majci s tim da će roditeljsko pravo vršiti
zajedno i sporazumno sa ocem Đ. A., uz obavezu oca da na ime zakonskog
izdržavanja isplaćuje iznos od 130,00 eura do 10-tog u mjesecu na tekući
mjesec, sve dok za to budu postojali zakonski uslovi.
Uvidom u izvode iz matičnog registra rodjenih od 13. 09. 2013. godine za mldb.
Đ. A. i Đ. A. utvrđeno je da je mldb. Đ. A. upisan u matičnom registru rođenih
za opštinu Podgorica pod tekućim brojem 226xxx za godinu 2006, da je rođen
dana 06. 07.20xx. godine i da je mldb. Đ. A. upisana u matičnom registru
rodjenih za Opštinu Podgorica pod tekućim brojem 226xxx za godinu 2008 i da je
rodjena 04. 10. 20xx. godine.
Iz dopisa parnične pisarnice Osnovnog suda u Podgorici od 05. 09.2013. godine
proizilazi da je presuda u predmetu poslovne oznake P. br. 1717/11 pravosnažna
dana 21. 09. 2011. godine, a izvršna dana 07. 10. 2011. godine.
Iz izvještaja Uprave policije PJ Berane Ispostava Plav iz kaznene evidencije
na ime okrivljenog broj 02-254/2 od 12. 10. 2012. godine, utvrđeno je da
okrivljeni osuđivan presudom Osnovnog suda u Podgorici K. br. 73/12 od 11. 07.
2012. godine za krivično djelo iz čl. 220 st. 1 i izrečena mu je uslovna osuda
dva mjeseca zatvora uslovno na dvije godine.
Na osnovu naprijed izloženog sud je na nesumnjiv način utvrdio da okrivljeni
Đ. A. od 07. 10. 2011. godine do 13. 06. 2013. godine nije davao izdržavanje
za lica koja je po Zakonu dužan da izdržava - svoju maloljetnu djecu sina A. i
kćerku A. Đ., koja dužnost mu je utvrđena pravosnažnom i izvršnom sudskom
odlukom - presudom Osnovnog suda u Podgorici P. br. 1717/11 od 21. 09. 2011.
da svakomjesečno doprinosi izdržavanju djece u iznosu od 130,00 eura do
desetog u mjesecu, dok je iz iskaza svjedoka Ć. N. utvrđeno da obavezu koju mu
je utvrdio Osnovni sud u Podgorici njen bivši suprug A. uopšte nije izvršavao
i nije dao ni jedan jedini euro na ime izdržavanja njihove djece, a kako je to
bio obavezan navedenom presudom, te da od dana kada je saslušana kod tužioca
njen bivši suprug nije davao izdržavanje.
Cijeneći naprijed utvrđeno činjenično stanje, ovaj sud nalazi da su se u
radnjama okrivljenog stekli svi bitni, objektivni i subjektivni elementi bića
krivičnih djela nedavanja izdržavanja iz čl. 221 st. 1.Krivičnog zakonika.
Naime, okrivljeni nije davao izdržavanje za lica koje je po zakonu dužan da
izdržava, koja dužnost mu je utvrđenja pravosnažnom i izvršnom sudskom odlukom
– presudom, u iznosu i na način kako je to presudom određeno. Okrivljeni je
bio svjestan da takvim postupanjem čini krivična djela, što je i htio, pa se
njegov psihički odnos prema izvršenim krivičnim djelima manifestuje kao
direktni umišljaj.
Sud je cijenio navode odbrane okrivljenog Đ. A. da po presudi Osnovnog suda u
Podgorici, kojom je obavezan da svakomjesečno uplaćuje 130,00 eura na ime
izdržavanja svoje maloljetne djece, nije postupao iz razloga što nije bio u
mogućnosti obzirom da povremeno radi kao zidar za dnevnice, da je u zadnje
vrijeme često padala kiša te da se iz tih razloga poslovi kojima se bavi
nijesu mogli obavljati, pa je našao da naprijed navedene okolnosti ne
opravdavaju ponašanje okrivljenog u konkretnom slučaju i ne oslobađaju ga
obaveze plaćanja izdržavanja obzirom da je, a što mu je bilo poznato, po
zakonu dužan da izdržava svoju djecu, a koja obaveza mu je utvrđena
pravosnažnom i izvršnom sudskom odlukom. Konačno, radi se o osobi koja je
radno sposobna, bez zdravstvenih problema, a što dalje znači da je znajući za
svoju obavezu bio dužan obezbijediti novac za izdržavanje djece u smislu
drugog radnog angažovanja. Odbranu okrivljenog da je nekada dao i više nego
što je bila njegova obaveza,ali da o tome nije vodio računa, sud je cijeno kao
sračunatu na izbjegavanje i eventualno umanjenje krivice, obzirom da je ista
opovrgnuta iskazom svjedoka Ć. N. koja se na vrlo jasan i precizan način
izjasnila o tome kako se njen bivši suprug ponašao nakon razvoda, u smislu ne
plaćanja izdržavanja za njihovu djecu, a u čiji iskaz sud nije imao razloga da
sumnja i koja je bila dosljedna u tome da njen bivši suprug na ime izdržavanja
nije dao ni jedan jedini euro od dana kada su se razveli te da to nije uradio
ni od kada je saslušana kao svjedok kod ODT-a Podgorica, sa kojih razloga je
odbranu okrivljenog u tom dijelu odbacio kao irelevantnu.
Prilikom izbora krivične sankcije sud je cijenio sve okolnosti predviđene čl.
42 Krivičnog zakonika, pa je od olakšavajućih okolnosti na strani okrivljenog
cijenio porodične i materijalne prilike u kojima živi da je razveden, otac
četvoro djece, lošeg imovnog stanja, okolnost da se oštećena nije pridružila
krivičnom gonjenju protiv okrivljenog, a od otežavajućih okolnosti raniju
osuđivanost, pa je okrivljenom primjenom čl. 48 st. 1 za svako pojedinačno od
dva krivična djela nedavanja izdržavanja iz čl. 221 st. 1 Krivičnog zakonika
predhodno utvrdio kazne zatvora u trajanju od po dva (2) mjeseca. Sud je u
konkretnom slučaju imao u vidu odredbe čl. 55 st. 5 Krivičnog zakonika, kojim
je predviđeno da ako sud nađe da i za novo krivičnog djelo treba izreći
uslovnu osudu, primjenom odredbi čl. 48 Krivičnog zakonika, utvrdiće
jedinstvenu kaznu i za ranije učinjeno i za novo krivično djelo i odrediće
novo vrijeme provjeravanja, koje ne može biti kraće od jedne ni duže od pet
godina računajući od dana pravosnažnosti nove presude. Iz izvoda iz kaznene
evidencije utvrđeno je da je okrivljeni pravosnažnom presudom Osnovnog suda u
Podgorici K. br. 73/12 od 11. 07. 2012. godine osuđen zbog krivičnog djela iz
čl. 220 st. 1Krivičnog zakonika i izrečena mu je uslovna osuda dva mjeseca
zatvora uslovno na dvije godine, pa je okrivljenom, imajući u vidu navedene
odredbe, predhodno utvrdio za nova učinjena krivična djela kaznu zatvora u
trajanju od po dva (2) mjeseca, te imajući u vidu već utvrđenu kaznu zatvora
za krivično djelo iz čl. 220 st. 1 Krivičnog zakonika, na osnovu čl. 48 st. 2
tač. 2 Krivičnog zakonika na osnovu predhodno utvrđenih kazni, okrivljenom
utvrdio jedinstvenu kaznu zatvora u trajanju od pet (5) mjeseci i istovremeno
našao da su uspunjeni uslovi za izricanje uslovne osude, a ovo imajući posebno
u vidu novo krivično djelo gdje je riječ o nedavanju izdržavanja, te činjenicu
da bi izricanjem kazne zatvora i odlaskom okrivljenog na izdržavanje, isti bio
u potpunosti onemogućen da daje izdržavanja kao i stav zakonskog zastupnika
oštećenih i ne pridruživanje krivičnom gonjenju, okrivljenom izrekao uslovnu
osudu, primjenom čl. 52, 53 i 54 Krivičnog zakonika, određujući da se izrečena
jedinstvena kazna neće izvršiti, ukoliko okrivljeni u vremenskom periodu od
tri (3) godine od dana pravosnažnosti ove presude, ne počini novo krivično
djelo, određujući istovremeno da će sud, ukoliko okrivljeni u toku novog
vremena provjeravanja ponovo učini krivično djelo, opozvati uslovnu osudu i
izreći kaznu zatvora, shodno čl. 55 st. 5 Krivičnog zakonika.
Odluka o troškovima krivičnog postupka - sudskog paušala donijeta je na osnovu
čl. 226 i 229 Zakonika o krivičnom postupku, pa je okrivljeni obavezan da na
ime troškova krivičnog postupka uplati iznos od 30,00 eura, koji iznos je
odmjeren shodno dužini trajanja postupka, složenosti predmeta i imovnim
prilikama okrivljenog.
Na osnovu izloženog, shodno čl. 374 Zakonika o krivičnom postupku, odlučeno je
kao u izreci presude.
OSNOVNI SUD U PODGORICI, dana 30. 09. 2013. godine
ZAPISNIČAR:
|
S U D I J A:  
---|---  
Danijela Rajković,s.r.
|
Željka Jovović,s.r.
PRAVNA POUKA:
|
Protiv ove presude dozvoljena je žalba u roku od 8 dana od dana prijema
pismenog otpravka iste, preko ovog suda Višem sudu u Podgorici.
---|---  
ZTO Danijela Rajković
ZAPISNIČAR:
|
S U D I J A:  
---|---  
Danijela Rajković
|
Željka Jovović
DN-a: Po primjerak presude dostaviti:
- ODT Podgorica,
- Okrivljenom,
- A/a.
Postupljeno dana __
Radnik suda ______