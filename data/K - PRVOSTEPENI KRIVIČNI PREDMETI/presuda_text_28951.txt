K. br. 13/487
IME CRNE GORE
OSNOVNI SUD U PODGORICI, kao prvostepeni, po sudiji Jovović Željki, uz učešće
Rajković Danijele, kao zapisničara, u krivičnom predmetu protiv okrivljenog Š.
I., zbog krivičnog djela građenje objekta bez građevinske dozvole iz čl. 326a
Krivičnog zakonika, rješavajući po optužnom predlogu ODT-a Podgorica Kt. br.
301/13 od 20. 05. 2013. godine, nakon glavnog i javnog pretresa, održanog
dana 09. 07. 2013. godine, u prisustvu zastupnika optužbe I. D. i okrivljenog
Š. I., donio je i istog dana javno objavio
P R E S U D U
Okrivljeni
Š. I., JMB xxxx80293017, od oca M. i majke R., rođene K., rođen xx. xx. 1980.
godine u Žabljaku, sa prebivalištem u Podgorici Ul. A. P. bb, oženjen, otac
jednog djeteta, zaposlen, lošeg imovnog stanja, neosuđivan.
Kriv je
Što je:
U januaru 2013. godine u Podgorici, u mjestu Vranići, svjestan svog djela čije
je izvršenje htio, postupajući protivno odredbi čl. 69 Zakona o uređenju
prostora i izgradnji objekata, započeo izgradnju objekta bez građevinske
dozvole, na način što je gradio objekat površine 60 m2, bez prethodno
pribavljene građevinske dozvole,
- čime je izvršio krivično djelo građenje objekta bez građevinske dozvole iz
čl. 326a Krivičnog zakonika.
Pa mu Sud za navedeno krivično djelo primjenom čl. 4 st. 2, čl. 42 st. 1, čl.
52 st. 2, čl. 53 i 54 Krivičnog zakonika i čl. 226, 229 i 374 Zakonika o
krivičnom postupku, izriče
USLOVNU OSUDU
Kojom mu predhodno utvrđuje kaznu zatvora u trajanju od 6 (šest) mjeseci i
istovremeno određuje da se ista neće izvršiti, ako okrivljeni u roku od 1
(jedne) godine po pravosnažnosti presude ne izvrši novo krivično djelo.
Obavezuje se okrivljeni da plati na ime troškova krivičnog postupka iznos od
30,00 €, u roku od 15 dana po pravosnažnosti presude, pod prijetnjom prinudnog
izvršenja.
O b r a z l o ž e nj e
Optužnim predlogom Osnovnog državnog tužioca u Podgorici Kt. br. 301/13 od 20.
05. 2013. godine, stavljeno je na teret okrivljenom Š. I.u izvršenje krivičnog
djela građenje objekta bez građevinske dozvole iz čl. 326a Krivičnog zakonika,
pa je zastupnik optužnog predloga I. D. u završnoj riječi ostala pri
podnijetom optužnom predlogu i predložila sudu da okrivljenog oglasi krivim i
kazni po zakonu u granicama koje su propisane zakonom.
Okrivljeni Š. I. u svojoj odbrani navodi da je još prije 3 - 4 godine kupio
500 m2 zemlje u mjestu Velje Brdo - Vranići, koja je prethodno bila sastavni
dio parcele od 8000 m2, pa je tražio izdvajanje njegove parcele i postupak je
trajao nekih godinu ipo dana. Prije nego što je kupio ovu parcelu raspitao se
u katastru i u agenciji za urbanizam da li je na tom prostoru predviđena
gradnja, na šta su mu oni odgovorili da je predviđena gradnja individualnih
stambenih jedinica i da je to utvrđeno po generalnom planu. U tom periodu
Glavni grad Podgorica je povukao donošenje urbanističko tehničkih uslova
privremenog karaktera na godinu dana i iz tih razloga je ostao bez
urbanističko tehničke saglasnosti, pa nije mogao predati zahtjev za za
građevinsku dozvolu. U međuvremenu je podigao kredit, jer je sa porodicom bio
podstanar pa je u januaru 2013. godine, započeo izgradnju prizemnog objekta na
njegovoj parceli bez pribavljanje građevinske dozvole površine 60 m2, a za
vrijeme građevinskih radova je došla građevinska inspekcija, sačinila zapisnik
o utvrđenom stanju i slikali lice mjesta. Svjestan je da je za građenje
objekta potrebna građevinska dozvola ali se za gradnju odlučio iz gore
navedenih razloga. U završnoj riječi navodi da mu je žao što je izvršio
krivično djelo.
Imajući u vidu potpuno i jasno priznanje okrivljenog, koje u toku postupka
nije dovedeno u sumnju, i cijeneći isto kao dokaz, to sud primjenom čl. 458
st. 2 Zakonika o krivičnom postupku, nije izvodio druge dokaze predložene
optužnim predlogom, osim izvod iz kaznene evidencije, od koga zavisi vrsta i
mjera krivične sankcije, pa je u postupku na nesumnjiv način utvrđeno da je
okrivljeni u januaru 2013. godine u Podgorici, u mjestu Vranići, postupajući
protivno odredbi čl. 69 Zakona o uređenju prostora i izgradnji objekata,
započeo izgradnju objekta bez građevinske dozvole, na način što je gradio
objekat površine 60 m2 , bez prethodno pribavljene građevinske dozvole, čime
je ostvario sva bitna obilježja krivičnog djela građenje objekta bez
građevinske dozvole iz čl. 326a Krivičnog zakonika.
Naime, čl. 69 Zakona o uređenju prostora i izgradnji objekata propisano je da
se objekat može graditi na osnovu građevinske dozvole i tehničke
dokumentacije, a koju dozvolu okrivljeni očigledno nije imao.
Okrivljeni je, postupajući na prethodno opisani način, bio svjestan svoga
djela i htio njegovo izvršenje, odnosno bio je svjestan da je za gradnju
objekta neophodno prethodno dobijanje građevinske dozvole, pa je započinjući
izgradnju objekta, protivno zakonskim propisima, bez građevinske dozvole, htio
izvršenje djela, postupajući sa direktnim umišljajem, čime su se pored
objektivnih stekli i subjektivni elementi bića krivičnog djela stavljenog mu
na teret.
Prilikom odmjeravanja kazne sud je na strani okrivljenog, u smislu čl. 42 st.
1 Krivičnog zakonika, kao olakšavajuće okolnosti cijenio njegovo korektno
držanje pred sudom, prihvatanje odgovornosti i s tim u vezi jasno i potpuno
priznanje izvršenja krivičnog djela, motiv izvršenja djela uz činjenicu da je
krivično djelo, kako to sam navodi, izvršio da bi porodici obezbijedio krov
nad glavom, porodičnost, loše imovno stanje, te dosadašnje neporočno vladanje
i s tim u vezi raniju neosuđivanost, a što je sud utvrdio čitanjem izvoda iz
kaznene evidencije na ime okrivljenog, dok sud otežavajućih okolnosti na
strani okrivljenog nije našao, pa je cijeneći prednje olakšavajuće okolnosti,
okrivljenom utvrdio kaznu zatvora u trajanju od 6 (šest) mjeseci i istovremeno
odredio da se ta kazna neće izvršiti ukoliko okrivljeni u roku provjeravanja
od 1 (jedne) godine po pravosnažnosti presude ne izvrši novo krivično djelo,
nalazeći da će se i sa prijetnjom izvršenja utvrđene kazne zatvora i vremenom
provjeravanja okrivljenog u periodu od jedne godine, na okrivljenog u
dovoljnoj mjeri uticati da u buduće ne vrši krivična djela, čime će se sa
uspjehom ostvariti svrha uslovne osude iz čl. 52 st. 2 Krivičnog zakonika, u
okviru opšte svrhe izricanja krivičnih sankcija u smislu čl. 4 st. 2 Krivičnog
zakonika.
Pošto je okrivljeni oglašen krivim, sud ga je obavezao da na ime troškova
krivičnog postupka plati iznos od 30,00 € na ime paušala kao dijela troškova
krivičnog postupka, a koji iznos troškova krivičnog postupka je srazmjeran
trajanju i složenosti krivičnog postupka i imovnim prilikama okrivljenog, a
ovo shodno čl. 226 i 229 Zakonika o krivičnom postupku.
Sa svega izloženog, primjenom čl. 374 Zakonika o krivičnom postupku, odlučeno
je kao u izreci presude.
OSNOVNI SUD U PODGORICI, dana 09. 07. 2013. godine
ZAPISNIČAR
|
S U D I J A  
---|---  
Danijela Rajković,s.r.
|
Željka Jovović,s.r.  
PRAVNA POUKA:
|
Protiv ove presude dozvoljena je žalba u roku od
8 dana od dana prijema pismenog otpravka iste,
preko ovog suda, Višem sudu u Podgorici.  
---|---  
ZTO Danijela Rajković
ZAPISNIČAR, S U D I J A
Danijela Rajković Željka Jovović
Dn-a: Po primjerak presude dostaviti:
- ODT Podgorica,
- okrivljenom,
- a/a.
Postupljeno dana __
Radnik suda ______