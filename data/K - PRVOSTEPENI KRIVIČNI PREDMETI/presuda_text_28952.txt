K. br. 526/13
U IME CRNE GORE
OSNOVNI SUD U PODGORICI, po sudiji Željki Jovović, uz sudjelovanje Danijele
Rajković kao zapisničara, rješavajući u krivičnom predmetu protiv okrivljenog
R. Lj., zbog krivičnog djela lažno prijavljivanje iz čl. 388 st. 4 Krivičnog
zakonika, po optužnom predlogu Osnovnog državnog tužioca u Podgorici Kt.
527/13 od 03. 06. 2013.godine, nakon održanog glavnog i javnog pretresa dana
12. 09. 2013. godine, u prisustvu zastupnika ODT-a K.M. i okrivljenog R Lj.
donio je i istog dana javno objavio
P R E S U D U
Okrivljeni:
R. LJ., JMBG xxxx982280035, od oca Z. i Majke M., rodjene Š., rodjen
28.04.1982. godine u Bijelom Polju, sa prebivalištem u Podgorici, naselje Z.
Ul. R. bb, državljanin Crne Gore, zaposlen, oženjen, otac jednog djeteta,
završio osnovnu skolu, lošeg imovnog stanja, neosudjivan.
Kriv je
Što je:
Dana 12. aprila 2013. godine, u Podgorici, svjestan svog djela čije je
izvršenje htio znajući da je njegovo djelo zabranjeno, prijavio da je učinjeno
krivično djelo za koje se goni po službenoj dužnosti, na način što je
telefonskim putem, a zatim i na zapisniku o obavještenju prikupljenom od
građanina, obavijestio Upravu policije Područnu jedinicu Podgorica-Ekspozituru
za dežurstvo, da su dva nepoznata lica izvršila krivično djelo razbojništvo iz
čl. 242 st.1 Krivičnog zakonika na njegovu štetu, tako što su mu prišla sa
ledja, kojom prilikom mu se jedno nepoznato lice, držeći pištolj u ruci
obratio riječima „daj pare“ , nakon čega im je predao novac u iznosu od
1.230,00 eura, iako je znao da navedeno krivično djelo nije učinjeno,
-čime je izvršio krivično djelo lažno prijavljivanje iz čl. 388 st. 4 Krivičnog zakonika
Pa mu sud za navedeno krivično djelo primjenom čl.4 st.2, čl.42 st.1, čl.52
st.2, čl.53 i 54 Krivičnog zakonika i čl.226, 229 i 374 Zakonika o krivičnom
postupku, izriče
USLOVNU OSUDU
Kojom mu prethodno utvrdjuje kaznu zatvora u trajanju od 30 (trideset) dana i
istovremeno odredjuje da se ista neće izvršiti, ako okrivljeni u roku od 1
(jedne) godine po pravosnažnosti presude ne izvrši novo krivično djelo.
Obavezuje se okrivljeni da plati na ime troškova krivičnog postupka iznos od
30,00 eura, u roku od 15 dana po pravosnažnosti presude, pod prijetnjom
prinudnog izvršenja.
O b r a z l o ž e nj e
Osnovni državni tužilac u Podgorici optužnim predlogom Kt.br.527/13 od
03.06.2013. godine, stavio je na teret okrivljenom R Lj. izvršenje krivičnog
djela lažno prijavljivanje iz čl. 388 st. 4 Krivičnog zakonika, pa je
zastupnik optužbe ostajući pri podnijetom optužnom predlogu u završnoj riječi
predložio da sud okrivljenog oglasi krivim i kazni po zakonu u granicama
propisanim za ovo krivično djelo.
Okrivljeni R Lj. je u svojoj odbrani u predhodnom postupku naveo da je već
nekih 4-5 godina zaposlen u kazinu “C.” na poslovima operatera na automatima.
Kritične noći je po završetku svoje smjene sravnio stanje na automatima i
utvrdio da ima manjak u pazaru u iznosu od nekih 1.200 eura. Odlučio je da
pozove svoga šefa B. i da mu prijavi razbojništvo, kako bi opravdao manjak,
što je i učinio odmah kada je došao kući, pozvao je B. i rekao mu da su ga
napala dva maskirana lica i da su mu oduzeli pazar u iznosu od 1.230 eura. Ne
sjeća se što mu je B. odgovorio, a vjerovatno mu je rekao da pozove policiju.
Policiju je pozvao sa svog mobilnog telefona i prijavio da su ga napala
maskirana lica i da su mu oduzeli pazar u iznosu od 1.230 eura a posle
izvjesnog vremena policajci su ga zamolili da dodje u zgradu policije, gdje je
inspektorima ponovio ono što je prijavio putem telefona a kada je shvatio ono
što je uradio i da je stvar ozbiljna, odlučio je da ispriča istinu, odnosno da
kaže da uopšte nije ni bilo napada njega, niti je iko uzeo novac, već da je
želio na taj način da opravda manjak u pazaru. Pojasnio je da je manjak u
pazaru nastao mjesec ili dva prije ovog događaja, a nastao je zbog toga što je
jednom momku, koji je često dolazio u kazino, ukucavao poene na ruletu, a on
mu nije za to platio. Ovom momku je inače i ranije na isti način kucao poene,
i on mu je uvijek donosio novac naknadno, tako da je isto postupio i
konkretnom prilikom, ne sumnjajući da će donijeti novac, ali on nije donio
novac, niti je više dolazio u kazino. Kako bi pokrio manjak, novac je
pozajmljivao od prijatelja i ubacivao u pazar na kraju smjene, a pošto nije
imao novac da vrati svojim prijateljima dug, opet je uzimao iz pazara, vraćao
dug jednom, a onda zajmio od nekog drugog. Kritičnog dana je bio prinudjen da
vrati pozajmljeni novac pa je na kraju smjene imao manjak, koji nije mogao da
pokrije. Navodi da je kritičnog dana bio u alkoholisanom stanju, jer je toga
dana i nekoliko dana prije toga, često konzumirao alkohol, pošto je dobio
sina, a uz alkohol je konzumirao i tablete, koje inače pije odnosno Bensedin,
Diklofen i Rapten, pa misli da nije bio svjestan što čini. Navodi da je
svjestan koliko je pogriješio, a njegov gazda to nije zaslužio, ukazujući da
ima ženu i dijete, da je podstanar, a u porodici je jedini u radnom odnosu,
tako da od zarade koju ostvaruje u kazinu, izdržava porodicu. Zbog svega toga
mu je mnogo žao što je postupio na ovaj način i iskreno se kaje. Na glavnom
pretresu je priznao da je izvršio krivično djelo stavljeno mu na teret i
priznao svoju krivicu. Ponovio je odbranu datu u predhodnom postupku i dodao
da je u policiji inspektoru na zapisniku ponovio istovjetno sve ono što je
predhodno prijavio putem telefona, te da je kritičnog dana završio svoju
smjenu, završio popis, zatvorio objekat i nakon toga pošao kući. U završnoj
riječi je izrazio žaljenje zbog izvršenog krivičnog djela uz obećanje da se
sigurno više neće ponoviti i ukazao sudu da nikada nije osuđivan te da je
oženjen i ima maloljetno dijete.
Sud je u dokaznom postupku pročitao dva zapisnika Uprave policije PJ
Podgorica, o obavještenju prikupljenom od gradjanina od 12.04.2013. i
13.04.2013.godine, pročitao Potvrdu Uprave policije PJ Podgorica o privremeno
oduzetim predmetima od R. Lj. od 13. 04. 2013. godine, Potvrdu Uprave policije
PJ Podgorica o vraćenim predmetima V.M. od 13. 04. 2013. godine, pročitao
Izvod iz kaznene evidencije Uprave policije PJ Bijelo Polje na ime okrivljenog
R Lj. br.240/13-3134/2 od 18. 06. 2013. godine i po saglasnom predlogu
stranaka pročitao iskaz svjedoka V. D..
Svjedok V. D. je u svom iskazu naveo da je njegov brat V. M. vlasnik i
direktor firme D.O.O. “M.” u okviru kojeg posluju kazino klubovi “C.” i “O.”,
a on je zaposlen u toj firmi. Okrivljeni R Lj. je dugogodišnji radnik navedene
firme, imao je njihovo povjerenje, jer sa njim nijesu imali nikakvih problema
u poslovanju. Poznato mu je da je 12. 04. 2013. godine R. prijavio policiji da
su ga napala dva nepoznata lica i uzela pazar u iznosu od 1.230 eura, a
kasnije je utvrdjeno da ustvari nije bilo nikakvog napada, već da je R. imao
manjak u navedenom iznosu i na taj način je želio da ga prikrije. Prema
njihovoj evidenciji kritičnog dana R je trebao da razduži oko 2.500,00 eura
kase i pazara a službenici policije su njegovom bratu Milanu vratili 1300,00
eura.
U zapisniku o obavještenju prikupljenom od gradjanina Uprave policije PJ
Podgorica br. 285/13 od 12.04.2013. godine konstatovano je da je građanin R
Lj., rođen 28.04.1982. godine, ovlašćenom policijskom službeniku Uprave
policije dao obavještenje da je zaposlen u kazinu “C.” na poslovima operatera
na ruletu, te da su ga dana 12. 04. 2013. godine oko 22,45 časa, pri povratku
sa posla, u trenutku kada je izlazio iz vozila, napala dva maskirana NN lica,
na način što mu je jedno maskirano lice prišlo sa leđa sa pištoljem u ruci i
reklo mu “Daj pare”, dok je drugo NN lice stajalo nedaleko od njega, pa je
odmah ovom licu dao torbicu u kojoj se nalazio novac od pazara u iznosu od oko
1.230 eura, nakon čega su se isti udaljili sa lica mjesta i otišli u
nepoznatom pravcu.
U zapisniku o obavještenju prikupljenom od gradjanina Uprave policije PJ
Podgorica br. 285/13 od 13.04.2013. godine konstatovano je da je građanin R
Lj., rođen 28.04.1982. godine, ovlašćenom policijskom službeniku Uprave
policije dao obavještenje da je sam isplanirao i policiji prijavio da su ga
napala dva NN lica sa pištoljem i oduzeli mu novac od pazara, što je prijavio
i svom šefu B., a razlog što je sve isplanirao i prijavio policiji, je bio
kako bi opravdao minus u kasi u kazinu, koji je prouzrokovao na način što je
na povjerenje ukucavao poene na ruletu jednom momku bez prethodne novčane
uplate, a koji nije vratio dug na ime ukucanih poena, usljed čega je i sam
pozajmljivao novac da nadoknadi napravljeni minus u kasi u iznosu 1230,00
eura. Taj pozajmljeni novac je morao da vrati, pa je sam pokušavo da nadje
način da vrati novac u kasu, za čim je došao na ideju, isplanirao, a zatim
sproveo u djelo naprijed navedeno.
Iz Potvrde Uprave policije PJ Podgorica o privremeno oduzetim predmetima Ku.
br. 285/13 od 13.04.2013 .godine je utvrđeno da je ovlašćeni policijski
službenik od R Lj. oduzeo novac u iznosu 1.300,00 eura.
Iz Potvrde Uprave policije PJ Podgorica Ku. br. 285/2013 od 13. 04.
2013.godine sud je utvrdio da je ovlašćeno službeno lice izvršilo vraćanje
privremeno oduzetih stvari-novca, u iznosu 1.300,00 eura, licu V. M..
Uvidom u Izvod iz kaznene evidencije Uprave policije PJ Bijelo Polje izdatog
na ime okrivljenog R Lj. poslovne oznake br.240/13-3134/2 od 18. 06.
2013.godine, sud je utvrdio da isti nije evidentiran u kaznenoj evidenciji.
Cijeneći sve provedene dokaze pojedinačno i u njihovoj medjusobnoj vezi i
dovodeći ih u vezu sa odbranom okrivljenog, sud je nesumnjivo utvrdio da je
okrivljeni izvršio krivično djelo stavljeno mu na teret, na način, vrijeme i
mjesto kako je to bliže predstavljeno izrekom presude, iz kojih razloga je
okrivljenog oglasio krivim.
Naime, iz zapisnika o obavještenju prikupljenom od gradjanina Uprave policije
PJ Podgorica od 12.04.2013. godine sud je utvrdio da je okrivljeni R Lj.
nadležnom organu Upravi policije PJ Podgorica prijavio da su ga napala dva
maskirana NN lica, tako što mu je jedno maskirano lice prišlo sa leđa sa
pištoljem u ruci i reklo mu “Daj pare”, dok je drugo NN lice stajalo nedaleko
od njega, pa je odmah ovom licu dao torbicu u kojoj se nalazio novac od pazara
u iznosu od oko 1.230 eura. Iz zapisnika o obavještenju pokupljenom od
građanina od 13.04.2013. godine, sud je utvrdio da je sačinjen iste noći,
nakon što je R Lj. prijavio da je nad njim izvršeno krivičnog djelo, a u
zapisniku je konstatovano da je R Lj. sam isplanirao i policiji prijavio da su
ga napala dva NN lica sa pištoljem i oduzeli mu novac od pazara, a razlog što
je sve isplanirao i prijavio policiji, je bio kako bi opravdao minus u kazinu,
gdje je bio zaposlen. Imajući u vidu navedene zapisnike, i dovodeći ih u vezu
sa odbranom okrivljenog u kojoj priznaje da je kritičnog dana, kako bi
opravdao manjak koji je ostvario u kazinu gdje je bio zaposlen, prvo svom
šefu, potom putem telefona Upravi policije PJ Podgorica, a zatim i inspektoru
u Upravi policije PJ Podgorica identično prijavio da je nad njim izvršeno
krivično djelo, pri čemu opis djela dat od strane okrivljenog, odgovara
činjeničnom opisu krivičnog djela razbojništvo za koje se goni po službenoj
dužnosti, pa su se u radnjama okrivljenog nesumnjivo stekli svi elementi bića
krivičnog djela lažno prijavljivanje iz čl.388 st.4 Krivičnog zakonika, jer je
okrivljeni postupajući na naprijed opisni način lažno prijavio da je učinjeno
krivično djelo za koje se goni po službenoj dužnosti, iako je znao da djelo
nije izvršeno.
Okrivljeni je bio svjestan da lažno prijavljuje krivično djelo, koje djelo se
goni po službenoj dužnosti, pa je i pored tog znanja to htio, što znači da je
okrivljeni bio svjestan krivičnog djela i htio njegovo izvršenje, pa se kao
subjektivni elemenat bića pomenutog krivičnog djela u radnjama okrivljenog
manifestuje direktni umišljaj.
Sud je cijenio odbranu okrivljenog u kojoj navodi da je kritičnog dana bio u
alkoholisanom stanju, jer je toga dana i nekoliko dana prije toga, često
konzumirao alkohol, pošto je dobio sina, a uz alkohol je konzumirao i tablete,
koje inače pije odnosno Bensedin, Diklofen i Rapten, pa misli da nije bio
svjestan što čini, pa sud nalazi da prednja odbrana okrivljenog ne utiče na
drugačije presuđenje, niti dovodi u pitanje stanje svijesti okrivljenog, a ovo
imajući u vidu činjenicu, koju okrivljeni sam navodi u svojoj odbrani da je
kritičnog dana, po završetku smjene, završio popis, zatvorio objekat i nakon
toga pošao kući, pri čemu je upravljao vozilom, pa sud nalazi da sve prednje
ne bi mogao da radi da je bio u alkoholisanom stanju, ili pak stanju koje bi
na bilo koji način isključilo ili pak umanjilo njegovu uračunljivost, zbog
čega ga je valjalo oglasiti krivim.
Sud je shodno činjeničnom stanju utvrđenom na glavnom pretresu, precizirao
činjenični opis optužnog akta, na način što je dodao da je okrivljeni pored
toga što je djelo prijavio telefonskim putem, isto ponovio i na zapisniku o
obavještenju prikupljenom od građanina, a što je nesumnjivo utvrđeno kako iz
provedenih dokaza tako i iz odbrane okrivljenog, nalazeći pri tome da ne
prekoračuje optužbu, s obzirom da je opis djela u izreci presude ostao u
granicama onih činjenica i okolnosti na kojima se optužba zasniva, a iz kojih
proizilazi zakonsko obilježje krivičnog djela stavljenog okrivljenom na teret,
pri čemu je sud samo usaglasio činjenični opis u izreci presude sa utvrđenim
činjeničnim stanjem tokom postupka, ostajući pri tome kod istog oblika
krivičnog djela, tako da je dopuna opisa ovog djela ostala u okvirima
zakonskog obilježja krivičnog djela i suštine tog djela iz optužnog akta, pri
čemu je sud imao u vidu da je za predmetno krivično djelo irelevantno u kojoj
formi je prijava podnijeta, da li pisano ili usmeno, ili putem telefona.
Prilikom izbora vrste i visine krivične sankcije sud je u smislu čl. 42
Krivičnog zakonika cijenio sve okolnosti koje utiču na odmjeravanje iste, pa
je od olakšavajućih okolnosti na strani okrivljenog cijenio lične i porodične
prilike, njegovo loše imovno stanje, činjenicu da je otac malodobnog djeteta i
hranilac porodice, ranije dobro ponašanje i s tim u vezi neosuđivanost, što je
sud utvrdio iz izvoda iz kaznene evidencije na ime okrivljenog, ponašanje
nakon izvršenog krivičnog djela i okolnost da je istu noć sam priznao da je
događaj lažno prijavio, te njegovo iskreno kajanje, dok otežavajućih okolnosti
na strani okrivljenog sud nije našao, pa je cijeneći prednje okolnosti,
primjenom čl. 53 i 54 Krivičnog zakonika, okrivljenom izrekao uslovnu osudu
kao u izreci presude, nalazeći da će se i sa prijetnjom izvršenja utvrdjene
kazne zatvora, te provjerom ponašanja okrivljenog u periodu od jedne godine,
na okrivljenog u dovoljnoj mjeri uticati da u buduće ne čini nova krivična
djela, čime će se sa uspjehom ostvariti svrha uslovne osude iz čl. 52
Krivičnog zakonika u okviru opšte svrhe izricanja krivičnih sankcija u smislu
čl. 4 st. 2 Krivičnog zakonika, a prednje na osnovu procjene ličnosti
okrivljenog i uvjerenja suda da nije nužno izricanje efektivne kazne zatvora,
te da se njegovo popravljanje može učiniti i izricanjem uslovne osude.
Shodno čl. 226 u vezi čl. 229 Zakonika o krivičnom postupku okrivljeni je
obavezan da ovom sudu plati na ime paušala, kao dijela troškova krivičnog
postupka, iznos od 30,00 eura, koji iznos je odmjeren shodno dužini trajanja
postupka, složenosti predmeta i imovinskih prilika okrivljenog.
Na osnovu svega izloženog, a shodno čl. 374 Zakonika o krivičnom postupku,
odlučeno je kao u izreci presude.
OSNOVNI SUD U PODGORICI, dana 12. 09. 2013. godine
ZAPISNIČAR:
|
S U D I J A:  
---|---  
Danijela Rajković,s.r.
|
Željka Jovović,s.r.
PRAVNA POUKA:
|
Protiv ove presude dozvoljena je žalba u roku od 8 dana od dana prijema
pismenog otpravka iste, preko ovog suda Višem sudu u Podgorici.
ZTO Danijela Rajković
ZAPISNIČAR:
|
S U D I J A:  
---|---  
Danijela Rajković
|
Željka Jovović
DN-a: Po primjerak presude dostaviti:
- ODT Podgorica,
- Okrivljenom,
- A/a.
Postupljeno dana __
Radnik suda ______