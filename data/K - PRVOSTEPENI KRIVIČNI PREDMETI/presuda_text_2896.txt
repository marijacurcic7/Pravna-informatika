K. br. 16/11
U IME NARODA
        **_OSNOVNI SUD U ŽABLJAKU_** ,  kao prvostepeni krivični, po predsjedniku suda Anđelić Mihailu kao sudiji pojedincu, uz sudjelovanje Šibalić Ikonije kao zapisničara, u krivičnom predmetu protiv okrivljenog A.J. iz V. – P.,  zbog krivičnog djela Nezakoniti ribolov iz čl. 326 st. 1 KZ, po optužnom predlogu ODT iz Pljevalja Kt. br. 295/10 od 28. 10. 2010. godine, nakon održanog usmenog javnog i glavnog pretresa u prisustvu okrivljenog a u odsustvu   ODT iz Pljevalja i  zakonskog zastupnika oštećenog,  dana 24. 03.  2011\. godine donio je  i istog dana javno objavio

P R E S U D U
          Okrivljeni **  A.J., **  od oca H. i majke M. rođene S., rodjen .... godine u P., živi u selu V. – P., JMB ... ,  konobar, državljanin Crne Gore, oženjen, otac jednog maloljetnog djeteta, završio srednju školu, lošeg imovnog stanja, nezaposlen, ranije neosudjivan, ne nalazi se pod istragom za drugo krivično djelo ,

K r i v    j e
        **_Što_** ** _je_**

      dana 17.08.  2010\. godine (utorak) na rijeci T. , u mjestu zv. “Z. V.”, na lijevoj obali rijeke koja pripada opštini Ž., protivno Odluci o obavljanju sportskog ribolova na Biogradskom , Crnom, Vražjem, Skadarskom jezeru i rijeci Tari od 02. 04. 2004. godine, bez ribolovne dozvole, lovio ribu sa ribolovnim priborom – prutom marke “LINEA EFFE”  i mašinom marke “AZURO”, iako je tog dana zabranjen lov,

       \- čime je izvršio krivično djelo nezakoniti ribolov iz čl.326 st. 1 Krivičnog zakonika (KZ)

pa mu sud primjenom navedenog zakonskog propisa i   čl.  4,  5, 13, 15, 32,
36, 42, 52,  53 i  54  KZ i  čl. 199  st.3, čl.202  i čl. 364  Zakonika o
krivičnom postupku  /ZKP-a/  i    z   r   i   č   e, 
USLOVNU OSUDU
        Sa kojom mu  utvrdjuje kaznu zatvora u trajanju od 30 /trideset/ dana  i istovremeno odredjuje da se ova kazna neće izvršiti ako osudjeni u roku od jedne godine ne učini novo krivično djelo.

Okrivljeni je dužan platiti na ime paušala iznos od  55 €, u roku od 15 dana
po pravosnažnosti, dok ostalih troškova  krivičnog postupka nije bilo .  
        Na osnovu člana 66, 67 tačka 7, 75  i čl. 326 st. 4 Krivičnog zakonika prema okrivljenom se izriče

MJERA BEZBJEDNOSTI
           Oduzimanje sredstava za ribolov i to ribolovni prut marke »LINEA EFFE«  i mašinica marke »AZURO« .

O b r a z l o ž e nj e
           ODT iz Pljevalja  optužnim predlogom   Kt. br. 295/10 od 28. 10. 2010. godine   dajući opis radnje izvršenja, pravno je ocijenio da  je okrivljeni A.J.  izvršio krivično djelo  nezakoniti ribolov iz čl. 326 st. 1 KZ  na način,  mjesto i u vrijeme  činjenično bliže opisano izrekom presude. Podneskom od 24. 03.2011. godine obavijestio je sud da zbog  ranije preuzetih obaveza nije u mogućnosti da pristupi na  glavni pretres  i u svemu ostao pri podnijetom optužnom predlogu ,  pa je pretres i održan u njegovom odsustvu shodno čl. 453 st. 1 ZKP-a.  
         Punomoćnik oštećenog nije pristupio na glavni pretres a isti je bio uredno obaviješten, a u predhodnom postupku i na glavnom pretresu prije ukidne odluke  se pridružio krivičnom gonjenju okrivljenog i predložio da se okrivljeni  oglasi krivim i osudi po zakonu te da mu se izreče mjera bezbjednosti oduzimanje ribolovnog pribora, dok imovinsko pravni zahtjev nije ispostavio.   
        Okrivljeni A.J. u predhodnom postupku  i na glavnom pretresu od 19. 11. 2010. godine i  24.03.2011.godine  u potpunosti je priznao  počinjeno krivično djelo i krivicu. Pojasnio je, da je  dana 17. avgusta 2010. godine  sa svojim rođakom A.E. pošao na kampovanje   u kanjon rijeke T.,  da su u mjestu zv. “Z. v.”  on i E. izvadili  ribolovne pribore, zabacili po dvaput ali da ništa nijesu ulovili,  da su kod njih došla dva lovočuvara iz NP “D.”, da je on poznavao lovočura K., dok drugog lovočuvara nije poznavao, da su lovočuvari sačinili zapisnik koji je on potpisao, te konačno da su mu lovočuvari oduzeli ribolovni  pribor koji je njegovo vlasništvo. U završnoj riječi  je ocjenu svoje odgovornosti prepustio sudu.  
        Sud je u dokaznom postupku proveo dokaze: na saglasan predlog stranaka pročitao zapisnike o  saslušanju  svjedoka  K.Lj. od 8. 10. 2010. godine pred istražnim sudijom i iskaz sa zapisnika o glavnom pretresu od  19\. 11. 2010.godine  i N.M. od 8. 10. 2010. godine pred istražnim sudijom i iskaz sa zapisnika o glavnom pretresu od  19\. 11. 2010. godine,  pročitao: zapisnik o izvršnoj kontroli br. 004357 od 17.08. 2010. godine, Odluku o obavljanju sportskog ribolova na Biogradskom, Crnom, Vražjem, Skadarskom jezeru i rijeci Tari br. 01-138 od 02. 04. 2008. godine, te izvršio uvid u izvod iz KE za okrivljenog izdat od UP PJ Pljevlja br. 03.245/10-9674/2 od 28.09. 2010. godine.    
        Iz iskaza svjedoka  K. i N. a koji iskazi imaju svoju podlogu u zapisniku o izvršenoj kontroli nesumnjivo proizilazi, da je okrivljeni 17.08. 2010.godine lovio ribu na rijeci T. u mjestu zv. »Z. v.« na lijevoj obali rijeke koja pripada opštini Ž., te da je to činio bez ribolovne dozvole a pomoću ribolovnog pribora – prut marke »Linea EFFE« i mašine marke »Azuro«, iako je toga dana (utorak) ribolov bio zabranjen a shodno Odluci o obavljanju sportskog ribolova koju je donio Upravni odbor Nacionalni parkovi Crne  Gore od 02.04. 2004. godine, dok je određenim danima u neđelji na tom istom dijelu rijeke T. ribolov bio dozvoljen ali isključivo uz ribolovnu dozvolu, te konačno da se područje B.b., S. d. mosta i pritoke P. a koje područje je obuhvaćeno Naredbom Ministarstva o ribolovnim zabranama, nalazi izvan područja NP »D.« tj. izvan područja  na kojem je okrivljeni zatečen u ribolovu.  Sud je gornje  iskaze prihvatio u cjelosti a posebno u smislu da su na jedan jasan i nesumnjniv način, svaki iz svog ugla posmatranja  opisali  događaj na rijeci na način kako se i desio, pri čemu su takvi iskazi  našli svoju podlogu i u odbrani okrivljenog.  
        Iz izvoda iz KE za okrivljenog proizilazi da okrivljeni ranije nije osuđivan.

Iz zapisnika o izvršenoj kontroli NP »D.« br.   004357 od
17.08. 2010. godine  te Odluke o obavljanju sportskog ribolova na Biogradskom,
Crnom, Vražjem, Skadarskom jezeru i rijeci Tari br. 01-138 od 02. 04. 2008.
godine,  sud je utvrdio, da je dana 17. 08. 2010. godine u  19,40 časova  na
mjestu zv. »Z. V.« sa lijeve obale rijeke T., na području opštine Ž. kojom
teritorijom gazduje NP »D.« imenovani pecao na rijeci van dozvoljenog  dana sa
nizom od tri (muhe)  površinski stil, te da je od A.J. oduzet ribolovni prut
marke  »LINEA EFFE« i mašinica »AZURO«, da imenovani nije imao ništa od ulova
kao i  da je zapisnik potpisao  okrivljeni A. bez ikakvih  primjedi. Nadalje
je sud utvrdio a posebno iz Odluke  - čl.2 da je sportski ribolov dozvoljen
na rijeci T. u granicama NP »D.« na potezu Drugi logor – Most na Đurđevića
Tari,  Žugića Luka – Druga Bijela Vrela i Tepački most – Badnjina stijena, dok
je prema čl. 3 tačka 5  iste predviđeno da je obavljanje sportskog ribilova na
rijeci T. dozvoljeno srijedom, petkom, subotom i neđeljom u periodu od 1. 05
do 1.10. tekuće godine, odnosno odredbom čl. 7 da se sportski ribolov može
vršiti samo na osnovu  dozvole Uprave parka. Sud je u cjelosti prihvatio
gornju ispravu kao i Odluku Uprave NP CG  a sa razloga jer svoju podlogu
nalazi u iskazima saslušanih svjedoka, te   odbrani okrivljenog, odnosno  jer
je gornju Odluku donio nadležni organ NP CG u zakonitoj proceduri.
       Sud je posebno cijenio odbranu okrivljenog, pa je zaključio da je isti u potpunosti  priznao krivicu i počinjeno djelo, a koja odbrana nalazi svoju potpunu podlogu u svim provedenim dokazima, logična je, jasna i nesumnjiva.  
       Na osnovu  priznanja okrivljenog te savjesne i brižljive ocjene provedenih dokaza  u smislu čl. 17 i 360 ZKP-a, sud je na pouzdan način utvrdio činjenično stanje bliže opisano izrekom presude, i to da je okrivljeni dana 17.08.  2010\. godine (utorak) na rijeci T. , u mjestu zv. »Z. V.«, na lijevoj obali rijeke koja pripada opštini Ž., protivno Odluci o obavljanju sportskog ribolova na Biogradskom , Crnom, Vražjem, Skadarskom jezeru i rijeci Tari od 02. 04. 2004. godine, bez ribolovne dozvole, lovio ribu sa ribolovnim priborom – prutom marke »Linea EFFE«  i mašinom marke »Azuro«, iako je tog dana zabranjen lov.  
       Pravnom ocjenom ovako utvrđenog činjeničnog stanja sud nalazi da se u radnji okrivljenog stiču svi zakonski elementi kriv. djela nezakonit ribolov iz čl. 326 st.  1  KZ , koje djelo čini svaki onaj »ko lovi ribu ili druge vodene životinje za vrijeme lovostaja ili u vodama  u kojima je lov zabranjen«.  U konkretnom slučaju radi se o blanketnoj normi a ovo  jer je odredbom čl. 2 Zakona o slatkovodnom ribarstvu (»Sl. list CG« br. 11/07) u tački 11 predviđeno, da je ribolovni zabran dio ribolovne vode u kojem je privremeno ili trajno zabranjen ribolov, dok je tačkom 16 istog člana predviđeno,  da se pod lovostajem podrazumijeva vrijeme u kojem se pojedine vrste riba ne smiju loviti i stavljati u promet. Odredbom čl. 17 istog Zakona predviđeno je  da se  sportsko rekreativnim ribolovom mogu baviti fizička lica koja imaju dozvolu za sportsko rekreativni ribolov. Iz gornjeg proizilazi,  da je korisnik ribljeg fonda dužan da organizuje čuvarsku službu na ribolovnoj vodi (čl. 43 Zakona) te dalje  da ima pravo vremenski i prostorno ograničiti ribolov na području koje obuhvata i mjesto  izvršenog predmetnog krivičnog djela,  odnosno preduzme mjere na očuvanju ribljeg fonda  prema kojima  sva lica koja love ribu su u obavezi da poštuju odluku i način ograničenja ribolova na području  gdje je posebnom odlukom ribolov tačno na određenom mjestu i u određenom vremenskom periodu zabranjen. Okrivljeni je bio svjestan da lovi ribu bez ribolovne dozvole, te svjestan da lovi na mjestu na kojem je bio zabran toga dana (utorak) jer se nije ni pokušao informisati kod čuvarske službe  radi nabavke dozvole iz čega proizilazi da je uprkos takvoj svijesti i voljno preduzeo inkriminisanu radnju, te je djelo učinio sa direktnim umišljajem.   
        Prilikom odlučivanja o vrsti i mjeri krivične sankcije, sud je imao u vidu okolnosti iz čl. 42 KZ, a posebno je cijenio okolnosti koje se tiču ličnosti okrivljenog, a naime da se radi o  mladom  čovjeku,  koji do sada nije osuđivan, ušta se sud uvjerio iz podataka kaznene evidencije, a što je svakako odraz njegovog pozitivnog ponašanja i vladanja u društvu, a cijenio mu je u odsustvu otežavajućih okolnosti kao olakšavajuće okolnosti priznanje i kajanje zbog izvršenog djela,  korektno ponašanje u toku postupka i  loše imovno stanje, te činjenicu da ima obavezu da izdržava suprugu i maloljetno dijete .  
       Imajući u vidu ove razloge, sud je okrivljenom shodno čl.  52, 53 i  54 KZ  izrekao uslovnu osudu, utvrđujući mu kaznu zatvora od 30 dana i istovremeno odredio da se ona neće izvršiti pod uslovom da okrivljeni u roku od  jedne  godine ne učini novo krivično djelo. Po ocjeni suda  ispunjeni su  zakonski uslovi da se okrivljenom utvrđena kazna zatvora odloži, a ovo primjenom čl. 53 KZ, nalazeći da će se  s obzirom na postojanje olakšavajućih okolnosti i imajući u vidu težinu krivičnog djela i sa uslovnom osudom postići svrha kažnjavanja u smislu generalne i specijalne prevencije,  pa da bi izvršenje efektivne  novčane kazne ili zatvorske kazne nepovoljno uticalo na ponašanje okrivljenog i nepovoljno uticalo na materijalnu egzistenciju njegove porodice.  
      Odluku o mjeri bezbjednosti oduzimanje ribolovnog pribora sud je izrekao shodno čl. 326 st. 4 a u vezi sa čl. 66, 67 tačka 7 i 75 Krivičnog zakonika.  
      Okrivljenom je  naloženo  plaćanje paušala  u iznosu od 55 € shodno čl. 199  st 3 ZKP-a a ovo obzirom na trajanje i složenost postupka i imovinske prilike optuženog, dok  ostalih troškova krivičnog postupka nije bilo.

      Sa izloženog odlučeno je kao u izreci.

OSNOVNI SUD U ŽABLJAKU, dana 24. 03. 2011. godin
  **_ZAPISNIČAR                                                                                            PREDSJEDNIK SUDA_**

       Ikonija Šibalić,s.r.
Mihailo Anđelić,s.r. 
PRAVNA POUKA:
Protiv ove presude dozvoljena je žalba u roku od
8 dana po prijemu pismenog otpravka iste, preko
ovog suda Višem sudu Bijelo Polje.  