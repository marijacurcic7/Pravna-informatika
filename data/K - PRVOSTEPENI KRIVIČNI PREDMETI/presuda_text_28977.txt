K.br.27/13
U IME CRNE GORE
OSNOVNI SUD U KOLAŠINU, kao prvostepeni krivični, po predsjedniku suda Popović
Arsenu, kao sudiji pojedincu, uz učešće zapisničara Mrdak Ljiljane, u
krivičnom predmetu protiv okrivljene Đ. S. iz N., zbog krivičnog djela krađa
iz čl.239 st.1 Krivičnog zakonika, postupajući po optužnom predlogu ODT iz
Kolašina Kt.br.28/13 od 07.05.2013.godine, nakon održanog glavnog javnog
pretresa dana 08.10.2013.godine, u prisustvu zamjenika ODT iz Kolašina
Šćepanović Maje, a u odsustvu optužene Đ.S., donio je i javno objavio –
P R E S U D U
Optužena:
Đ. S., JMBG ... od V. i majke S., rođ.G., rođena .....godine u N., sa
prebivalištem u N. - ul. N. O. br....., državljanka Crne Gore, nezaposlena,
razvedena, majka jednog djeteta,završila srednju školu, srednjeg imovnog
stanja, govori crnogorskim jezikom, neosuđivana
K r i v a j e :
Zato što je:
U toku noći 14/15.11.2012.godine u ugostiteljskom objektu "Klisura" u mjestu
Bakovići - Opština Kolašin oduzela tuđu pokretnu stvar u namjeri da njenim
prisvajanjem sebi pribavi protivpravnu imovinsku korist, na način što je
oduzela mobilni telefon marke "Droid XL" IMEI broja .... sa SIM karticom 06...
vlasništvo oštećene P. N., vrijednosti 285,00€ u kom iznosu je sebi pribavila
protivpravnu imovinsku korist
- čime je izvršila krivično djelo krađa iz čl.239 st.1 Krivičnog zakonika.
Pa sud okrivljenoj primjenom citirane zakonske odredbe te  čl.2, 4.st.2,32,
52, 53 i 54 Krivičnog zakonika i čl.229 i 374 ZKP-a i z r i č e -
USLOVNU OSUDU
Kojom optuženoj utvrđuje kaznu zatvora u trajanju od 3 (tri) mjeseci i
istovremeno određuje da se ista neće izvršiti ukoliko optužena u roku od 1
(jedne) godine ne počini novo krivično djelo.
Obavezuje se optužena na plaćenje troškova krivičnog postupka u iznosu od
55,00 €, te na plaćanje sudskog paušala u iznosu od 30,00 € , koje će uplatiti
na žiro račun br.832-196-94, koji se vodi na ime Osnovnog suda Kolašin ,
prednje u roku od 15 dana po pravosnažnosti ove presude pod prijetnjom
prinudnog izvršenja.
Obavezuje se okrivljena Đ. S. da na ime naknade štete oštećenoj P. N.plati
iznos od 285,00€ u roku od 15 dana od dana pravosnažnosti presude.
O b r a z l o ž e nj e
ODT iz Kolašina je optužnim predlogom Kt.br.28/13 od 07.05.2013.godine stavio
na teret optuženoj Đ. S. iz N.da je počinila krivično djelo krađa iz čl.239
st.1 Krivičnog zakonika, na način mjesto i vrijeme činjenično i pravno opisano
izrekom ove presude. Pri podnijetom optužnom predlogu zamjenik ODT iz Kolašina
Šćepanović Maja ostala je do okončanja glavnog pretresa, navodeći u završnoj
riječi da je tokom postupka dokazano da je optužena počinila krivično djelo
koje joj se stavlja na teret sa kojih razloga je predložila da sud optuženu
oglasi krivom i osudi po zakonu.
Glavni pretres je shodno čl.457 ZKP-a održan u odsustvu okrivljene, obzirom na
činjenicu da sud nije bio u mogućnosti da istoj uruči poziv za glavni pretres,
zbog neprijavljivanja sudu promjene adrese. Kako je riječ o skraćenom postupku
, a sve pri činjenici da je okrivljena prethodno dala svoju odbranu pred ODT
Kolašin, te njeno prisustvo nije bilo neophodno.
Okrivljena Đ. S. je u svojoj odbrani datoj pred ODT Kolašin dana
18.04.2013.godine u bitnom navela da je u kafani "Klisura" u mjestu Bakovići
radila kao pjevačica u novembru i decembru mjesecu 2012. godine. Bila je
angažovana od strane V. M. koji je bio gazda lokala. Dok je radila u
predmetnom lokalu tu su još radili i pjevačica po imenu N., konobarica P.N.kao
i muzičar S. L.. Što se tiče nestanka telefona marke "Droid XL" vlasništvo P.
N. istakla je da sa tim nema ništa, jer taj telefon nije uzela. Poznato joj je
da je oštećena prilikom prijave krađe za istu prijavila pjevačicu N.. Tada joj
je oštećena rekla da zajedno treba da odu u policiju da prijave pjevačicu N.
za krađu, što je odbila jer nije bila sigurna da je to N. uradila. Navela je
da posjeduje mobilni telefon marke "Samsung" i da koristi karticu broj 0.....
Tokom 2012 godine nije koristila nijednu drugu karticu,te da je prije pet
godina koristila neku drugu karticu. Nikada na svoje ime nije kupovala karticu
za potrebe bilo koga drugog. Što se tiče listinga komunikacije za navedeni
telefonski aparat navodi da je to nemoguće jer ona nije oduzela telefon
oštećene P.N.. Sobe koje su koristile ona i oštećena P.N. nijesu se mogle
zaključavati sa spolja. Nakon što je nestao telefon N.je tu radila još gotovo
mjesec dana i nikada nije izrazila sumnju da joj je ona oduzela telefon , već
je bila sigurna da je to uradila pjevačica N.. Nikada u tom periodu a ni
kasnije nije koristila karticu nekog drugog broja, sem broja koji je naprijed
navela.
U dokaznom postupku sud je pročitao iskaz svjedoka oštećene P.N.dat pred ODT
Kolašin dana 15.04.2013 godine; pročitao iskaz svjedoka V.M.dat pred ODT
Kolašin dana 26.04.2013 godine; pročitao listing ostvarenog komunikacija za
telefon "Droid" IMEI broja ... pročitao nalaz i mišljenje vještaka finansijske
struke R. P.od 01.05.2013 godine i pročitao izvod iz KE na ima optužene izdat
od Uprave policije CB Nikšić od 13.05.2013 godine.
Svjedok - oštećena P. N.u svom iskazu datom pred ODT Kolašin dana 15.04.2013.
godine navela je da joj je u noći 14/15.11.2013. godine, iz kafe bara
"Klisura" u mjestu Bakovići oduzet mobilni telefon marke "Droid XL" fab.br.
... u kojem se nalazila kartica operatera VIP mreže 060 koji je kasnije
deaktivirala tako da je u momentu nestanka telefona u njemu bila kartica
br.0..... Predmetni telefon kupila je dana 16.08.2012 . godine u Prijepolju o
čemu posjeduje ugovor koji se nalazi u spisima predmeta, a da je lice označeno
kao kupac telefona njena baba. Telefon je kupljen na 24 mjeseca, a u slobodnoj
prodaji taj telefon košta oko 300,00€. U vrijeme otuđenja telefon je bio star
oko tri mjeseca. Telefon joj je oduzet iz sobe u kojoj je boravila, a koja se
nalazila iznad lokala "Klisura". Navela je da su u sobi do njene bile
smještene P.N. i Đ. S.. Soba nije mogla da se zaključa, pa smatra da je neko
iskoristio njenu nepažnju i oduzeo telefon. Pridružila se krivičnom gonjenju
protiv osumnjičene i tražila da joj vrati predmetni telefon ili da joj isplati
novčani iznos u vrijednosti telefona.
Svjedok V.M.u svom iskazu datom pred ODT Kolašin dana 26.04.2013. godine naveo
je da je bio zakupac kafane "Klisura" u mjestu Bakovići, gdje je u periodu
Novembar - decembar 2012 godine kao pjevačica radila Đ.S., a kao konobarica
P.N.. Obje su za to vrijeme bile smještene u sobama iznad lokala i u noći
14/15.11.2012 godine obje djevojke su se nalazile u predmetnom objektu kada mu
je P. N. rekla da joj je iz sobe nestao mobilni telefon, na šta joj je on
rekao da ode do policije i prijavi krađu. Napomenuo je da su djevojke bile
smještene u posebnim sobama koje su se mogle zaključati samo sa unutrašnje
strane.
Iz listinga ostvarenih komunikacija za telefon marke "Droid" IMEI broja
....utvršuje se da je dana 15.11.2012 godine u predmetni telefon aktivirana
SIM kartica .... koja je u vlasništvu okrivljene S.Đ., nakon čega je
ostvarivana komunikacija sa drugim korisnicima.
Iz nalaza i mišljenja vještaka finansijske struke R.P.utvrđeno je da cijena
mobilnog telefona marke "Droid xl" starog tri mjeseca sa SIM karticom iznosi
285,00€.
Iz izvoda iz KE na ime Đ.S., izdatog od strane Uprave Policije PJ Nikšić od
13.05.2013.godine utvrđeno je da imenovana do sada nije osuđivana.
Utvrđujući činjenice i cijeneći navode optužbe, odbrane i sve provedene dokaze
kako pojedinačno tako i u njihovom međusobnom odnosu, sud je našao da je
okrivljena Đ.S.počinila krivično djelo krađa iz čl.239 st.1 Krivičnog zakonika
i to na način što je u toku noći 14/15.11.2012.godine u ugostiteljskom objektu
"Klisura" u mjestu Bakovići - Opština Kolašin oduzela tuđu pokretnu stvar u
namjeri da njenim prisvajanjem sebi pribavi protivpravnu imovinsku korist, na
način što je oduzela mobilni telefon marke "Droid XL" IMEI broja ... sa SIM
karticom 0..... vlasništvo oštećene P. N., vrijednosti 285,00€ u kom iznosu je
sebi pribavila protivpravnu imovinsku korist. Ovakav zaključak sud je temeljio
prevashodno na iskazima svjedoka oštećene P.N. i svjedoka V. M.iz kojih nakon
dovođenja istih u vezu sa listingom ostvarenih komunukacija za telefon "Droid
XL" nedvosmisleno proizilazi da je okrivljena počinila krivično djelo
stavljeno joj na teret. Naime, iz iskaza svjedoka oštećene i svjedoka V. M.
utvrđuje se da je okrivljena radila u ugostiteljskom objektu "Klisura" kao
pjevačica istovremeno kada i oštećena, da su oštećena i okrivljena u noći kada
je nestao mobilni telefon boravile na spratu ugostiteljskog, objekta u
odvojenim sobama koje se nijesu mogle zaključati sa spoljašnje strane što
potvrđuje da je okrivljena imala pristup stvarima oštećene. Sud je imajući u
vidu prednje i listing ostvarenih komunukacija za telefon "Droid XL" iz kojeg
se utvrđuje da je u predmetnom telefonu dana 15.11.2012 godine aktivirana SIM
kartica br .... koja je prema evidenciji OPP registrovana na ime okrivljene
nesumnjivo utvrdio da je okrivljena počinila krivično djelo koje joj se
stavlja na teret.
Sud je cijenio i odbranu okrivljene Đ.S. i istu u potpunosti odbacio sa
razloga što je ista usmjerena na izbjegavanje krivičnopravne odgovornosti jer
je takva odbrana demantovana prije svega iskazima svjedoka i listingom
ostvarenih komunikacija za predmetni telefon.
Iz svih provedenih dokaza i pravnom ocjenom istih sud je utvrdio činjenično
stanje iz kojeg proizilazi da su se u radnjama okrivljene ostvarila sva bitna
obilježja krivičnog djela krađa iz čl.239 st.1 Krivičnog zakonika. Sud je
mišljenja da je psihički odnos okrivljene u odnosu na radnju izvršenja
predmetnog krivičnog djela bio izražen kroz direktni umišljaj, tj. da je
okrivljena znala da oduzimanjem tuđe stvari pribavlja sebi protivpravnu
imovinsku korist i time vrši krivično djelo
Opredjeljujući se za krivičnu sankciju sud je cijenio sve okolnosti od značaja
za individualiaciju iste, a tiču se ličnosti okrivljene i djela stavljenog joj
na teret, pa je od olakšavajućih okolnosti cijenio činjenicu da se radi o
osobi koja do sada nije osuđivana i majci jednog djeteta, dok oteževajućih
okolnosti sud nije našao. Na osnovu prednjeg, a obzirom da su za predmetno
krivično djelo predviđena novčana kazna ili kazna zatvora do tri godine, to je
sud okrivljenoj izrekao uslovnu osudu kojom joj je utvrdio kaznu zatvora u
trajanju od tri mjeseca i istovremeno je uslovio na period provjeravanja od
jedne godine. Po mišljenju suda ova krivična sankcija je adekvatna težini
počinjenog krivičnog djela i njegovim posljedicama i njome će se postići opšta
svrha propisivanja i izricanja krivičnih sankcija iz čl. 5 Krivičnog zakonika
i svrha kako specijalne tako generalne prevencije predvidjenih čl. 32
Krivičnog zakonika .
Shodno čl. 239.st.2. u vezi st.1. ZKP-a, a obzirom na činjenice da je
okrivljeni oglašen krivim , da je oštećena postavila imovinsko pravni zahtjev
i da je u ovom postupku putem vještčenja vještaka finansijske struke utvrđena
vrijednost oduzete stvari tj. nastale štete za oštećenu, sud je dosudio
imovinsko pravni zahtjev oštećenoj čiji iznos je sud utvrdio iz nalaza i
mišljenja vještaka finansijske struke.
Shodno čl.229 ZKP-a sud je obavezao okrivljenu na plaćanje troškova krivičnog
postupka u iznosu od 55,00 € a koji troškovi se odnose na nalaz i mišljenje
vještaka finansijske struke , te na plaćanje sudskog paušala u iznosu od 30,00
€ koji je srazmjeran dužini trajanja i složenosti postupka i imovinskim
prilikama okrivljene.
Na osnovu svega izloženog a shodno čl.374 ZKP-a odlučeno je kao u izreci
presude.
OSNOVNI SUD U KOPLAŠINU,
Dana, 08.10.2013.godine
Zapisničar, PREDSJEDNIK SUDA,
Mrdak Ljiljana s.r. Popović Arsen s.r.
PRAVNA POUKA: protiv ove presude dozvoljena je žalba u roku od 8. Dana od dana
prijema pismenog otpravka. Presuda se podnosi Višem sudu u Bijelom Polju a
preko ovog suda.