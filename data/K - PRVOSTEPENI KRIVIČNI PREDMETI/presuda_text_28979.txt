Posl.br. K. 85/12
U I M E CRNE GORE
OSNOVNI SUD U CETINJU, kao prvostepeni krivični, po sudiji Ćupić Mariji, kao
sudiji pojedincu, uz namještenika suda Aleksandre Martinović, kao zapisničara,
u krivičnom predmetu okrivljenog M.P. iz Cetinja, zbog krivičnog djela
ugrožavanje sigurnosti iz člana 168. Stav 1. Krivičnog zakonika po Optužnom
predlogu Osnovnog državnog tužioca u Cetinju, Kt.br. 114/11 od 09. 04. 2012.
godine, nakon održanog glavnog i javnog pretresa dana 04. 07. 2013. godine u
prisustvu savjetnika ODT u Cetinju Đ. M. branioca okrivljenog  J. D. adv. iz
Cetinja,u odsustvu okrivljenog donio je dana 09.07.2013. godine i javno
objavio, ovu
P R E S U D U
Okrivljeni: M.P. od oca P. i majke S. rođene K.  rođen ..... godine u Cetinju,
gdje i prebiva, selo .... državljanin Crne Gore, privatnik, oženjen, otac
dvoje djece, pismen, sa završenom srednjom školom, srednjeg imovnog stanja,
osuđivan: Presudom Višeg suda u Podgorici K. br. 86/2004 od 11. 01. 2005.
godine zbog krivičnog djela ubistvo u pokušaju iz člana 143. U vezi člana 20.
KZ RCG, na kaznu zatvora u trajanju od 2 (dvije) godine, zbog krivičnog djela
nedozvoljeno državnje oružja i eksplozivnih materija iz člana 403. Stav 1.
KZ-a na kaznu zatvora u trajanju od 45 (četrdeset pet) dana,
Na osnovu čl. 373. tačka 2. ZKP-a se
OSLOBADJA OD OPTUŽBE
Da je:
Dana 13. maja 2011. Godine, oko 09,00 časova, u ugostiteljskom objektu
benzinske pumpe, locirane u mjestu zv. „Očinići“ bb, opština Cetinje,
prijetnjom da će napasti na život i tijelo oštećenog K. D. iz Cetinja, ugrozio
njegovu sigurnost, na način što je oštećenom, koji se nalazio u društvu sa K.
P. iz Budve, povišenim tonom uputio prijetnju sadržine: „mršte iz kafane,
zaklat ću te, došao si mi pred oči krvniče“, što je kod oštećenog K. D.
izazvalo osjećaj straha i ugroženosti za njegov život i tijelo,
-čime bi izvršio krivično djelo ugrožavanje sigurnosti iz člana 168. stav 1. Krivičnog zakonika
Troškovi krivičnog postupka padaju na teret budžetskih sredstava suda.
O b r a z l o ž e nj e
ODT u Cetinju podnio je optužni predlog Kt.br. 114/11 od 09.04. 2012. godine
protiv okrivljenog M.P.iz Cetinja zbog krivičnog djela ugrožavanje sigurnosti
iz člana 168. Stav 1. Krivičnog zakonika. U završnoj riječi na glavnom
pretresu zastupnik optužbe je istakao da ostaje pri podnijetom optužnom
predlogu i predložio sudu da okrivljenog oglasi krivim i osudi .
Okrivljeni M.P. je u svojoj odbrani naveo da je dana 13. 05. 2011. godine oko
09.00 časova došao na svoj plac koji je lociran u mjestu Očinići i udaljen je
oko 50-tak metara od benzinske pumpe. Otišao je na kafu u restoran koji se
nalazi u sklopu objekta ove pumpe gdje inače svako jutro pije kafu pošto živi
u Budvi. Kada je ušao u restoran vidio je da za jednim od stolova sjede njegov
sestrić D. K. i izvjesni P. čije prezime mu nije poznato. Tom prilikom na
udaljenosti nekih 5 metara od njih uputio je P. riječi sadržine „Ne mogu da
vjerujem P. da ste došli meni pred nos jutros da pijete kafu ovđe i da si mi
doveo toga maloga da mi ni ovđe kafu ne date popiti na miru, zato vas molim
izađite iz kafane“. Nakon toga vratio se unazad i kod vrata koja se nalaze na
suprotnoj strani restorana izašao i otišao u pravcu svog placa. Napomenuo je
da toga jutra nije uputio nikakve riječi osim ovih koje je naveo, niti je imao
namjeru da dođe u bilo kakav sukob ili konflikt sa istim, a na što sve i
ukazuje i njegov izlazak iz restorana kako bi spriječio nastupanje mogućih
problema. Takođe je predložio sudu da u svojsvu svjedoka pozove J. S. koji je
inače konobar u ovom restoranu i koji je bio na lice mjesta kada je on ove
riječi uputio P. jer sa sigurnošću tvrdi da će on u potpunosti potvrditi ovu
njegovu priču. Nijesu tačni navodi optužnog akta da je počinio krivično djelo
koje mu je stavljeno na teret i ne prihvata ni krivicu ni krivično pravnu
odgovornost za isto. Smatra da se u konkretnom slučaju radi o montaži ,obzirom
da se on pojavljuje kao predstavnik oštećene porodice pred Višim sudom u
Podgorici gdje se sudi oštećenom K. D. zbog ubistva njegovog oca. Siguran je
da je događaj mogao i čuti i vidjeti S. J. konobar koji je bio na udaljenosti
na oko od metar do dva metra jer je bio sa druge strane šanka, a po njegovom
mišljenju J.B. koji je pzvan za svjedoka nije mogao čuti riječi koje je
izgovorio toga dana jer se nalazi u svojoj kancelariji koja je udaljena nekih
od 5 do 7 metara. Misli da su J. da izađe iz kancelarije podstakla njegova
glasna priča, odnosno riječi "ne mogu da vjerujem da su došli ovdje da baš
piju kafu", a on inače svako jutro ide na tu benzinsku pumpu, jer drži auto
plac koji se nalazi na udaljenosti 30 metara od benzinske pumpe. K. D. je
određeno da može da boravi u Ulcinju gdje mu je postavljen staraoc, a nije
imao dozvolu od Višeg suda za dolazak na Cetinje. Nezna kada je D. došao jer
ih je zatekao unutra, a smatra da je otišao sa P. Vidio je da je nakon riječi
„ajmo odavde“ uputio se prema vratima i ušao u vozilo K. P. nakon čega je
izašao i K. P. koji inače nije njegov bližnji rođak, a K. P.  je viđao često
jer isti dolazi na benzinsku pumpu i sa njim je imao vrlo lijep odnos. Inače
na Benzinskoj pumpi postoji video nadzor.
Branilac okrivljenog je predložio sudu da okrivljenog oslobodi optužbe jer
nije počinio krivično djelo koje mu je stavljeno na teret.
Radi razrješenja ove krivičnopravne stvari, sud je u dokaznom postupku na
glavnom pretresu proveo sledeće dokaze: saslušao oštećenog K. D. saslušao
svjedoke K. P. S. J. J. B. pročitao dopis Jugopetrola AD Kotor od 03. 06.
2013. godine, pročitao izvještaj Uprave policije Ispostave Cetinje broj
02-245-5018 od 29. 12. 2011. godine iz Kaznene evidencije za okrivljenog M. P.
Iz iskaza oštećenog K. D. proizilazi da je M.P.prijavio iz razloga što se
osjetio ugroženim i u tom trenutku se tako osjećao i to je jedini razlog što
ga je prijavio i napadnut je bio u tom trenutku. Zahtijeva da se to više ne
dešava. Prilikom tog napada osjećao je strah i ugroženost da će se desiti
nešto i da će biti ugrožen. Kritične prilike M.P. mu je uputio prijetnju
sadržine „izlazite iz kafane došli mi tu pred oči krvniče“ ,a sve je to
govorio vičući. Inače ne poznaje S. J. iz Cetinja tako da se nije mogao
izjasniti da li je isti prisustvovao ovom događaju. Nije se pridružio
krivičnom gonjenju protiv okrivljenog i nije postavio imovinskopravni
zahtjev.Izjašnjavajući se na pitanje da li je prije ovoga i nakon ovog
događaja imajući u obzir njihovu porodičnu situaciju osjećao zazor možda malo
i strah od okrivljenog M.P. izjavio je da izbjegava svaki susret sa svojim
ujacima jer je bila ružna tragedija pa eto da kaže da osjeća strah da će se
nešto ružno desiti. Sem tog osjećaja P. ni prije ni poslije ovog događaja nije
učinio neki gest ,nešto rekao ili bilo što drugo, što bi bilo prijetnja
.Izjašnjavajući se pitanje da li mu je P. M. ikada rekao da će ga zaklati,
oštećeni je izjavio da se sada ne sjeća da mu je rekao te riječi, ali da ima u
njegovom ranijem iskazu što mu je rekao.
Iz iskaza svjedoka K. P. proizilazi da je dana 13. 05. 2011. godine u
jutarnjim časovima oko 08. 30 časova zajedno sa svojim rođakom D. K. krenuo
svojim vozilom iz pravca Budve u pravcu Cetinja radi završavanja svojih
privanih poslova. Negdje oko 09.00 časova došli su na Benzinsku pumpu u mjesto
Očiniči sa namjerom da u restoranu koji se nalazi u sklopu benzinske pumpe,
popiju kafu i ušli su u ovaj restoran, sjeli za jedan od stolova i naručili
piće i nakon nekoliko minuta D. je primijetio da u ovaj restoran ulazi M.P. i
to mu kazao. Ulazivši u ovaj objekat M.P. se sa udaljenosti nekih dva metra
uputio prema njima, upućujući riječi sadržine „Mrš te napolje, izađite iz
kafane“, zatim se obraćajući direktno njemu „ti si doveo ovoga krvnika ovđe“ i
opet ponavljao da izađu iz kafane, i sa pulta koji se nalazio u ovom objektu
uhvatio neki predmet, da ih gađa, obzirom na to da je osjetio da je taj
predmet lagan, bacio ga je nazad na pult. Nakon toga D. je ustao, izašao kroz
vrata koja se automatski otvaraju i krenuo u pravcu vozila koje su oni ispred
ovog restorana parkirali i njemu je kazao da izađe iz ovog objekta, ali on to
nije uradio jer nije bio platio kafu koju su pili. Takođe, za svo ovo vrijeme
dok je M.  upućivao njima ove riječi oni mu nijesu odgovarali, niti na bilo
koji drugi način reagovali. U trenutku dok je plaćao piće koje su pili iz
kancelarije je izašao čovjek koji je zakupac ovog objekta, misli da se zove
„B.“ i počeo da mu se izvinjava zbog ovog događaja. U međuvremenu je vidio da
M.P. izlazi na vrata, a on je plativši piće izašao jer se uplašio za sigurnost
kako za svoju tako i za D. Moli sud da ukoliko je to moguće obezbijedi to da
se M.P. ne pojavljuje u njegovoj blizini barem na distanci od 50 metara jer
smatra da je on opasan čovjek. Dodao je i to da je toga dana M.P., obzirom na
to da preko puta ove Benzinske pumpe posjeduje poslovni prostor – auto plac,
vidio njih dvojicu kako ulaze, došao sa namjerom da kupi nešto u ovom objektu,
već čisto iz namjere da izazove neki konflikt između njih. Takođe, predložio
je da sud omogući i to da se M.P. više ne pojavljuje u blizini K. D. jer je on
mlad čovjek. Što se tiče sadržaja prijetnji nije se mogao precizno izjasniti,
ali zna da je imao priliku da ih gađa sa nekim predmetom koji se nalazio na
pultu, ali je vidio da je to lak predmet i isti vratio na svoje mjesto. Koliko
se sjeća toga dana ih je isti tjerao da izađu iz toga lokala i sjeća se da mu
je kazao da je on namjerno doveo K. D. u ovaj lokal. Takođe je tom prilikom
kazao da je on doveo njegovog krvnika iz razloga što je K. D. ubio njegovog
oca, pa smatra iz tog razloga da je M.P. bio iritiran toga dana. Događaju je
prisustvovao jedan momak, to jeste konobar u ovom lokalu ,ali mu nije poznato
njegovu ime i prezime, ali je u potpunosti mogao da čuje sve što je M.P.
uputio njemu i K. D. Smatra da je čitav ovaj događaj mogao čuti zakupac ovog
lokala J. B. koji je i ako je bio u kancelariji mogao sve čuti iz razloga što
su vrata od iste bila otvorena, a isti je odmah izašao kada je čuo viku.
Smatra da je M.P. od ranije poznat sudu što je pucao na njegovog poslovnog
partnera i tom prilikom ga ranio, a neko vrijeme nakon toga na rutinskoj
kontorli policija mu je pronašla pištolj u autu i smatra da je on naoružan
čitavo vrijeme. Nije siguran da li je M.P. kritičnom prilikom uputio prijetnju
sadržine „mršte iz kafane, zaklaću te ,došao si mi pred oči“ njemu ili D. ili
pak obojici jer su bili zajedno u društvu. Tog dana je osjetio strah i
ugroženost kako za sebe tako i za D. iz razloga što nije znao da li je M.P.
toga dana bio naoružan. Još jednom je pojasnio da se ne može sjetiti sadržaja
riječi koje je konkretnom prilikom uputio okrviljeni M.P. oštećenom K. D. kao
i njemu, dakle obojici. Smatrao je da je isti htio da ih ubije, jer nije tu
obavio bilo kakav posao, međutim napustili su lokal i nakon ovoga nije bilo,
bilo kakvog kontakta sa M. Ni on ni D. nijesu progovorili niti jednu jedinu
riječ, niti ga izazvali da ih bilo čime napada, već je D. rekao „striko ajmo“.
Smatrao je da će ih M.P. ubiti jer je isti došao sa stavom, kada je ušao počeo
je da ih psuje, viče, izlazite napolje vi ste mi krvnici i nezna još koje
riječi. Prijetećim riječima je ušao i htio je da ih gađa nekim predmetom, ali
kada je vidio da se radi lakom predmetu vratio ga je nazad, ali isti nije
govorio da će ubiti, ali misli da o svemu postoji vidio zapis. Događaju su
bili prisutni konobar i vlasnik pumpe J.B. Jedan od razloga zbog kojeg se
uplašio je njegovo saznanje da je M. već na nekoga pucao pa nije ništa
prijatno govorilo o susretu sa njim. Kada je vidio da M.P. ulazi i prilazi
pumpi nije mu bilo neugodno jer je smatrao da ima da obavi neki posao, ali
kada je počeo da prilazi i da viče bilo mu je jako neugodno. Konobar je bio na
udaljenosti od 2 do 3 metra, a M. se primakao na udaljenosti na neka 3 do 4
metra, zaustavio se, ali nije prilazio bliže. D. je prvi izašao iz kafane kada
je M. vikao i gestikulirao rukama, tj malo je stao i onda je izašao. Nezna da
je M. kada je uzeo predmet podigao ruku da bi zamahnuo, ali istoga niko nije u
tome sprečavao, a inače sa M. ranije nije imao sukoba, srijetali su se i imali
su uljudno i pristojno javljanje. Nezna da li je D. bilo određeno
starateljstvo u Ulcinju. Takođe mu je poznato da M. ima auto plac preko puta
pumpe, a plac i benzinsku stanicu dijeli magistrala. Toga jutra nijesu došli
sa nikakvom namjerom da iritiraju bilo koga jer je benzinska pumpa javno
mjesto.
Iz iskaza svjedoka S. J. proizilazi da je dana 13. 05. 2011. Godine bio u
objektu Benzinske pumpe koji je lociran u mjstu Očinići u sklopu kojeg postoji
kafeterija u čijem sklopu je i prodavnica u kojoj je inače radio kao konobar.
Kao i svakog drugog dana tako i toga dana usluživao je goste koji su bili u
ovom objketu, među kojima su toga dana bila i dva lica za koja misli da se
prezivaju K. to jeste jedan stariji čovjek i jedan mladić. U jednom trenutku
iz prodavnice je M.P. se obratio ovom starijem čovjeku i uputio riječi
sadržine „je li moguće da si ga doveo ovđe meni ispred nosa kada znaš da mi je
on ubio oca“. Nakon nekoliko minuta bez bilo kakvih prepirki i verbalnih
konflikata mladić je ustao i krenuo prema izlazu iz kafeterije, a nakon toga i
ovaj stariji čovjek. Ubrzo zatim i M. je napustio ovaj lokal. Ponovio je da se
toga dana nije desilo ništa neobično i nešto što bi ukazivalo na to da je bilo
bilo kakve verbalne ili fizičke svađe između ovih lica. Sem navedenih riječi
čuo je i riječi da izađu napolje, da on tu zarađuje hleb, a da mu ga je doveo
tu ispred nosa, i nijedne druge riječi. M. je vikao, a da li je gestakulirao
rukama to nezna. Nije vidio da se M. mašio za neki predmet, ali nije bilo bilo
kakvog gađanja. M. svakodnevno dolazi po nekoliko puta na benzinsku pumpu. U
trenutku događaja u prostoriji nije bio niko sem njih četvorica, a on je bio
za šank kada se to dešavalo, tj. 5 do 6 metara od P. i nije se moglo desiti iz
te pozicije da P. nešto uradi ili da kaže, a da on to ne vidi ili ne čuje, a
postoji i video zapis. D. je prvi napustio lokal, a stariji gospodin je ostao
da plati, a zatim je napustio lokal.
Iz iskaza svjedoka J. B. proizilazi da se dana 13. 05. 2011. godine, oko 09,00
časova nalazio na svom radnom mjestu na benzinskoj pumpi Očinići, tačnije u
svojoj kancelariji. U jednom trenutku je začuo graju u restoranu koji je u
sklopu objekta. Izašao je iz kancelarije i otišao u pradavnicu i vidio
M.P.kako ide prema izlazu iz prodavnice i upućuje riječi D.ili Ki sledeće
sadržine „došli ste mi ispred kuće, a ubili ste mi oca“. Posle toga je ušao u
restoran, a M. je izašao iz prodavnice na drugom izlazu. Ponovio je da se toga
dana nalazio u kancelariji koja se nalazi u odvojenom dijelu od kafane i da je
kada je čuo graju izašao iz kancelarije i u tom trenutku se sreo sa M. P. koji
je grajući izašao na izlaz iz prodavnice, ali tom prilikom nije čuo da je M.P.
izgorovio gore navedene prijetnje, ali obzirom na to da je bio zatečen grajom
u kafani nije obraćao pažnju na sadržinu riječi koje je tom prilikom izgovorio
M.P., a ovom događaju je prisustvovao S. J. jer je on u kafani radio kao
konobar. Lokal je prvi napustio D. dok je K. P. ostao da plati račun i istom
se izvinuo što je došlo do nesporazuma na mjestu za koje je odgovoran. Naveo
je da je samo čuo galamu, a nije mogao razaznati glasove u trenutku dok se
nalazio unutar kancelarije. Takođe nije čuo da je M.P. nekom rekao zaklaću te
,jer u kancelariji nije mogau čuti da li su upućene riječi sadržine zaklaću
te, a u prolazu nije čuo da su upućene. Kada je P. prošao pored njega bio je
uzrujan, ali zbog čega on to nezna.
Iz dopisa Jugopetrola AD Kotor od 03. 06. 2013. godine proizilazi da isti
nijesu u mogućnosti da dostave sudu video zapis za pomenuti dan iz tehničkih
razloga. Kapacitet video servera na benzinskoj stanici je 1 Terabajt, što
znači da se može skladištiti samo određena količina podataka. U zavisnoti od
broja kamera, rezolucije kamera, broja snimljenih pokreta zavisi i popunjenost
Hard diska na serveru. Kada se popuni hard disk na video serveru, sledeći
naredni snimak briše najstariji postojeći snimak i tako neprekidno. Na ovaj
način postojeći snimci se poslije određenog vremena brišu, a njihovo mjesto
zauzimaju novi snimci. Maksimalni kapacitet na njihovim benzinskim stanicama
je od 15 do 30 dana u zavisnosti od veličine benzinsk stanice.
Iz izvještaja Uprave policije - Ispostave Cetinje broj 02-245-5018 od 29. 12.
2011. godine iz Kaznene evidencije za okrivljenog M.P.proizilazi da je isti
osuđivan: Presudom Višeg suda u Podgorici K. br. 86/2004 od 11. 01. 2005.
Godine zbog krivičnog djela ubistvo u pokušaju iz člana 143. U vezi člana 20.
KZ RCG, na kaznu zatvora u trajanju od 2 (dvije) godine, zbog krivičnog djela
nedozvoljeno državnje oružja i eksplozivnih materija iz člana 403. Stav 1.
KZ-a na kaznu zatvora u trajanju od 45 (četrdeset pet) dana.
Cijeneći rezultate cjelokupnog postupka, ovaj sud nalazi da u postupku nije
dokazano da je okrivljeni M.P. izvršio krivično djelo ugrožavanje sigurnosti
iz čl. 168. stav 1. Krivičnog zakonika.
Naime, optužnim predlogom Kt. br.114/11 od 09.04.2012. godine, stavljeno je na
teret okrivljenom M. P. u da je dana13. maja 2011. Godine, oko 09,00 časova, u
ugostiteljskom objektu benzinske pumpe, locirane u mjestu zv. „Očinići“ bb,
opština Cetinje, prijetnjom da će napasti na život i tijelo oštećenog K. D. iz
Cetinja, ugrozio njegovu sigurnost, na način što je oštećenom, koji se nalazio
u društvu sa K. P. iz Budve, povišenim tonom uputio prijetnju sadržine: „mršte
iz kafane, zaklat ću te, došao si mi pred oči krvniče“, što je kod oštećenog
K. D. izazvalo osjećaj straha i ugroženosti za njegov život i tijelo.
Okrivljeni u svojoj odbrani tokom čitavog postupka je izrazio mišljenje da
nije izvršio krivično djelo koje mu je stavljeno na teret,te samim tim negirao
svoju krivicu za isto.
Isti je objašnjavajući konkretni dogadjaj naveo da je zaista navedenog dana u
naznačenom vremenskom intervalu uputio riječi sledeće sadržine„Ne mogu da
vjerujem P. da ste došli meni pred nos jutros da pijete kafu ovđe i da si mi
doveo toga maloga da mi ni ovđe kafu ne date popiti na miru, zato vas molim
izađite iz kafane“,kojom prilikom nije prijetio ,već mu se obratio na prednje
iznijeti način zbog već pojašnjenih porodičnih prilika .
Oštećeni K. D. nije se sa preciznošću mogao izjasniti o sadržaju riječi koje
mu je uputio okrivljeni konkretnom prilikom ,sem onog što je naveo „izlazite
iz kafane ,došli mi tu pred oči krvniče“ ,koje je okrivljeni govorio vičući.
Isti nije potvrdio navode iskaza svjedoka K. P. iznijete u prethodnom dijelu
postupka koji je istakao "Nijesam siguran da li je M.P. kritičnom prilikom
uputio prijetnju sadržine mršte iz kafane, zaklaću te ,došao si mi pred oči“
meni ili D. ili pak obojici jer smo bili zajedno u društvu",već je pojasnio
izjašnjavajući se pitanje da li mu je P. M. ikada rekao da će ga zaklati, da
se sada ne sjeća da mu je rekao te riječi, ali da ima u njegovom ranijem
iskazu što mu je okrivljeni rekao.
Ni sam svjedok K. P. na glavnom pretresu se nije mogao sjetiti sadržaja riječi
koje je konkretnom prilikom uputio okrviljeni M.P. oštećenom K. D. kao i
njemu, dakle obojici.
Svjedoci S. J. i J. B. su ostali pri stavu da konkretnom prilikom nijesu čuli
da je okrivljeni oštećenom predmetnom prilikom uputio riječi sadržine "mršte
iz kafane,zaklat ću te,došao si mi pred oči krvniče",štaviše,svjedok S. J. je
izričit u navodima da sa udaljenosti na kojoj je bio od okrivljenog isti niti
je mogao što ni izgovoriti ,ni uraditi,a da on to ne čuje i vidi,dok je
svjedok J. B. je takođe naveo da za vrijeme dok je on bio prisutan ,okrivljeni
M. nije oštećenom uputio riječi inkriminisane sadržine.
Sud je imao u vidu i iskaz oštećenog da je od upućenih riječi od strane
okrivljenog konkretnom prilikom osjetio strah i ugroženost .
Naime,nesporno je da se krivično djelo ugrožavanje sigurnosti sastoji u
upotrebi prijetnje da će se napasti na život ili tijelo nekog lica ili njemu
bliskog lica čime se ugrožava sigurnost tog lica ,odn.da je posledica
krivičnog djela ugrožena sigurnost pasivnog subjekta koja se manifestuje u
njegovom osjećaju nesigurnosti,to jeste da se posledica odredjuje subjektivno
i nije potrebno da je sigurnost i objektivno ugrožena .
Takodje je nesporno da ako pasivni subjekt prijetnju nije shvatio ozbiljno ovo
krivično djelo neće postojati ,kao i da krivično djelo se može učiniti samo sa
umišljajem koji mora biti upravljen na ugrožavanje sigurnosti pasivnog
subjekta.
Medjutim,u konkretnom slučaju sem tvrdnji oštećenog da mu je okrivljeni uputio
riječi od kojih je osjetio strah i ugroženost drugih dokaza koji bi potvrdili
tezu optužbe da je okrivljeni počinio krivično djelo nema .
Dokazni postupak je samo dokazao da je navedenom prilikom zaista došlo do
obraćanja okrivljenog oštećenom i svjedoku K. P. Ali sud nije na osnovu
provedenog mogao zaključiti što je bio sadržaj tog razgovora,jer nasuprot
tvrdnji oštećenog,okrivljeni sa druge strane decidno negira da je konkretnom
prilikom uputio bilo kakve prijetnje okrivljenom ,jer njegovo obraćanje nije
bilo usmjereno na bilo kakvo ugrožavanje sigurnosti oštećenog,kako je to isti
tvrdio.Isto tako iskaz svjedoka K. P. sud nije mogao prihvatiti kao polazni
osnov za utvrđivanje krivice i krivičnopravne odgovornosti okrivljenog M.P.za
krivično djelo koje mu je stavljeno na teret, tim prije što je ovaj svjedok
mijenjao svoj iskaz,a isti je u suprotnosti sa iskazima svjedoka S. J. i J. B.
koji su po mišljenju suda objektivno svjedočili u datoj krivičnopravnoj
stvari.
Dakle,kod ovakvog činjeničnog stanja sud nije mogao izvesti zaključak da je do
izvršenja djela zaista došlo,odn. da je prilikom obavljenog razgovora
okrivljeni zaista uputio predmetnu prijetnju oštećenom ,(sadržine koja je
navedena optužbom) tj.da se obratio sa namjerom da prijeti ,niti sa ciljem
izazivaja straha,te ugrožavanja sigurnosti oštećenog ,sa umišljajem, pa samim
tim ni da je sigurnost istog zaista ugrožena .
Sud je našao da ostali provedeni dokazi nijesu od uticaja na drugačije
presuđenje ,te ih nije posebno analizirao.
Kod ovako utvrdjenog činjeničnog stanja ,tj.imajući u vidu da u konkretnom
slučaju ni jednim dokazom na pouzdan način nije utvrđeno da je okrivljeni M.P.
počinio krivično djelo ugrožavanje sigurnosti iz čl.168.st.1.Krivičnog
zakonika u vrijeme ,mjesto i na način kako je istom bilo stavljeno na teret
optužbom ODT-a, tj.smatrajući da nije dokazano da je okr.počinio krivično
djelo koje mu je stavljeno na teret optužbom,odn.da ne postoje dokazi čije bi
provođenje rezultiralo donošenjem drugačije odluke o krivici
okrivljenog,(drugih svjedoka koji bi svjedočili u predmetnoj krivičnopravnoj
stvari nema,a iz dopisa Jugopetrola AD Kotor proističe da nijesu u mogućnosti
da dostave video zapis za navedeni dan, obzirom da se postojeći snimci poslije
određenog vremena brišu ,a njihovo mjesto zauzimaju novi snimci),te posebno
imajući u vidu odredbu iz čl.3.st.3.Zakonika o krivičnom postupku da sumnja o
postojanju činjenica koja čine obilježje krivičnog djela sud rješava na način
koji je povoljniji za okrivljenog (in dubio pro reo), tj. uzimajući u obzir
pravno relevantne činjenice i okolnosti na koje je sud naprijed ukazao
savjesnom i brižljivom ocjenom svih provedenih dokaza pojedinačno i u svojoj
ukupnosti sud je našao da u konačnom nije dokazana krivica okrivljenog, pa je
izveo jasan pravni zaključak da istog valja osloboditi optužbe shodno čl. 373.
tač.2. ZKP-a.
Troškovi krivičnog postupka shodno čl.230.ZKP-a padaju na teret budžetskih
sredstava suda , a isti se odnose na troškove koje je okrivljeni imao za
angažovanje branioca i o istim će biti donijeto posebno rješenje .
Na temelju izloženog shodno citiranim zakonskim odredbama valjalo je odlučiti
kao u izreci.
OSNOVNI SUD U CETINJU
Dana 09. 07. 2013. godine
Zapisničar, S u d i j a,
Martinović Aleksandra Marija Ćupić
PRAVNA POUKA:
Protiv ove presude može se
izjaviti žalba u roku od 8 dana
od dana prijema Višem sudu
u Podgorici,a preko ovog suda.