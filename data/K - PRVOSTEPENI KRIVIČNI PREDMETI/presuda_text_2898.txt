K.br. 20/11
U IME NARODA
        OSNOVNI SUD U ŽABLJAKU, kao prvostepeni krivični  po predsjedniku suda Anđelić Mihailu kao sudiji pojedincu, uz sudjelovanje  Šibalić Ikonija  kao zapisničara u krivičnom predmetu protiv okrivljenog B.M. iz P. – Ž., zbog krivičnog djela Uvreda  iz čl. 195 st. 1 KZ , po privatnoj krivičnoj tužbi privatnog tužioca B.N. iz Ž.,   nakon usmenog javnog i glavnog pretresa održanog 29. 03. 2011. godine, u prisustvu privatnog tužioca i okrivljenog, donio je i istog dana  javno objavio

P R E S U D U
         Okrivljeni B.M., od oca M. i majke V. rođene Ž., rođen u P. – Ž. ... godine, JMB ... sa prebivalištem u selu P. - opština Ž., državljanin Crne Gore, penzioner i bavi se poljoprivredom, visina penzije 170 €, pismen sa završenim stolarskim zanatom,  oženjen, ranije osuđivan i to:  presudom Opštinskog suda u Pljevljima  K. br. 384/67 od 1.10. 1967. godine  zbog kriv. djela iz čl. 292 b KZ , tri mjeseca zatvora uslovno za jednu godinu, presuda brisana rješenjem  Opštinskog suda u Pljevljima od 10. 12. 1969. godine, te dalje osuđivan  presudom Osnovnog suda u Žabljaku K. br. 29/99 od 20. 07. 1999. godine  zbog kriv. djela iz čl. 138 st. 1 KZ RCG na novčanu kaznu u iznosu od 1000,00 dinara, protiv njega se ne vodi postupak za  drugo krivično djelo

K r i v     j e
Što je
        dana  15\. 02. 2011. godine, oko 15,30 časova u mjestu zv. P. – Opština Ž., bez ikakvog  valjanog razloga uputio privatnom tužiocu  B.N. uvredljive riječi » lopove, lopove« a u momentu kada se sa privatnim tužiocem nalazio u društvu K.D., a koje riječi su škodile časti i ugledu privatnog tužiioca .  
      \- čime je izvršio krivično djelo Uvreda iz čl. 195 st. 1 Krivičnog zakonika (KZ),

      pa ga sud primjenom navedenog zakonskog propisa i čl. 4,5, 13. 15, 32, 39,42,45 i 46 st. 1 tačka 7 KZ  i čl. 202 i 364 Zakonika o krivičnom potupku (ZKP-a)

O S U DJ U J E
      Na novčanu kaznu u iznosu od 600 (šestotina) € koju je okrivljeni dužan platiti u roku od 3(tri) mjeseca od pravosnažnosti presude što ako ne uradi ista će mu se zamijeniti kaznom zatvora  tako što će se za svakih započetih 25 € novčane kazne računati  kao jedan dan zatvora.

     Okrivljeni  je dužan platiti  privatnom tužiocu troškove krivičnog postupka u iznosu od 62 € u roku od 15 dana po pravosnažnosti presude pod prijetnjom prinudnog izvršenja, dok se oslobađa plaćanja paušala.

O b r a z l o ž e nj e
      Privatni tužitelj B.N. iz Ž., u privatnoj krivičnoj tužbi od 17. 03. 2011. godine  dajući opis radnje izvršenja djela  pravno je ocijenio da je okrivljeni  počinio krivično djelo uvreda iz čl. 195 st. 1 KZ, na način mjesto i u vrijeme  bliže opisano izrekom presude, pri čemu je na glavnom pretresu precizirao privatnu tužbu u  pogledu vremena i mjesta izvršenja krivičnog djela, pri čemu je ostao i u završnoj riječi i predložio  da se okrivljeni  oglasi krivim i osudi po zakonu.  Troškove postupka je tražio i to na ime takse na tužbu i odluku u iznosu od 50 € kao i na ime  troškova prevoza svjedoku  iznos od 12 €.  
      Okrivljeni  u svojoj odbrani  ne priznaje krivicu i počinjeno krivično djelo, i u bitnom je istakao , da je netačno sve ono što je privatni tužilac iznio u tužbi i na pretresu.  Pojasnio je,  da je tačno  da je  dana 15. 02. 2011. godine bio u mjestu P.  i da je  na udaljenosti od oko 200 metara vidio  privatnog tužioca, da je on – okrivljeni  u to vrijeme  obavljao neke poslove vezane za stoku, da  kritične prilike tužiocu nije  uputio bilo kakvu uvredljivu riječ. Posebno je istakao  da ima veoma velikih problema sa govorom što i sud može primijetiti, da mu je  glas  dosta promukao jer je imao  operativne zahvate  prije nekolike godine tj. radio je  dvije operacije u grlu i veoma teško uspostavlja komunikaciju i sa svojom užom porodicom, a još više je otežana komunikacija  na otvorenom prostoru. Istakao je da je sa privatnim tužiocem već  desetak godina  u lošim odnosima i da  ne zbore,  da je  i od ranije znao za neke radnje privatnog tužioca koje nije odobravao a koje su se odnosile na sječu  tj. obaranje stabala u njegovoj  privatnoj šumi   zv. P., sječu živaca – tankih stabala i slično, da  zbog njihovih  rođačkih odnosa nije htio da ide po sudu a da su ga  i ljudi sjetovali  kao i njegova familija da  ga ne prijavljuje  za sve što mu je  privatni tužilac činio. Dodao je  da  smatra  da je privatni tužilac  svjedoka  koga je   predložio nagovorio  da potvrdi  riječi iz tužbe,  a tog čovjeka inače niti zna niti poznaje, da se   ne može  sjetiti da li je kritičnog dana  kada je zatvarao ovce  u mjestu P., pored samoga puta bio  ko u blizini, da obzirom na njegove  glasovne sposobnosti  nema šanse da  ga   razumije neko  ko je u njegovoj  najneposrednijoj blizini a kamo li na udaljenosti  od oko 200 metara, te konačno  smatra da je  privatni tužilac u svojoj tužbi sve  izmislio  da bi mu naudio a  da ima saznanja  da je  privatni tužilac govorio  » da će ga mlatnuti « i to njega  i N.B.  i da je  shvatio  veoma ozbiljno da će ga ubiti. Na kraju je dodao da smatra   da je predloženi svjedok nagovoren  i da je spreman da se sa njim pogleda u oči i da  svjedok  pred njim  ponovi da li je  te prilike uputio  gornje uvredljive riječi  privatnom tužiocu. U završnoj riječi je predlažio da ga sud oslobodi od optužbe.  
     Sud je provjeravajući osnovanost navoda privatne tužbe i odbranu okrivljenog  na glavnom pretresu u dokaznom postupku proveo dokaze: saslušao privatnog tužioca B.N. u svojstvu svjedoka, saslušao svjedoka K.D., izvršio suočenje svjedoka K.D. i okrivljenog, te izvršio uvid u izvod iz KE za okrilvjenog  izdat od Ispostave policije Žabljak  br. 245/11-570/1 od 23. 03. 2011. godine.  
     Iz iskaza privatnog tužioca saslušanog u svojstvu svjedoka proizilazi,   da  se  15.02. 2011. godine ,  nešto oko 15,30 časova, nalazio  u mjestu P. – opština Ž. u društvu sa K.D. inače zaposlenim u ugostiteljskom objektu »R.«, da je sa sobom  nosio motornu testeru, da su se njih dvojica  kretali  putem, da je  na udaljenosti nešto oko 200 metara  jasno  uočio okrivljenog B.M. koji je bio kod ovaca,  da je u  jednom momentu  bez ikakvog razloga i povoda okrivljeni  mu se obratio riječima »lopove lopove, đe si krenuo«, da je  nakon toga on malo zastao sa K., da mu se K.  obratio riječima  »šta ovo znači«, da  mu se on tada požalio da mu se  B.M. u više navrata ovako obraćao i da ga je  u više navrata vrijeđao a da za to nema nikakvog razloga. Pojasnio je da ga je  M. i ranije vrijeđao  i na ulici  i kada je bio u društvu i na raznim mjestima, da to  više  ne može da trpi i moli  sud  da M. stavi do znanja da tako  ne može prema njemu  da se ponaša.  Istakao je  da  sve ono  što je okrivljeni danas u odbrani rekao  i što je pominjao neke navodno nezakonite radnje  privatnog tužioca, nije istina, da  sa B.M.  već duži niz godina ima određene imovinske sporove i da sve što je  okrivljeni  rekao za privatnog tužioca je izmišljeno  i nije tačno a da će  svjedok K.  najbolje potvrditi  da mu  je  kritične prilike   M. uputio uvredljive riječi »lopove, lopove« i to veoma glasno a što bi osim  njih dvojice  mogao još neko čuti a da li ga je čuo  ne zna,  da je on –privatni tužilac  na njegove uvrede odgovorio riječima »samo ti nastavi« i da su on i svjedok  K.  otišli u mjesto zv. P. da prevrnu  neke trupce koji su inače bili njegovi i koje je obrađivao a koji su mu preko   nadležnog lica iz  ŠIK-a regularno doznačeni. Posebno je dodao  da ne želi da se svađa sa okrivljenim ali ne želi ni da trpi njegove uvrede, da  ne želi sa njim ni da se pomiri jer mu je ovo ko zna koji put da ga bez razloga vrijeđa, da je  rekao  svojoj porodici da mu okrivljeni  ni na grob ne dođe, da preko toga  ne može    preći jer se ovim narušava njegovo  dostojanstvo i čast.  Na kraju je istakao da se može da zakune u sve svoje što ima, da sve ovo što je  danas pred sudom izgovorio je čista istina i da nijednu riječ nije dodao niti izmislio.  
        Iz iskaza svjedoka K.D. proizilazi, da je u februaru mjesecu 2011. godine bio  zaposlen  na poslovima održavanja u ugostiteljskom objektu »R.« u Ž., da ga je  15\. 02. 2011. godine, pozvao  B.N. da mu pomogne  obaviti neke poslove vezano za trupce – drvenu građu koja se nalazila na mjestu P.,  da je  N. bio ponio motornu testeru i da su njih  dvojica  pošli putem  prema P., da se na jednom brdu  u blizini neke štale nalazio B.M., da je okrivljeni bio okrenut u njihovom pravcu i ne isključuje mogućnost da je udaljenost između njih  vazdušne linije mogla biti i do 100 metara, da je u jednom momentu jasno čuo da je B.M. koga inače poznaje i sa kojim  je  u korektnim odnosima, u jednom momentu veoma glasno  uputio riječi uvrede u pravcu njih  dvojice  i izgovorio je riječi » lopove, lopove đe si krenuo« , da je  to   mogao čuti i još neko da se    nalazio u neposrednoj blizini  jer je bilo veoma glasno  i razgovijetno. Posebno je dodao da je to njemu bilo neobično  i pretpostavio je  da je to upućeno N. pa je upitao N.  »šta ovo znači« a N. je samo odgovorio  B.M. »samo ti nastavi« i on je  iz toga zaključio da možda između njih dvojice postoje neke nesuglasice jer je bilo očigledno da  M. ove riječi nije uputio njemu – svjedoku već samo N., da se zbog ovog neprijatno osjećao i on  i N. ali nije imao posebne volje da N. dalje pita šta to postoji između njega i okrivljenog M., da je siguran da u tom momentu u njihovoj  blizini nije vidio nijedno drugo lice kome je M. mogao uputiti riječi »lopove« i to najmanje dva puta osim što ih je uputio N., da su nakon ovoga on i N.  nastavili putem prema P. da završe posao zbog koga su bili  krenuli.  
        Sud je u potpunosti prihvatio gornje iskaze kao jasne, logičane i istinite  i uzeo ih u podlogu svoje odluke iako im je okrivljeni  prigovorio a ovo  tim prije jer se i privatni tužilac i svjedok na jedan veoma ubjedljiv način izjašnjavaju o događaju koji se desio, pri čemu se njihovi iskazi o bitnim činjenicama i okolnostima  prožimaju i dopunjuju.  Sud je ove iskaze upravo prihvatio kao istinite  cijeneći da su objektivni i da jedan sa drugim nijesu bili u svemu identični, jer su ih oni u pojedinim detaljima saopštavali na način kako su sami procijenili okolnosti ili uočavali pojave,  a ovo se posebno odnosi na vizuelnu procjenu udaljenosti  okrivljenog od privatnog tužioca, posao koji je obavljao okrivljeni u momentu kada se obraćao privatnom tužiocu i sl.,  pri čemu svoju ubjedljivost u iskazima oba   lica saslušana u svojstvu svjedoka dodatno potkrepljuju i zakletvama.  Dovođenjem  iskaza svjedoka K. u vezu sa odbranom okrivljenog,  sud posebno ukazuje na okolnost, da je svjedok K.  bio kritičnog događaja  u korektnim  odnosima sa okrivljenim,  te da nije imao nijednog valjanog  razloga, niti motiva  da događaj na sudu  opiše na način kako se on nije desio,  naprotiv ovaj svjedok je na ubjedljiv i koncizan način istinito prikazao događaj i učesnike u njemu.  
        Iz suočenja  okrivljenog i svjedoka K. jasno proizilazi da su oni ostali  pri svojim iskazima  a po načinu  držanja, jasnoći iznijetih tvrdnji, sigurnosti u iste, te ubjedljivosti, sud zaključuje da je vjerodostojniji iskaz svjedoka K. od iskaza okivljenog.  
        Iz izvoda iz KE za okrivljenog, sud je utvrdio da je  ranije osuđivan  i to: presudom Opštinskog suda u Pljevljima  K. br. 384/67 od 1.10. 1967. godine  zbog kriv. djela iz čl. 292 b KZ , tri mjeseca zatvora uslovno za jednu godinu, koja odluka je brisana, te dalje osuđivan  presudom Osnovnog suda u Žabljaku K. br. 29/99 od 20. 07. 1999. godine  zbog kriv. djela iz čl. 138 st. 1 KZ RCG na novčanu kaznu u iznosu od 1000,00 dinara.  
        Sud je posebno cijenio odbranu okrivljenog, pa je zaključio,  da okrivljeni  nije priznao krivicu i počinjeno krivično djelo. Naime, odbrana okrivljenog je potpuno nelogična, konfuzna i kontradiktorna i sračunata na izbjegavanje krivične odgovornosti  a posebno pri činjenici, jer je u suprotnosti sa iskazima privatnog tužioca i svjedoka K. . Činjenica je da su okrivljeni  i privatni tužilac i od ranije u lošim odnosima, te dalje, da okrivljeni iznosi činjenice vezane za navodno nezakonite radnje privatnog tužioca u ranijim događajima, sa posebnim osvrtom na činjenicu,  da je privatni tužilac vršio nezakonite radnje u privatnoj šumi okrivljenog, pa u okolnostima kada okrivljeni ne spori da je kritične prilike vidio privatog tužioca  a koji je nesumnjivo u rukama nosio motornu testeru za obradu drveta, što potvrđuju u svojim iskazima i privatni tužilac i svjedok K., onda je nesumnjivo, da treba vjerovati privatnom tužiocu  i svjedoku a vezano za činjenice, u kojim okolnostima i  koje je riječi kritične prilike okrivljeni uputio privatnom tužiocu, jer to proizilazi i iz logičkog zaključivanja da je okrivljeni i na glavnom pretresu za privatnog tužioca iznosio ozbiljne optužbe u vezi sječe stabala u privatnoj šumi.

Na osnovu savjesne i brižljive ocjene provedenih dokaza a cijeneći sve u
smislu čl. 17 i 360 ZKP-a  sud je na pouzdan način zaključio, da je okrivljeni
dana  15. 02. 2011. godine, oko 15,30 časova u mjestu zv. P. – Opština Ž.,
bez ikakvog valjanog razloga uputio privatnom tužiocu  B.N. uvredljive riječi
» lopove, lopove đe si krenuo« a u momentu kada se sa privatnim tužiocem
nalazio u društvu K.D., a koje riječi su škodile časti i ugledu privatnog
tužioca .
            Pravnom ocjenom gore utvrđenog činjeničnog stanja, sud nalazi da se u radnji okrivljenog stiču svi bitni elementi krivičnog djela uvrede iz čl. 195 st. 1 KZ , koje djelo čini svaki onaj »ko uvrijedi drugog«. Sud pod uvredom podrazumijeva izjavu kojom se omalovažava čast i ugled jednog lica tj. u najširem smislu uvreda je svaki napad na čast i ugled pri čemu je čast skup nematerijalnih vrijednosti  koje ima svaki čovjek kao član određene zajednice, a ugled skup vrijednosti  koje ima i uživa jedno lice u društvu. Nesumnjivo je, da su  izgovorene riječi od strane okrivljenog bile u pravcu omalovažavanja i potcjenjivanja privatnog  tužioca a posebno u okolnostima što su izgovorene na veoma glasan način  i u prisustvu trećeg lica.  Okrivljeni  je u svojim radnjama ispoljio upornost  i svijest o zabranjenosti djela a ispoljava i volju da zabranjena posledica nastupi, jer  uvredljive riječi izgovara  i u prisustvu svjedoka tj. trećeg lica (K.), a koje okolnosti sigurno otežavaju   položaj privatnog tužioca u ovoj situaciji, imajući u vidu kako objektivno shvatanje i običaje sredine u kojoj stranke žive, tako i subjektivni doživljaj pasivnog subjekta u vezi sa izgovorenim riječima.  Dakle, okrivljeni svojom radnjom jasno izražava teško nepoštovanje prema privatnom tužiocu,  ukazujući na jedan grub i neprimjeren način na nepoštenje privatnog tužioca, iz čega sud  dalje  zaključuje, da  zabranjeno djelo okrivljeni  vrši sa direktnim umišljajem, zašto je krivično pravno odgovorna i oglašen krivom.
            Oglašavajući okrivljenog  krivim sud mu  je izrekao novčanu kaznu u iznosu od 600€ (šeststotina), pa je pri određivanju visine iste imao u vidu stepen krivice i druge okolnosti iz čl. 42 st. 1 i 2 KZ ,  te je od olakšavajućih okolnosti koje je uzeo kao osobito olakšavajuće,  uzeo da je okrivljeni  lice staro preko 70 godina, da je porodičan čovjek, da je sa privatni tužiocem rođak i komšija, dok mu kao   otežavajuću okolnosti  nije cijenio raniju osuđivanost obzirom da je od zadnje osude prošao dug vremenski period tj. preko deset goidina.  Ocjenom gornjih okolnosti a posebno imajući u vidu imovinske prilike okrivljenog,  tj.  da redovno ima penzijsko primanje u iznosu  od oko 170 €, te da se kao dopunskim zanimanjem bavi i poljoprivredom od koje ima evidentne koristi, sud mu je nakon što je predhodno ublažio kaznu  shodno čl. 46 st. 1 tačka 7 KZ  izrekao novčanu kaznu u iznosu od 600 (šeststotina) € sa mogućnošću da istu plati u roku od 3 mjeseca,  pri ocjeni da će izrečena kazna  biti pogodna da se ostvari svrha kažnjavanja.
            Sud je obavezao okrivljenog  da privatnom tužiocu   u roku od 15 dana po pravosnažnosti presude, plati  troškove krivičnog postupka u iznosu od 62 €, koji troškovi se odnose na  taksa na tužbu i odluku u iznosu od 50€ i troškovi za prevoz svjedoka K. od N. do Ž. i obratno u ukupnom iznosu od 12 € (autobuske karte) radi pristupa na glavni pretres od 29.03.2011. godine,  što čini dosuđeni iznos troškova shodno čl. 202 ZKP-a,  dok ga je oslobodio plaćanja paušala  a ovo imajući u vidu kratko trajanje i složenost postupka odnosno imovno stanje  okrivljenog shodno čl. 199 st. 3 ZKP-a,
            Sa izloženog odlučeno je kao u izreci.  
       OSNOVNI SUD U ŽABLJAKU, dana 29. 03. 2011. godine.


      ZAPISNIČAR,                                                                                      PREDSJEDNIK SUDA,  
      IkonijaŠibalić ,s.r.                                                                                     Mihailo Anđelić,s.r.

PRAVNA POUKA:
Protiv ove odluke dozvoljena je žalba u roku od
8 dana po prijemu pismenog otpravka iste preko
ovog suda Višem sudu Bijelo Polje.  