K. Br.   25/11
U IME NARODA
        OSNOVNI SUD U ŽABLJAKU, kao prvostepeni krivični po predsjedniku suda Anđelić Mihailu kao sudiji pojedincu, uz sudjelovanje Šibalić Ikonije kao zapisničara,  u krivičnom predmetu protiv okrivljenog  K. N.  iz Ž., zbog  kriv.  djela uvreda iz čl. 195 st. 1 KZ, po privatnoj krivičnoj tužbi privatnog tužioca  V. R.  iz  Ž. podnijetoj 8.04. 2011. godine,  nakon  usmenog, javnog i glavnog pretresa održanog 26. 04. 2011. godine u prisustvu privatnog  tužioca i okrivljenog, donio je  a dana 27. 04. 2011.godine  javno objavio

P R E S U D U
        Okrivljeni K.N. zv. B.  iz Ž.,  od oca P. i majke J. rođene A., rođen  ... godine u V., JMB **...** , sa prebivalištem u Ž., državljanin Crne Gore, poljoprivrednik,  završio srednju ugostiteljsku školu, srednjeg imovnog stanja,  oženjen – otac petoro maloljetno djece, vojsku služio, vodi se u VE u Žabljaku,   ranije neosuđivan, protiv njega se ne vodi postupak za   drugo krivično djelo

K r i v   j e
Što je
Dana 04. 04. 2011. godine oko 20 časova u mjestu V., u prostorijama O. D. na
zboru građana MZ  K.-P. K., bez ikakvog valjanog razloga  uputio privatnom
tužiocu riječi »pičko, jebem te u vilice«, a koje riječi su štetile časti i
ugledu privatnog tužioca,
            -  čime je izvršio krivično djelo  uvreda iz čl. 195 st. 2  u vezi st. 1 Krivičnog zakonika  /KZ /,
pa ga sud primjenom navedenog zakonskog propisa i čl. 4, 5, 13. 15, 32, 39,
42, 45 i 46 st. 1 tačka 7 KZ  i čl. 199,  202 i 364 Zakonika o krivičnom
potupku (ZKP-a)  
O S U Đ U J E
         Na novčanu kaznu u iznosu od 600 € (šestotina eura) koju je okrivljeni  dužan platiti u roku od 3 (tri) mjeseca od pravosnažnosti presude što ako ne uradi ista će mu se zamijeniti kaznom zatvora tako što će se svakih započetih 25 €  novčane kazne računati kao jedan dan zatvora.

        Okrivljeni je dužan platiti privatnom tužiocu troškove krivičnog postupka u iznosu od 50 €  kao i  Osnovnom sudu Žabljak na ime paušala 55 €, a sve gornje u roku od 15 dana po pravosnažnosti presude pod prijetnjom prinudnog izvršenja.

O b r a z l o ž e n j e
        Privatni tužitelj V.R.  iz Ž., u privatnoj krivičnoj tužbi od 08. 04. 2011. godine  dajući opis radnje izvršenja djela  pravno je ocijenio da je okrivljeni  počinio krivično djelo uvreda iz čl. 195 st. 1 KZ, na način mjesto i u vrijeme  bliže opisano izrekom presude, pri čemu je i na glavnom pretresu  ostao a u završnoj riječi  predložio  da se okrivljeni  oglasi krivim i osudi po zakonu.  Troškove postupka je tražio.  
       Okrivljeni je  u svojoj odbrani   priznao  krivicu i počinjeno krivično djelo i u bitnom  istakao,  da je  u večernjim časovima 04. 04. 2011. godine oko 20 časova bio prisutan  na zboru građana MZ K. –P. K. u prostorijama omladinskog doma u mjestu V., da je na zboru   bilo prisutno nešto oko tridesetak ljudi a među njima je bio prisutan i privatni tužilac V. R. . Dalje je naveo,  da su na zboru raspravljali o nekim važnim temama između ostalog i o pitanju vodosnadbijevanja,  da mu je privatni tužilac V.R. uputio veoma uvredljive riječi koje  su bile u smislu  da   je  on -  okrivljeni  došljak,  što nije tačno jer  on živi na imanju svoga oca i da se bavi poljoprivredom a najviše stočarstvom, da drži ovce i sa svojom porodicom od toga živi.  Pojasnio je,  da je riječi privatnog tužioca  »odakle si ti doselio, prekinuću ti vodu« shvatio kao uvredu, da mu je i ranije  nestajala voda, da mu je poznata činjenica  da V. radi u komunalnom preduzeću i   smatra da mu V. nije prekidao ranije vodu iako je sada pred svima jasno rekao  da će mu prekinuti vodu. Istakao je, da on već 3 -4 godine ima jedan privremeni priključak i da problem oko sadbijevanja vode  nije riješen zbog neriješenih imovinsko pravnih  odnosa. Konačno je istakao, da priznaje da je na  riječi privatnog tužioca  da je došljak i da će mu prekinuti vodu odgovorio riječima » pičko, jebem te u vilice« i te  je riječi jasno uputio privatnom tužiocu, da je to učinio  jer  je  bio iznerviran i jer ga je  prije nego što  ih je izgovorio V. u više navrata i pljuvao. Posebno je dodao,  da mu  je  iskreno žao što je   gornje riječi izgovorio i uputio V.,  sa kojim inače nema nikakvih dodirnih tačaka, da mu je krivo što je  ovo uradio  zbog  familije privatnog tužioca  sa kojom je  u korektnim odnosima. U završnoj riječi je  ocjenu svoje odgovornosti prepuštio sudu.  
         Sud je provjeravajući osnovanost navoda privatne tužbe i odbranu okrivljenog  na glavnom pretresu u dokaznom postupku proveo dokaze: saslušao  svjedoke : K.K. – K., A.M. i K.V.  te izvršio uvid u izvod iz KE za okrivljenog  izdat od Ispostave policije Žabljak  br. 245/11-767/1 od 13. 04. 2011. godine. Sud nije provodio dokaz saslušanjem svjedoka G.Đ. zbog odustanka privatnog tužioca  od ovog predloga sa čime se saglasio i okrivljeni a ovo obzirom na utvrđeno činjenično stanje.  
         Iz iskaza svjedoka K.K.– K.  proizilazi, da je bio  prisutan na sjednici MZ u V. u prostorijama omladinskog doma  04\. 04. 2011. godine oko 20 časova,  da je bilo prisutno  nešto oko 30  ljudi a među njima  su bili i V.R. i K.N., da se  raspravljalo  o vodovodu i načinu korišćenja istog,  da je u  jednom momentu u raspravi V.R. obraćajući se K.N. istom rekao »odakle si ti doselio i sa kakvim načinom, ja sam ti dao vodu pa ću ti je i prekinuti«, da je on – svjedok u tom trenutku  sjedio na stolici pored V., da je  V. nešto kasnije pljuckao ali nije pljuvao u pravcu K. . Dodao je,  da je  bila velika gužva i da je  bilo  još izgovorenih riječi ali da on  nije čuo da je K.N. upućivao uvredljive riječi V. . Pojasnio je,  da mu je poznato  da se K. bavi poljoprivredom – stočarstvom i da ima kuću i drži stoku na imanju  koje je nekad pripadalo njegovom ocu  a što je  čuo iz priče  starih ljudi – mještana.  
        Iz iskaza svjedok A.M. proizilazi, da je bio prisutan na zboru MZ  04\. 04. 2011. godine u večernjim časovima,  u mjestu V., da je  bio  zapisničar i da je na tom zboru  bilo  prisutno oko tridesetak mještana, da je bila rasprava vezana za korišćenje vodovoda. Istakao je,  da je u jednom momentu  došlo do malo žučnije rasprave, da je V.  sjedio na jednom kraju sale a K. na drugom kraju na udaljenost oko 15 metara, da je  V.  u jednom momentu pored toga što je diskutovao i pljunuo ispred sebe, da  svjedok nije shvatio da je privatni tužilac pljunuo u pravcu K., da je K.  uputio  V. riječi  »pičko, jebem te u vilice«,  da ne može da tvrdi da  je K. kritične prilike imao namjeru da se i fizički obračuna sa V. ali zna da je bila velika gužva. Posebno je dodao  da je  inače u dobrim odnosima i sa privatnim tužiocem i sa okrivljenim i da mu je veoma  neprijatno što  se  pojavio u ulozi svjedoka.  
        Iz iskaza svjedoka  K.V. proizilazi,  da je bio prisutan na zboru MZ u V. 04. 04. 2011. godine  u prostorijama Doma, da se raspravljalo  o vodovodu, da je na zboru bilo  prisutno oko 30 ljudi, da su  bili  prisutni i V. i K. i da se  raspravljalo  o pitanjima korišćenja vodovoda,  da su na neka pitanja i komentare neki mještani reagovali bučnije,  da se ne može  sjetiti svake izgovorene riječi privatnog tužioca i okrivljenog ali se  sjeća  da je V. u jednom momentu obraćajući se K. rekao »odakle  si ti doselio i na čijem si zemljištu« ili nešto u tom smislu, da se  sjeća  da je V. jednom pljunuo ispred sebe ali  ne može da tvrdi  da li je to pljuvanje bilo upućeno prema K. jer se stvorila velika gungula, da je K. tom prilikom  rekao V.  »pičko,  jebem te u vilice« , da  fizičkog kontakta između  K. i V.  nije bilo a da je htio K. je u jednom momentu mogao udariti V.. Posebno je dodao,  da je udaljenost između V. i K.  bila možda nekih  10 do 15 metara a između njih dvojice bio je veći broj ljudi koji  su skočili da smire situaciju, te da je svjedok u korektnim odnosima i sa privatnim tužiocem i sa okrivljenim.  
        Sud je u potpunosti prihvatio gornje iskaze kao jasne, logičane i istinite  i uzeo ih u podlogu svoje odluke iako im je privatni tužilac  djelimično prigovorio a ovo  tim prije jer se svjedoci  na jedan veoma ubjedljiv način izjašnjavaju o događaju koji se desio, pri čemu se njihovi iskazi o bitnim činjenicama i okolnostima  prožimaju i dopunjuju.  Naime, svjedoci su bili ubjedljivi i nijesu imali posebnog razloga  da  neistinito prikažu događaj jer  su sa obje stranke, privatnim tužiocem i okrivljenim  u korektnim odnosima a privatni tužilac ih  je čak predložio  u privatnoj tužbi  kao svjedoke u dokaznom postupku, dok okrivljeni  nije imao  primjedbi na njihov iskaz.   Prihvatajući  gornje iskaze  sud je posebno cijenio i okolnost  da iskazi ovih svjedoka nijesu bili u svemu ni identični, jer su ih oni u pojedinim detaljima saopštavali na način kako su sami procijenili okolnosti ili uočavali pojave,  a ovo se posebno odnosi na vizuelnu procjenu udaljenosti  okrivljenog od privatnog tužioca, opažanje mjesta na kojem su se nalazile stranke, te konačno, sud je dopuštio mogućnost da svjedok  K. star 70 godina  i slabije čuje  a posebno u okolnostima kada se radilo o prisustvu većeg broja ljudi  i stvorenoj  gužvi  odnosno galami prilikom razmatranja pitanja od životne važnosti za mještane toga kraja.  
        Iz izvoda iz KE za okrivljenog, sud je utvrdio da  ranije nije  osuđivan..

Sud je posebno cijenio odbranu okrivljenog, pa je zaključio da je isti u
potpunosti  priznao krivicu i počinjeno djelo, a koja odbrana nalazi svoju
potpunu podlogu u svim provedenim dokazima, logična je, jasna i nesumnjiva.
Međutim, sud nije u cjelosti prihvatio navode okrivljenog ukoliko se radilo o
tome šta ga je navelo, odnosno, šta je bio razlog  takvog obraćanja
okrivljenog prema  privatnom tužiocu. Ovo tim prije,  jer i sam okrivljeni
priznaje a i opšte je poznata stvar da je privatni tužilac  gornjem zboru
prisustvovao kao predstavnik JP  za stambeno komunalnu djelatnost koja se bavi
između ostalih poslova i vodosnadbijevanjem, te dalje, nije se mogao izvesti
pouzdan zaključak iz provedenih dokaza, da je u okolnostima, kada su se
privatni tužilac i okrivljeni  jedan od drugog nalazili  na udaljenosti od
petnaestak metara a da je između njih bio veći broj ljudi,  da je dakle u
takvim okolnostima privatni tužilac pljuvao u pravcu  okrivljenog, odnosno da
ga je vrijeđao, čime bi ga iritirao, da mu ovaj uzvrati uvredljivim riječima.
Takva konstrukcija okrivljenog je neobjektivna, jer takve činjenice nije
potvrdio nijedan svjedok,  te dalje,  nelogično je, da pod pretpostavkom i da
je privatni tužilac zaprijetio  kako će prekinuti vodu okrivljenom, dakle ni u
tom slučaju se ne bi radilo o uvredi privatnog tužioca. Međutim, određene
riječi izgovorene od strane privatnog tužioca u smislu  odakle je okrivljeni
došao,  mogle su imati uticaja na reakciju okrivljenog prema privatnom
tužiocu,  ali svakako ne na način da okrivljeni na to uzvrati njemu
inkriminisanim riječima.
Na osnovu  priznanja okrivljenog te savjesne i brižljive ocjene provedenih
dokaza a cijeneći sve u smislu čl. 17 i 360 ZKP-a  sud je na pouzdan način
zaključio, da je okrivljeni dana dana 04. 04. 2011. godine oko 20 časova u
mjestu V., u prostorijama Omladinskog doma na zboru građana MZ K.-P. K. bez
ikakvog valjanog razloga uputio privatnom tužiocu riječi »pičko, jebem te u
vilice«, a koje riječi su štetile časti i ugledu privatnog tužioca.
            Pravnom ocjenom gore utvrđenog činjeničnog stanja, sud nalazi da se u radnji okrivljenog stiču svi bitni elementi krivičnog djela uvrede iz čl. 195 st. 2 u vezi st. 1  KZ , koje djelo čini svaki onaj »ko uvrijedi drugog na javnom skupu«. Sud pod uvredom podrazumijeva izjavu kojom se omalovažava čast i ugled jednog lica tj. u najširem smislu uvreda je svaki napad na čast i ugled pri čemu je čast skup nematerijalnih vrijednosti  koje ima svaki čovjek kao član određene zajednice, a ugled skup vrijednosti  koje ima i uživa jedno lice u društvu. Nesumnjivo je, da su  izgovorene riječi od strane okrivljenog bile u pravcu omalovažavanja i potcjenjivanja privatnog  tužioca a posebno u okolnostima što su izgovorene na veoma glasan način  i u prisustvu više  lica.  Okrivljeni  je u svojim radnjama ispoljio upornost  i svijest o zabranjenosti djela a ispoljava i volju da zabranjena posledica nastupi I to na javnom mjestu,  a koje okolnosti su otežale  položaj privatnog tužioca u ovoj situaciji, imajući u vidu kako objektivno shvatanje i običaje sredine u kojoj stranke žive, tako i subjektivni doživljaj pasivnog subjekta u vezi sa izgovorenim riječima. Dakle, okrivljeni je svojom radnjom učinio naznačeno djelo uvrede  sa direktnim umišljajem, zašto je krivično pravno odgovoran i oglašen krivim, s tim što je u odnosu na pravnu kvalifikaciju krivičnog djela sud zaključio shodno čl. 359 st. 2 ZKP-a  da se radi o kvalifikovanom obliku  ovoga djela a ne samo o djelu iz stava 1 kako je naznačeno privatnom tužbom, a ovo tim prije  jer iz odbrane okrivljenog i provedenih dokaza nesumnjivo proizilazi da se događaj na kojem su izgovorene inkriminisane riječi desio na javnom skupu kojem je prisustvovalo oko 30-tak ljudi tj. zboru Mjesne zajednice.
            Oglašavajući okrivljenog  krivim sud mu  je izrekao novčanu kaznu u iznosu od 600€ (šeststotina), pa je pri određivanju visine iste imao u vidu stepen krivice i druge okolnosti iz čl. 42 st. 1 i 2 KZ ,  te mu je u odsustvu otežavajućih okolnosti od olakšavajućih okolnosti koje je cijenio  kao osobito olakšavajuće,  uzeo da je okrivljeni    porodičan čovjek –otac petoro maloljetno djece o čijoj se egzistenciji brine, da se bavi poljoprivredom – stočarstom od kojih prihoda izdržava porodicu, da je bio djelimično iritiran riječima privatnog tužioca u smislu da je došljak na području gdje živi sa porodicom, da je priznao počinjeno djelo i da ranije nije osuđivan. Ocjenom gornjih okolnosti a posebno imajući u vidu imovinske prilike okrivljenog,  tj.  da  se bavi stočarstvom i da nema redovna mjesečna novčana primanja , odnosno da takva primanja on ostvaruje tokom godine ili ih realno može ostvariti prodajom stoke ili proizvoda od stoke, sud mu je nakon što je predhodno ublažio kaznu  shodno čl. 46 st. 1 tačka 7 KZ  izrekao novčanu kaznu u iznosu od 600 (šeststotina) € sa mogućnošću da istu plati u roku od 3 mjeseca,  pri ocjeni da će izrečena kazna  biti pogodna da se ostvari svrha kažnjavanja iz čl. 32 KZ.
            Sud je obavezao okrivljenog  da privatnom tužiocu   u roku od 15 dana po pravosnažnosti presude, plati  troškove krivičnog postupka u iznosu od 50 €, koji troškovi se odnose na  taksu na tužbu u iznosu od 25 €  i odluku suda  u iznosu od 25 €, što čini  dosuđeni iznos troškova shodno čl. 202 ZKP-a, te dalje  sud je okrivljenog obavezao  da sudu plati na ime paušala iznos od 55 € a ovo imajući u vidu   trajanje i složenost postupka, te  imovno stanje okrivljenog  shodno čl. 199   ZKP-a.  
        Sa iznijetog odlučeno je kao u dispozitivu.

OSNOVNI SUD U ŽABLJAKU, dana 26. 04. 2011.godine
ZAPISNIČAR
PREDSJEDNIK SUDA
Ikonija Šibalić,s.r.
Mihailo Anđelić,s.r.  
PRAVNA POUKA:
Protiv ove presude dozvoljena je žalba u roku od
8 dana po prijemu pismenog otpravka  iste preko
ovog suda Višem sudu Bijelo Polje.  