Posl.br. K. 150/09
U I M E C R N E G O R E
OSNOVNI SUD U CETINJU, kao prvostepeni krivični, po sudiji Mariji Ćupić, kao
sudiji pojedincu, uz sudjelovanje sudskog namještenika Aleksandre Martinović,
kao zapisničara, u krivičnom predmetu opt. S.V. iz Podgorice, zbog krivičnog
djela iznuda u pokušaju iz člana 250. stav 1. KZ-a, u vezi čl.20 KZ-a , po
Optužnici Osnovnog državnog tužilaštva u Podgorici Kt.br.1181/07 od
23.02.2009.godine, nakon održanog glavnog i javnog pretresa dana
13.05.2013.god. u prisustvu zamjenika ODT Cetinje, M. D. opt. S.V. donio je
dana 20.05.2013.godine i javno objavio ovu
P R E S U D U
Optuženi S.V. JMBG ..... od oca V. i majke S. rođene M. rođen .... .god. u
Podgorici, gdje i prebiva, oženjen,otac jednog mldb.djeteta ,osuđivan presudom
Osnovnog suda u Podgorici K.br.02/6765 od 23.11.2005. godine zbog krivičnog
djela iz čl. 239. st. 1. KZCG na kaznu zatvora od tri mjeseca uslovno na jednu
godinu.
K r i v j e
Što je:
Dana 04.februara 2007. godine u Podgorici,u vremenskom intervalu od 17:42:08
do 17:51:36 u namjeri da sebi pribavi protivpravnu imovinsku korist svjesno i
voljno pokušao da prijetnjom prinudi oštećenog M.A. da mu na štetu svoje
imovine isplati iznos od 10.000,00 eura, na način što je sa svoga telefona
marke »Nokia 3200« sa IMEI brojem 353355005094530 i kartice broj ..... zvao
oštećenog na njegov broj .... i uputio mu prijetnju da mu spremi iznos od
10.000,00 Eura ili da više neće vidjeti majku i sestru, da bi opet dana
09.02.2007. godine, a nakon što je prethodnog dana sestra oštećenog ispod
brisača svoga auta našla čitulju,u vremenskom intervalu od 18:31:34 do
18:40:59 zvao oštećenog i pitao ga da li je našao mali znak pažnje i rekao mu
da više ne treba da mu da 10.000,00 eura, već 15.000, 00 eura,
- čime je izvršio produženo krivično djelo iznuda u pokušaju iz čl.250.st.1.
Krivičnog zakonika u vezi čl.20. Krivičnog zakonika ,a u vezi člana 49. stav
2. KZ-a,
-pa ga sud primjenom citiranih zakonskih propisa i primjenom čl. 4, 5, 13,15, 42,52,53, 54 KZ-a, i čl. 226 – 229,239 i 374 ZKP-a, izriče
USLOVNU OSUDU
Kojom optuženom utvrđuje kaznu zatvora u trajanju od 1 (jedne) godine i 6
(šest) mjeseci i istovremeno određuje da se navedena kazna neće izvršiti
ukoliko okrivljeni u vremenskom periodu od 5 (pet) godina, od dana
pravosnažnosti presude ne počini novo krivično djelo.
Obavezuje se optuženi da na ime troškova krivičnog postupka uplati iznos od
333,50 eura, te na ime paušala iznos od 30 € u korist budžeta CG, u roku od 15
dana po pravosnažnosti presude, pod prijetnjom prinudnog izvršenja.
Oštećeni se radi ostvarenja svog imovinskopravnog zahtjeva upućuje na redovnu
parnicu.
O b r a z l o ž e n j e
Osnovno Državno Tužilaštvo u Podgorici podignutom Optužnicom Kt.br.1181/07 od
23.02.2009.godine optuženom S.V. iz Podgorice, stavilo je na teret izvršenje
krivičnog djela iznuda u pokušaju iz čl.250.st.1KZ-a u vezi čl.20.KZ-a
Krivičnog zakonika. U završnoj riječi, zastupnik optužbe je izmijenio pravnu
kvalifikaciju , na način što je okrivljenom stavio na teret produženo krivično
djelo iznuda u pokušaju iz čl. 250. stav 1. KZ-a u vezi čl. 20 KZ-a i čl. 49.
stav 2. Krivičnog zakonika,te i manje činjenične izmjene i predložio sudu da
nakon sprovedenog dokaznog postupka imajući u vidu nalaz i mišljenje sudskog
vještaka iz oblasti elektronike i telekomunikacija optuženog oglasi krivim i
osudi po zakonu.
Optuženi S.V., u svojoj odbrani je istakao da posjedovao mobilni telefon marke
»Nokia 3200«, kojem nezna serijski broj , otprilike nekih 5-6 godina,a gledano
od dogadjaja za koji se tereti. Mobilni telefon je njegovo vlasništvo i niko
ga nije koristio osim njega, mada se dešavalo da ponekad da telefon nekom
drugu ili poznaniku da se privremeno posluži sa istim, što je trajalo možda
najduže do 5 minuta, ali nikada nije davao ovaj telefon bilo kome da ga nosi
duže vrijeme i da se služi sa istim. Posjeduje kartice na mobilni telefin i to
: broj .... kartice je koristio u ovom telefonu. Istakao je da nezna čiji je
broj ... tj. ko posjeduje tu karticu. Nije mogao da objasni kako se kartica sa
brojem .... našla u njegovom mobilnom telefonu, jer je siguran da je nije
stavljao u mobilni telefon, niti koristio na bilo koji način i dolazio u
kontakt sa pomenutom karticom na bilo koji način. Ne poznaje M.A. niti je ikad
čuo za njega, a nije mu poznato ,niti se mogao sjetiti da li poznaje koga od
njegove familije. Sa prijetnjama i traženjem novca M. nema nikakve veze i nije
na bilo koji način učestvovao u tome. Nije mogao da objasni kako je iz aparata
mobilnog telefona koji je njegov, korišćena sporna kartica za pozivanje
oštećenog M.A. Njegov broj nije bio memorisan u njegovom telefonu, niti je kod
njega pronađena ta kartica.
Sud je radi razjašnjenja ove krivično-pravne stvari u dokaznom postupku na
glavnom pretresu proveo dokaze: saslušao stalnog sudskog vještaka za
elektroniku i telekomunikaciju B.P. na saglasan predlog stranaka pročitao
iskaz svjedoka M.P. dat na zapisniku od 12.06.2008. godine i iskaz oštećenog
M.A. dat na zapisniku od 12.06.2008. godine, takođe saglasnošću stranaka
pročitao nalaz i mišljenje sudskog vještaka iz oblasti elektronike i
telekomunikacija od 18.09.2008.godine,sa dopunom istog, pročitao potvrdu o
privremeno oduzetim predmetima Ku. br.156 od 18.04.2007. godine,te pročitao
izvod iz kaznene evidencije za optuženog.
Oštećeni M.A. u svom iskazu je istakao da se dana 04.02.2007. godine u
popodnevnim časovima nalazio u mjestu zvanom Gornje polje kod svog strica. Na
njegov broj telefona ..... i to na displej mu se ocrtao broj koji ga je zvao i
to broj ...... Javio se, a sa druge strane je čuo nepoznati muški glas,
čovjeka srednjih godina, koji mu se nije predstavio i koji mu je rekao:
„Slušaj me sad dobro, znam ko si, znam da radiš u Novom Sadu , znam da dosta
radiš, i da dosta zarađuješ, i znam gdje ti žive majka i sestra, i znam sve o
tebi, ako misliš da i dalje majku i sestru gledaš, spremi 10.000 eura, ako mi
ne spremiš tih 10.000 eura , više nećeš vidjeti majku i sestru , nazvaću te za
10 minuta da mi daš odgovor“. Tog čovjeka je pitao ko je, šta mu to znači i
rekao mu da ne dolazi u obzir da mu da novac, a on mu je spustio slušalicu.
Nekoliko minuta kasnije ponovo je dobio poziv sa istog broja. Čovjek ga je
pitao „da li si razmislio o onome što sam ti prije rekao“ a on mu je odgovorio
„naravno nemam što da razmišljam, ja ti pare ne dam“ a on mu je na to
odgovorio“ sad ti je tolika cijena, kasnije če ti biti mnogo veća“ i spustio
mu slušalicu. Probao je taj broj kasnije da nazove, ali je isti bio isključen.
Ništa o ovome nije pričao porodici, samo kada je otišao za Srbiju rekao je
svojima da se onako neobavezno pričuvaju. Svojoj majci P. je rekao da se
ničega ne boji i da ga nije strah od poziva.
Dana 09.02.2007. godine dok se nalazio u Indiji u društvu sa R. M. dobio je
poziv sa istog broja i to ..... i kada se javio sa druge strane je bio isti
glas kao i ranije, od 04.02.2007. godine koji ga je pitao „da li si dobio mali
znak pažnje“ našta mu je on odgovorio „da jeste“. U tom momentu se sjetio da
mu je sestra ispričala da je našla ispod brisača na svojim kolima čitulju koju
je neko skinuo sa vrata njihove komšinice koja je umrla i stavio je pod brisač
. Onda mu je taj čovjek rekao „sad ti je cijena 15.000 eura“, a on mu je na to
odgovorio „kad si toliko hrabar dođi pa sam uzmi taj novac, a ostavi žene na
miru“ misleći na majku i sestru. Rekao mu je i to da u Crnoj Gori niko nikome
ne dira majku i sestru, a čovjek preko telefona mu je rekao „ pozdravi se sa
majkom i sestrom, nikad ih više nećeš vidjeti“. Na to mu je odgovorio „sve što
imam daću, naći ću te“. Nakon toga njegov rođak R. je uzeo telefon i počeo da
viče na nepoznatog muškarca. R. mu je kasnije rekao da mu je taj čovjek sa
strane zaprijetio „doći ćeš i ti na red, znamo mi sve o tebi“. Budući da se od
ovih prijetnji uplašio za svoju porodicu , majci je na telefon rekao da ode u
policiju i to prijavi. Policija je kasnije identifikovala optuženog , koga on
nije poznavao. Pridružio se krivičnom gonjenju protiv istog.
Svjedok M.P. u svom iskazu datom na zapisniku od 12.06.2008. godine je istakla
da joj je dana 04.02.2007. godine negdje u večernjim časovima njen sin A.
rekao da je od nekog čovjeka dobio na telefon prijeteći poziv. Rekao joj je i
to da mu neko traži novac, da ga nije strah, i da novac ne da, te da ne
poznaje toga ko mu je tražio novac, i da se ona i kćerka pričuvaju. Kad joj je
to sin ispričao obuzeo je nekakav strah, ali ne za sebe nego za A. kao i za
drugog sina i kćerku. A. je otišao u Novi Sad, a nekoliko dana kasnije u
večernjim časovima njena kćerka A. je ušla u njihov stan i rekla joj da je
ispod brisača njihovih kola našla umrlicu njihove umrle komšinice D. Odmah je
to povezala sa prijetnjama koje je dobijao A. i istog o tome obavijestila. Dan
kasnije A. joj je rekao da je ponovo dobio telefonski poziv od nekog čovjeka
sa istog broja i to je broj .....
Dva, tri dana kasnije dok se nalazila na svom radnom mjestu na internom
odjeljenju imala je pozive sa broja .... i kada je htjela da se javi na te
pozive veza se prekidala. Kada je završila sa poslom pozvala je taj broj i to
sa njenog mob. telefona broja .... i javio joj se muški glas sa podgoričkim
akcentom. Pitala ga je ko je jer je imala pozive sa tog broja, a on joj je
odgovorio da čitavo jutro dobija poruke sa njenog broja. Rekla mu je da to
nije tačno, da nikada ni njemu ni bilo kome šalje poruke, a toga jutra nikome
nije davala svoj telefon, tako da je nemoguće da je nekome slata poruka sa
njenog telefona. Kasnije je to ispričala sinu koji joj je rekao da je i on
dobijao pozive sa različitih brojeva i veza se prekidala kada bi se javio i
nije zapamtio brojeve sa kojih je dobijao pozive.Ona je otišla u policiju da
sve to prijavi.
Iz nalaza i mišljenja sudskog vještaka iz oblasti elektronike i
telekomunikacija od 18.09.2008.godine,sa dopunom istog proizilazi da prema
priloženom listingu u spisima predmeta ,za telefonsku karticu broja ......
koji je dostavljen od strane mobilnog operatora T mobile za perid
01.02.2007.godine ,zaključno sa 28.03.2007.godine ,da je telefonska kartica
broja .... korišćena isključivo u telefonskom aparatu čiji je IMEI 353 355 005
094 530 .Svi kontakti prema priloženom listingu u spisima predmeta za
telefonsku karticu broja .....koji je dostavljen od mobilnog operatora T
mobile ,za period 01.02.2007.godine ,zaključno sa 28.03.2007.godine bili su
isključivo sa brojem ....... .Navedene komunikacije su ostvarene dana
04.02.2007.godine u periodu od 17h42m08s do 17h51m36s,tri poziva (dva odlazna
poziva i jedna dolazna SMS poruka),kao i dana 09.02.2007.godine u periodu
18h31m34s do 18h40m59s,2 odlazna poziva.Za telefonski aparat čiji je
identifikacioni broj (IMEI)353 355 005 094 530 ,u periodu od 15.10.2006.godine
do 24.03.2007.godine shodno prikazu u listingu mobilnog operatera T mobile
korišćene su četiri telefonske kartice,posredstvom kojih je kontaktirano sa 62
telefonska broju.
U dopuni nalaza od 01.11.2009.godine vještak je naveo da nakon uvida u izvornu
bazu T mobile ,a koja se čuva u računarskoj mreži u centrali T mobile ne
ostavljaju sumnju u vjerodostojnost i kao takvi se mogu smatrati ispravnim i
tačnim. Do nesaglasja u podacima koji su mu stavljeni na uvid prilikom izrade
prvog nalaza moglo je doći usljed greške u obradi zvornih podataka od strane
nepoznatog obrađivača. Međutim,nakon uvida u izvornu bazu koja se čuva na
računarskoj mreži u centrali T Mobile (u elektronskom obliku),način čuvanja i
pristupa je nesporno utvrdio da T mobile ima zadovoljavajući nivo čuvanja
lokacijskih i saobraćajnih podataka svojih korisnika. Dakle,vještak nije našao
nesaglasje saobraćajnih podataka nakon filtriranja po IMEI (ID broj
telefonskog aparata) i MSISDN (telefonski broj).
Vještak je naveo i da zadnja 15-a cifra IMEI se ne bilježi na mreži mobilnog
operatora iz razloga bezbjednosti.Ovo nije proizvoljna cifra već ova cifra
nastaje kao produkt prema Lunovog algoritma koji određuje kako kombinovati
prethodnih 14 cifara da bi se dobila 15-a cifra .Ova cifra je jedinstvena i ne
mogu postojati 2 aparata koja imaju identičnih prvih 14 cifara ,a samim tim ni
aparati koji se razlikuju samu u petnaestoj cifri IMEI broja .Iz Lunovog
algoritma proizilazi da je cjeli IMEI broj aparat koji je korišćen ,a čijih su
prvih 14 cifara zabilježeni na mreži mobilnog operatora T mobile IMEI 353 355
005 094 53(8).Sporni pozivi su upućeni lokacija koje ukazuju kretanje
korisnika iz reona Mareze ka reonu Kuće Rakića Tuzi.
Stalni sudski vještak za telekomunikaciju B.P. u svom neposrednom izjašnjenju
na pretresu je naveo da postoji razlika između IMEI broja koji se ispisuje u
listingu i stvarnog IMEI broja u telefonskom aparatu prilikom zapisa razlika u
zadnjoj 15 cifri koju operater zapisuje kao 0 ,a koja inače nastaje kao
produkt prethodnih 14 cifara na osnovu Lunovog dijagrama. Na osnovu IMEI broja
može se odrediti stvarni broj koji se nalazi u aparatu, jer zadnja 15 cifra
IMEI se ne bilježi na mreži mobilnog operatora, iz razloga bezbjednosti. Ova
cifra je jedinstvena i ne mogu postojati dva aparata koji imaju identičnih 14
prvih cifara, a samim tim ni aparati koji se razlikuju samo u petnaestoj cifri
IMEI broja, i to je broj 8. Nakon što mu je stavljen na uvid telefon, vještak
je naveo da postoje dva načina očitavanja IMEI broja iz telefonskog aparata ,a
takođe se može očitati i na naljepnici ispod bar koda u telefonskom aparatu.
Kako je telefonski aparat bio duži vremenski period bez napajanja vještak je
očitao IMEI koji se nalazi ispod bar koda telefonskog aparata i to je – IMEI
broj 353355005094538, telefonski aparat je „Nokia“ 32, treću cifru nije mogao
da vidi, a četvrta je 0.
Iz potvrde o privremeno oduzetim predmetima Ku.br.156 od 18.04.2007 godine
utvrđuje se da je od S.V. oduzet telefon marke „Nokia“ 3200, IMEI broj
353355/00/509453/8 kao i kartice za mobilni telefon.....
Iz izvoda iz kaznene evidencije UP PJ Poodgorica br.11-245/09-7893/2-1239 od
23.04.2009.godine za optuženog proizilazi da je isti osuđivan presudom
Osnovnog suda u Podgorici K.br.02/6765 od 23.11.2005. godine zbog krivičnog
djela iz čl. 239. st. 1. KZCG na kaznu zatvora od tri mjeseca uslovno na jednu
godinu.
Cijeneći provedene dokaze pojedinačno i sve skupa u sklopu sa odbranom
optuženog, sud je mišljenja da su rezultati dokaznog postupka potvrdili navode
iz optužnice da je optuženi počinio produženo krivično djelo iznuda u pokušaju
iz čl.250.st.1 KZ-a, u vezi čl.20. Krivičnog zakonika ,a u vezi čl. 49. stav 2
Krivičnog zakonika, a ovo iz sledećih razloga:
Utvrđujući činjenice radi pravilnog određenja materijalno pravnog odnosa u
ovoj krivično pravnoj stvari sud je nesumnjivo utvrdio da je optuženi S.V.
dana 04.februara 2007. godine u Podgorici, u vremenskom intervalu od 17h42m08s
do 17h51m36s u namjeri da sebi pribavi protivpravnu imovinsku korist svjesno i
voljno pokušao da prijetnjom prinudi oštećenog M.A. da mu na štetu svoje
imovine isplati iznos od 10.000,00 eura, na način što je sa svoga telefona
marke »Nokia 3200« sa IMEI brojem 353355005094530 i kartice broj .... zvao
oštećenog na njegov broj ....i uputio mu prijetnju da mu spremi iznos od
10.000,00 eura ili da više neće vidjeti majku i sestru, da bi opet dana
09.02.2007. godine, u vremenskom intervalu od 18h31m34s do 18h40m59s ,a nakon
što je prethodnog dana sestra oštećenog ispod brisača svoga auta našla
čitulju, zvao oštećenog i pitao ga da li je našao mali znak pažnje i rekao mu
da više ne treba da mu da 10.000,00 eura, već 15.000, eura.
Naime, sud nije mogao prihvatiti odbranu optuženog, koji u bitnom ističe da
posjeduje mobilni telefon marke „Nokia“3200 i da ne posjeduje karticu sa
brojem 067-322-903, te da nezna, niti može da objasni kako se ta kartica sa
tim brojem našla u njegov mobilni telefon. M. A. ne poznaje i sa prijetnjama i
traženjem novca M. nema nikakve veze, niti je na bilo koji način učestvovao u
tome.
Ovakva njegova odbrana prvenstveno je cijenjena kao pokušaj eliminisanja
sopstvene krivice i krivično pravne odgovornosti optuženog za predmetno
krivično djelo i ista je u suprotnosti sa dokazima provedenim tokom postupka.
Ovo iz razloga što je sud punu vjeru poklonio iskazu svjedoka M.A. koji jasno
i detaljno uz navođenje vremenskih intervala kada su se obavljali telefonski
pozivi, opisao sadržinu istih i razgovora sa optuženim, te koji jasno kazuje
da mu je nepoznati muškarac prijetnjom pokušao iznuditi novac.Odbrana
optuženog je samim tim i nelogiča,jer je jasno da je isti cijelo vrijeme
koristio predmetni telefon i da je mijenjao kartice u istom što su rezultati
dokaznog postupka jasno potvrdili. Dakle,iz nalaza i mišljenja vještaka
elektronike i telekomunikacija nesporno je da nije bilo prekida u korišćenju
telefona, odn.ostvarivane su svakodnevne komunikacije ,doista uz mijenjanje
kartica. Navodi njegove odbrane da je davao telefon najduže pet minuta
prijateljima ,ali nezna kome su očigledno sračunato iskonstruisani sa ciljem
prilagođavanja navodnog njegovog neposjedovanja telefona i vremena kada je
pozivan oštećeni,što je za sud posve neprihvatljivo.
Da je u konkretnom slučaju u pitanju krivično djelo iznuda u pokušaju iz čl.
250.st.1 u vezi čl.20 KZ-a, jasno proizilazi iz radnji koje je kritične
prilike preduzeo optuženi. Naime, optuženi je prvo tražio iznos od 10.000,00
eura, i to na način što je pokušao oštećenog M.A. da prinudi da mu isplati taj
iznos uz navođenje prijetnji koje se ogledaju u tome da više neće vidjeti
majku ni sestru, da bi dana 09.02.2007. godine ponovo zvao oštećenog i pitao
ga da li je našao mali znak pažnje, i povećao traženi iznos na 15.000,00 eura.
Da je prijetnja postojala, govori i utvrđena činjenica da je sestra oštećenog
ispod brisača svog vozila našla čitulju njihove umrle komšinice, a što
potvrđuje u svom iskazu i svjedok M.P. čijem iskazu je sud poklonio punu
vjeru, a koja u telefonskom razgovoru i obavještava oštećenog o svemu ovome
kao i o telefonskim pozivima koje je dobijala na svom radnom mjestu. Sve ovo
jasno upućuje da je optuženi prema oštećenom učinio prijetnju, sa ciljem da mu
ovaj na štetu svoje imovine preda,prvobitno iznos od 10.000,00 eura ,a u
konačnom, iznos od 15.000,00 eura.
Da je optuženi počinio krivično djelo utvrđuje se i iz potvrde o privremeno
oduzetim predmetima kada je od optuženog S.V.oduzet telefon marke „Nokia“
32000, IMEI broj 353355/00/509453/8 . To da su telefonski razgovori ostvareni
sa njegovog broja i to ..... potvrđuje i stalni sudski vještak za
telekomunikaciju B. P. koji je izvršio neposredni uvid izvornu bazu T mobile
,a koja se čuva u računarskoj mreži u centrali T mobile,došao do relevantnih
podataka za predmetnu krivičnopravnu stavar,vezano za korišćene sporne kartice
u predmetnom telefonu, vrijeme,dužinu trajanja pojedinačnih razgovora
,lokaciju ,kao i neposrednim uvidom u telefon, a i u svom nalazu ,kao i
neposrednom izjašnjenju na jasan i detaljan način opisao na koji se način
očitava IMEI broj iz telefonskog aparata, te da ne postoje dva aparata koji
imaju identičnih 14 prvih cifara,tj. da zadnja 15-a cifra IMEI se ne bilježi
na mreži mobilnog operatora iz razloga bezbjednosti,te da to nije proizvoljna
cifra već ova cifra nastaje kao produkt prema Lunovom algoritmu koji određuje
kako kombinovati prethodnih 14 cifara da bi se dobila 15-a cifra .Ova cifra je
jedinstvena i ne mogu postojati 2 aparata koja imaju identičnih prvih 14
cifara ,a samim tim ni aparati koji se razlikuju samo u petnaestoj cifri IMEI
broja(to je broj 8 u konkretnom slučaju).Ovim je opovrgnuta teza odbrane da se
radi o različitim IMEI ,tj.onog koji je sadržan u optužnici i onog koji je
konstatovan u potvrdi o oduzimanju,jer je očigledno da se radi o istom
telefonu,sa identičnim IMEI brojem,a razloge o identičnosti je pojasnio
vještak.
Shodno gore navedenom, u ovakvim se radnjama optuženog i nastupjelim
posledicama stiču sva objektivna obilježja bića krivičnog djela iznuda u
pokušaju iz čl. 250.st.1KZ-a ,u vezi čl.20. KZ-a i čl. 49. stav 2. KZ-a, pri
čemu je sud, određujući subjektivan odnos optuženog prema izvršenom krivičnom
djelu utvrdio direktni umišljaj, jer je bio svjestan djela (prijetnjom
prinuđavao oštećenog da mu na štetu sopstvene imovine preda naznačeni iznos,a
sa jasnom namjerom da iznudom sebi pribavi protivpravnu imovinsku korist) i
htio njegovo izvršenje, čije posljedice međutim nijesu nastupile, pa je
krivično djelo, shodno čl.20.KZ-a ostalo u pokušaju.
Sud je takođe prihvatio da se radi o konstrukciji produženog krivičnog djela
jer je krivično djelo izvršeno u vremenskoj povezanosti od strane istog
učinioca, postoji istovrsnost predmeta djela, istovjetnost oštećenog, kao i
jedinstveni umišljaj optuženog u odnosu na preduzete radnje.
Prilikom utvrdjivanja vrste i visine krivične sankcije koju će Sud izreći
optuženom cijenjene su okolnosti iz čl. 42 KZ -a, pa je Sud od olakšavajućih
okolnosti na strani optuženog našao da se radi o porodičnom čovjeku,ocu jednog
maloljetnog djeteta, protek vremena od izvršenja predmetnog krivičnog djela,
dok je od otežavajučih okolnosti na strani optuženog našao raniju osuđivanost,
(što je utvrđeno iz izvoda iz KE za optuženog)pa je sud cijeneći tako utvrđene
okolnosti i imajući u vidu svrhu kažnjavanja optuženom utvrdio kaznu zatvora u
trajanju od jedne godine i šest mjeseci i istovremeno našao da su ispunjeni
uslovi za izricanje uslovne osude određujući da se navedena kazna neće
izvršiti ukoliko optuženi u vremenskom periodu od pet godina od dana
pravosnažnosti presude ne počini novo krivično uz uvjerenje suda da će se i
uslovnom osudom uz prijetnju kazne i duži rok provjere postići svrha njenog
izricanja predvidjena čl. 53. KZ-a.
Prilikom odlučivanja o uslovnoj osudi sud je posebno imao u vidu da je sada
optuženi porodičan čovjek ,da je otac jednog maloljetnog djeteta ,da izdržava
svoju porodicu , tj. obezbjeđuje osnovnu egzistenciju istoj .
Optuženi je shodno čl. 226 – 229 ZKP-a obavezan da na ime troškova krivičnog
postupka uplati iznos od 333,50 eura, a koji troškovi se odnose za dati nalaz
i mišljenje vještaka za telekomunikacije B.P., te na ime paušala iznos od
30,00 eura, koji iznos je Sud odredio uzimajući u obzir konkretan slučaj,
trajanje postupka i imovne prilike optuženog.
Shodno čl.239.ZKP-a oštećeni je radi ostvarenja svog imovinskopravnog zahtjeva
upućen na redovnu parnicu.
Na temelju izloženog u smislu čl. 374. ZKP-a valjalo je odlućiti kao u izreci.
OSNOVNI SUD U CETINJU
Dana 20.05.2013.godine
Zapisničar,  S U D I J A
Aleksandra Martinović,s.r. Marija Ćupić,
PRAVNA POUKA:
Protiv ove presude može se izjaviti žalba
Višem Sudu u Podgorici, u roku od 15 dana
od dana prijema pismenog otpravka,
a preko ovog Suda.