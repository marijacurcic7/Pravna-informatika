K.br. 146/2012
U IME CRNE GORE
VIŠI SUD U PODGORICI, kao prvostepeni krivični, po sudiji Tabaš Predragu, uz
učešće Novčić Slobodanke, kao zapisničara, u krivičnom predmetu protiv
optuženih HASIĆ AMELA, koga brani Božović Slavomir advokat iz Nikšića i HAMZIĆ
HAJRUDINA, koga brani Raspopović Milenko advokat iz Podgorice, po službenoj
dužnosti, zbog krivičnog djela neovlašćena proizvodnja, držanje i stavljanje u
promet opojnih droga iz čl. 300. st. 1. Krivičnog zakonika, odlučujući po
optužnici Višeg državnog tužilaštva u Podgorici Kt.br. 100/12 od 22.10.2012.
godine, koju je na glavnom pretresu zastupala Milić Suzana-zamjenik VDT u
Podgorici, nakon održanog glavnog i javnog pretresa, dana 12.12.2012. godine,
u prisustvu zastupnika optužbe, optuženih i njegovih branilaca, dana
14.12.2012. godine, donio je i istog dana javno objavio
P R E S U D U
Optuženi:
1. HASIĆ AMEL, JMBG 0708983210027, od oca Dragana i majke Rahime, rodjene
Hukić, rodjen 07.08.1983. godine u Doboju-Republika Bosna i Hercegovina, sa
prebivalištem u Republici Bosni i Hercegovini, mjesto Zavidovići-ul. Stjepana
Radića bb, državljanin Republike Bosne i Hercegovine, neoženjen, nezaposlen,
završio srednju školu smjer automehaničar, lošeg imovnog stanja, neosudjivan,
u pritvoru od 24.09.2012. godine od 16,00 časova.
2. HAMZIĆ HAJRUDIN, JMBG 2710987183904, zvani „Pajo“, od oca Dževada i majke
Paše, rodjene Lupić, rodjen 27.10.1987. goidne u mjestu Sapna Opština Sapna,
Republika Bosna i Hercegovina, sa prebivalištem u Republici Bosni i
Hercegovini-mjesto Kiseljak, ul. Breze br. 110 Opština Tuzla, državljanin
Republike Bosne i Hercegovine, neoženjen, nezaposlen, završio srednju školu-
smjer varioc, lošeg imovnog stanja, neosudjivan, u pritvoru od 24.09.2012.
godine od 16,00 časova.
KRIVI SU
Zato što su:
Dana 24.09.2012. godine, na području Opštine Nikšić, na graničnom prelazu
Šćepan Polje, neovlašćeno radi dalje prodaje prenosili opojnu drogu marihuanu-
supstancu proglašenu za opojnu drogu Rješenjem o utvrdjivanju opojnih droga
(„Sl. list SRJ“ br. 44/02), iako su bili svjesni da postupaju neovlašćeno i
protivpravno, pa su to i htjeli, na način što su za novčani iznos od po 200,00
eura, za račun izvjesnog lica po nadimku „Buco“, označenog dana iz Republike
Crne Gore, prenosili opojnu drogu marihuanu u Republiku Bosnu i Hercegovinu,
tako što su se po dogovoru i instrukcijama izvjesnog „Buca“, sa putničkim
motornim vozilom marke „Golf 2“ crne boje, reg. broj T96-A-171, sa kojim je
upravljao Hamzić Hajrudin, dok se na mjestu suvozača nalazio Hasić Amel,
dovezli do Nikšića, gdje su se, takodje po instrukcijama lica zvanog „Buco“,
dovezli do benzinske pumpe i na parkingu iste ostavili otključano svoje vozilo
sa ključem u bravi, koje vozilo je nepoznato lice odvezlo u nepoznatom pravcu
i u istom na više mjesta sakrilo opojnu drogu marihuanu, u količini od 3,096
kg, zapakovanu u 6 kesa obmotanih aluminisjkom folijom, a zatim je to
nepoznato lice vratilo vozilo na isto mjesto, nakon čega su optuženi preuzeli
vozilo i preko teritorije Crne Gore prenosili opojnu drogu marihuanu, kada je
prilikom izlaska iz Crne Gore u pravcu Republike Bosne i Hercegovine, na
graničnom prelazu Šćepan Polje, od strane ovlašćenih službenika Uprave
policije Ispostava granične policije Plužine, pretresom vozila optuženih,
pronadjena predmetna opojna droga i od istih oduzeta, a koja opojna droga je
bila namijenjena daljoj neovlašćenoj prodaji,
- čime su izvršili krivično djelo neovlašćena proizvodnja, držanje i
stavljanje u promet opojnih droga iz čl. 300. st. 1. Krivičnog zakonika.
Pa ih sud primjenom citiranih zakonskih odredbi, te odredbi čl.
4,5,6,7,8,14,15,32,36,42,45,46 i 51. Krivičnog zakonika, te odredbi čl.
226,229. i 374. Zakonika o krivičnom postupku
OSUDJUJE
Na kazne zatvora u trajanju od po 6 (šest) mjeseci, u koje kazne im se
uračunava vrijeme provedeno u pritvoru od 24.09.2012. godine, pa nadalje dok
pritvor bude trajao.
Dužni su optuženi da na ime troškova postupka-sudskog paušala, plate ovom sudu
novčani iznos od po 100,00 eura, u roku od 15 dana po pravosnažnsti presude,
pod prijetnjom prinudne naplate, dok će o ostalim troškovima krivičnog
postupka, Sud odlučiti naknadno, posebnim rješenjem, po pribavljanju podataka
o njihovoj visini.
II. Na osnovu čl. 75 i čl. 300 st. 7 Krivičnog zakonika, sud optuženim i z r i
č e :
MJERU BEZBJEDNOSTI
ODUZIMANJE PREDMETA
Od optuženih Hasić Amela i Hamzić Hajrudina, oduzima se 3,096 kg. opojne droge
marihuane, koja se ima uništiti nakon pravosnažnosti presude.
O b r a z l o ž e nj e
Optužnicom Višeg državnog tužilaštva u Podgorici, Kt.br. 100/12 od 22.10.2012.
godine, optuženim Hasić Amelu i Hamzić Hajrudinu stavljeno je na teret da su
izvršili krivično djelo neovlašćena proizvodnja, držanje i stavljenje u promet
opojnih droga iz člana 300. stav 1. Krivičnog zakonika, pri kojoj optužnici je
njen zastupnik u cjelosti ostao do završetka glavnog pretresa, predlažući sudu
u završnoj riječi, da optužene oglasi krivim i osudi po zakonu.
Optuženi Hasić Amel tokom cijelopunog postupka priznaje izvršenje krivičnog
djela stavljenog mu na teret optužnicom i u svojoj odbrani navodi, da je bio
zaposlen kao konobar u restoranu “Dolina mira” u Sarajevu, da mu je otprilike
mjesec dana prije kritičnog dogadjaja u restoranu prišlo jedno lice, koga zna
po nadimku “Buco”, i započelo sa njim najpije uobičajen razgovor, a nakon toga
je počeo da se raspituje o njegovoj finansijskoj situaciji, da bi mu ubrzo
nakon toga ponudio 200 eura da obavi jedan posao i na sto bacio dvije
novčanice od po 100 eura. Na pitanje optuženog o kakvom poslu se radi, “Buco”
mu je odgovorio da nije ništa strašno i da je njegov posao samo da sjedne i
vozi. Nakon što mu je optuženi rekao da nema vozačku dozvolu, “Buco” mu je
predložio da nadje nekog druga koji bi vozio za iznos od 200 eura, plus gorivo
i hrana, te da treba da prebace iz Crne Gore do Sarajeva opojnu drogu.
Optuženi mu se zahvalio i rekao da se ne bavi tim poslom i da više voli 20
eura koje pošteno zaradi, nego 200 eura od takvog posla. Optuženi je dalje
naveo, da je otprilike jednu sedmicu prije kritičnog dogadjaja u restoran
ponovo došao “Buco” i pitao ga da li se u medjuvremenu predomislio. Optuženi
mu je tom prilikom rekao, da mu je za tu vrstu posla ponudio malo novca, ali
mu je “Buco” rekao, da prvi put podje za 200 eura, jer trenutno više novca
nema, a da će ga kasnije nagraditi. Par dana nakon tog razgovora kontaktirao
je svog druga Hajrudina Hamzića i zamolio da dodje kod njega u restoran da
popiju kafu i porazgovaraju. Po dolasku Hajrudina, optuženi ga je direktno
pitao, da li hoće za 200 eura da iz Crne Gore do Sarajeva preveze odredjenu
količinu opojne droge. Tada mu je Hajrudin rekao da je situacija teška, da
nema novca i pristao. Dogovorili su se da sa Hajrudinovim vozilom marke “Golf
II” krenu za Crnu Goru. Tokom njihovog razgovora odjednom se ispred restorana
na parkingu pojavio “Buco” sa svojim vozilom marke “Audi A 6” i pozvao
optuženog da izadje ispred restorana, gdje ga je pitao ko je lice sa kojim je
sjedio za stolom, na što mu je optuženi objasnio, da mu je to drug sa kojim se
dogovorio da odradi posao koji mu je on predložio. “Buco” mu je tom prilikom
saopštio da želi da ostane anoniman u slučaju da se posao otkrije, iz kog
razloga nije želio da ga Hajrudin vidi, pa je na kolima podigao stakla, a
zatim rekao optuženom da ga čekaju u restoranu i da će on doći za otprilike
jedan sat, jer mora da kontaktira osobu u Crnoj Gori, koja će pripremiti robu
i sačekati ih na dogovoreno mjesto i u njihovo vozilo sakriti robu, odnosno
opojnu drogu. Tom prilikom mu je rekao, da se lice koje će ih sačekati u Crnoj
Gori zove Zarubica Miodrag, zvani “Miga” i dao mu njegov broj telefona, koji
je optuženi memorisao u svom telefonu greškom kao “Mika” i rekao mu, da pozove
taj broj samo u slučaju da to lice ne dodje u roku od jednog sata od trenutka
kada dodju na benzinsku pumpu, koja se nalazi na ulazu u Nikšić, sa lijeve
strane, gledano iz pravca Podgorice. Optuženi je dalje naveo, da se nakon
nekih 45 minuta “Buco” vratio na parking ispred restorana, nakon čega je on
došao do njegovog vozila i preuzeo novac od 78 eura za gorivo i hranu i rekao
mu, da moraju ujutro 24.09.2012. godine, do 09,30 časova, biti na benzinskoj
pumpi na ulazu u Nikšić, gdje na parkingu treba da ostave otključano vozilo sa
ključem u bravi, kako bi Zarubica mogao da odveze vozilom i sakrije opojnu
drogu, a potom vrati vozilo na parking. Iz Sarajeva su krenuli za Nikšić u
nedelju veče 23.09.2012. godine, oko 22,00 sata, i to preko Bijelog Polja i
Podgorice, da bi na pumpu u Nikšić stigli sjutradan oko 08,30 časova, gdje su
na pumpu ostavili otključano vozilo sa ključem u bravi, a potom sjeli u jedan
restoran koji se nalazi u sklopu pumpe kako bi popili kafu. Prije toga,
kontaktirao ih je “Buco” i rekao im da će Zarubica doći sa vozilom marke “Opel
korsa” metalik sive boje. Dok su sjedjeli u bašti kafića nakon nekih desetak
minuta, opazio je vozilo “Opel korsa”, metalik sive boje, koje se parkiralo u
neposrednoj blizini njihovog vozila, a zatim kako je iz tog vozila izašlo
jedno lice starosti od 40 do 50 godina, visine oko 1,70 cm, sijede malo duže
kose i sitnije gradje, koje je odmah sjelo u njihovo vozilo na mjesto vozača,
a drugo lice koje je bilo u vozilu “Opel” sjelo je na mjestu suvozača u
njihovom vozilu, nakon čega su se odvezli. Nakon sat ipo vremena, ista lica su
vratila njihovo vozilo na parking, a potom ušla u vozilo “Opel” i napustili
parking. Nakon toga njih dvojica su platili račun, ušli u vozilo i sa istim se
uputili u pravcu graničnog prelaza Šćepan polje. Dolaskom na granični prelaz,
prilikom kontrole vozila službenici granične policije su im naložili da
parkiraju vozilo, a zatim prilikom pregleda utvrdili nepravilnosti na vozilu i
pronašli jedan paket ispod desnog blatobrana, kada je optuženi vidio da se u
njemu nalazi trava, odnosno marihuana, obzirom da je paket prilikom vadjenja
pocijepan. Nakon detaljnog pregleda vozila pronadjena je i ostala količina
opojne droge. Optuženi je izrazio iskreno kajanje zbog izvršenja krivičnog
djela i prihvatio krivicu za izvršenje istog. Pri ovakvoj odbrani optuženi je
ostao do završetka glavnog pretresa.
Branilac optuženog Hasić Amela je u završnoj riječi naveo, da je provedenim
dokazima, te priznanjem optuženog nesumnjivo utvrdjeno, da je isti počinio
krivično djelo za koje je optužen, pa je zamolio sud da cijeni sve
olakšavajuće okolnosti na strani optuženog, a posebno činjenicu da je i
priznao izvršenje krivičnog djela i istog što blaže kazni.
Optuženi Hamzić Hajrudin, tokom cijelokupnog postupka priznaje izvršenje
krivičnog djela stavljenog mu na teret optužnicom i i svojoj odbrani navodi,
da je nekih 4-5 dana prije kritičnog događaja došao u restoran “Dolina mira” u
Sarajevu, u kojem je radio njegov prijatelj Hasić Amel, koji mu je tom
prilikom, tokom razgovora predložio, da njegovim vozilom marke “Golf” iz Crne
Gore u Sarajevo prebace 6 paketa-trave, te da će za to dobiti po 200 eura, na
što je pristao. Dalje je naveo, da mu nije poznato ko je Hasić Amela angažovao
za taj posao, niti su mu bili poznati detalji posla, te da misli da ga je
Hasić Amel angažovao, iz razloga što nije vozač. Dalje je naveo, da su iz
Sarajeva za Crnu Goru krenuli u nedelju 23.09.2012. godine, oko 22,00 sata, da
su u Crnu Goru ušli na graničnom prelazu kod Bijelog Polja, a da su u Nikšić
došli preko Podgorice i parkirali se na jedan parking ispred pumpe na ulazu u
Nikšić, gdje su ostavili otključano vozilo sa ključem u bravi, a onda obojica
otišli u obližnji lokal da popiju kafu. Dok su sjedjeli u lokalu, vidio je
jednog čovjeka koji je došao sa sivim “Opel korsom”, kako je ušao u njegovo
vozilo i odvezao se sa parkinga, dok je drugo lice odvezlo “Opel korsu”, da bi
nakon nekih dva sata od tada primijetio svoje vozilo na parkingu, ali nije
vidio ko je to vozilo dovezao. Nakon toga zajedno sa optuženim Hasić Amelom je
sjeo u vozilo i uputio se prema graničnom prelazu Šćepan polje. Dolaskom na
granični prelaz, prilikom kontrole vozila, policijski službenici su mu rekli
da vozilo parkira i pregledom vozila su pronašli travu koja je bila sakrivena
u vozilu. Dalje je naveo, da je na sve to pristao, jer zbog teške ekonomske
situacije u kojoj se nalazio, prihvatajući krivicu i izražavajući iskreno
kajanje zbog izvršenja krivičnog djela. Pri ovakvoj odbrani optuženi je ostao
do završetka glavnog pretresa.
Branilac optuženog Hamzić Hajrudin je u završnoj riječi naveo, da je
provedenim dokazima i priznanjem optuženog nesumnjivo utvrdjeno da je izvršio
krivično djelo za koje je optužen, pa je zamolio sud da prilikom odmjeravanja
kazne ima u vidu sve olakšavajuće okolnosti na strani optuženog i istog što
blaže kazni.
Sud je u dokaznom postupku pročitao Zapisnik o pretresanju prevoznog sredstva
putnika, prtljaga i dugih pokretnih stvari Uprave policije-Grupe za suzbijanje
droge PJ Nikšić, Ku.br. 420 od 24.09.2012. godine, Zapisnik o pretresanju
prevoznog sredstva putnika, prtljaga i drugih pokretnih stvari, Uprava
policije-Ispostava granične policije Plužine-granični prelaz Šćepan polje,
Ku.br. 420 od 24.09.2012. godine, Službenu zabilješku Uprave policije - Grupe
za suzbijanje droge PJ Nikšić od 24.09.2012. godine, Služenu zabilješku Uprave
policije-Sektor granične policije Ekspozitura Plužine GP Šćepan Polje
Ku.br.420 od 24.09.2012.godine, potvrdu o privremeno oduzetim predmetima
Uprave policije - Grupe za suzbijanje droge PJ Nikšić Ku.br. 420 od
24.09.2012.godine na ime Hasić Amela, potvrdu o privremeno oduzetim predmetima
Uprave policije – Grupe za suzbijanje droge PJ Nikšić Ku.br. 420 od
24.09.2012. godine na ime Hamzić Hajrudina, ootvrdu o privremeno oduzetim
predmetima Uprave policije – Ispostave granične policije Plužine Ku.br.420 od
24.09.2012. godine na ime Hamzić Hajrudina, Izvještaj o vještačenju opojne
droge Forenzičkog centra Danilovgrad br. 4094/12, izvršio uvid u
fotodokumentaciju Uprave policije – PJ Nikšić br.783/12 od 24.09.2012. godine
i izvršio uvid u fotodokumentaciju koja čini sastavni dio izvještaja o
vještačenju opojne droge br. 4094/12 od 11.10.2012. godine.
Iz sadržine Zapisnika o pretresanju prevoznog sredstva, putnika, prtljaga i
drugih pokretnih stvari Uprave policije-Grupe za suzbijanje droge Nikšić
Ku.br.420 od 24.09.2012. godine utvrđuje se, da su ovlašćeni policijski
službenici te područne jedinice, dana 24.09.2012. godine, postupajući po
naredbi sudije za istragu Višeg suda u Podgorici, Kri.br. 262/12 od
24.09.2012. godine, izvršili pretres vozila “Golf II”, crne boje, registarskih
oznaka T96-A-171, vlasništvo Hamzabegović Sena, sa kojim je upravljao Hamzić
Hajrudin i tom prilikom pronašli jedno pakovanje oblijepljeno aluminijskom
folijom sa sadržajem suve biljne materije zelene boje za koju se
pretpostavljalo da je opojna droga marihuana, koja je pronađena u desnom
prednjem blatobranu vozila s tim što iz sadržine zapisnika proizilazi da su
ovo pakovanje pronašli pripadnici Granične policije Plužine na graničnom
prelazu Šćepan Polje, jedno pakovanje oblijepljeno aluminijskom folijom sa
sadržajem suve biljne materije zelene boje za koju se pretpostavlja da je
opojna droga marihuana koje je pronađeno u lijevom prednjem batobranu vozila,
jedno pakovanje oblijepljeno aluminijskom folijom sa sadržajem suve biljne
materije zelene boje za koju se pretpostavlja da je opojna droga marihuana
koje je pronađeno u prednjim desnim vratima vozila, jedno pakovanje
oblijepljeno aluminijskom folijom sa sadržajem suve biljne materije zelene
boje za koju se pretpostavlja da je opojna droga marihuana koje je pronađeno u
zadnjim desnim vratima vozila, jedno pakovanje oblijepljeno aluminijskom
folijom sa sadržajem suve biljne materije zelene boje za koju se pretpostavlja
da je opojna droga marihuana koje je pronađeno u zadnjim lijevim vratima
vozila, jedno pakovanje oblijepljeno aluminijskom folijom sa sadržajem suve
biljne materije zelene boje za koju se pretpostavlja da je opojna droga
marihuana koje je pronađeno u filter od vazduha vozila. Bliži izgled p.m.v.
kao i mjesta gdje su pronađena pakovanja sa suvom biljnom materijom zelene
boje, a što je sve prikazano u fotodokumentaciji Uprave policije-PJ Nikšić,
br.783/12 od 24.09.2012. godine, u koju je Sud izvršio uvid na glavnom
pretresu.
Iz sadržine Zapisnika o pretresanju prevoznog sredstva putnika i prtljaga,
Uprava policije-Granične policije Šćepan Polje, Ku.br. 420 od 24.09.2012.
godine proizilazi da su ovlašćeni policijski službenici granične policije,
dana 24.09.2012. godine, izvršili pretres p.m..v marke “Golf II”, registarskih
oznaka T96-A-171 u vlasništvu Hamzabegović Sena, kojim je upravljao Hamzić
Hajrudin i tom prilikom pronašli jedno pvc pakovanje sa sdržajem suve biljne
materije zelene boje, upakovano u pvc foliju ukupne mase oko 500 grama, koje
se nalazilo ispod prednjeg unutrašnjeg blatobrana.
Iz sadržine Službene zabilješke Uprave policije PJ NIkšić - Grupe za
suzbijanje droge od 24.09.2012. godine proizilazi, da su ovlašćeni policijski
službenici te područne jedinice, izvršili pretres p.m.v. marke “Golf II”,
registarskih oznaka T-96-A-171 sa kojim je upravljao Hamzić Hajrudin i tom
prilikom pronašli u prednjem lijevom blatobranu, jedno pakovanje suve biljne
materije zelene boje, oblijepljeno aluminijskom folijom za koju se
pretpostavilo da se radi o opojnoj drogi marihuani, jedno pakovanje iste
sadržine u prednjim desnim vratima, jedno pakovanje iste sadržine u zadnjim
desnim vratima, jedno pakovanje iste sadržine zadnjim lijevim vratima vozila,
jedno pakovanje iste sadržine u dijelu kod motora, kod filtera za vazduh.
Iz sadržine Službene zabilješke Uprave policije-Sektor granične policije
Ekspozitura Plužine GP Šćepan Polje Ku.br.420 od 24.09.2012. godine
proizilazi, , da su ovlašćeni službenici te ekspoziture dana 24.09.2012.
godine, prilikom vršenja granične kontrole, izvršili pregled p.m.v. “Golf II”,
crne boje, reg. oznaka T96-A-171, kojim je upravljao Hamzić Hajrudin, kojom
prilikom su nakon uklanjanja unutrašnjeg dijela prednjeg desnog blatobrana
pronašli pakovanje od aluminijske folije, u kojoj se nalazila biljna materija
zelene boje, za koju se pretpostavljalo da je opojna droga “skank”.
Iz sadržine Potvrde o privremeno oduzetim predmetima Uprave policije - Grupe
za suzbijanje droge PJ Nikšić Ku.br. 420 od 24.09.2012. godine na ime Hasić
Amela, proizilazi, da su ovlašćeni policijski službenici Uprave policije PJ
Nikšić izvršili pretres Hasić Amela, i od istog oduzeli mobilni aparat marke
“Samsung” IMEI broja 352502/03/890770/4 sa SIM karticom “FREND” IMSI broja
8938705110055843015.
Iz sadržine Potvrde o privremeno oduzetim predmetima Uprave policije – Grupe
za suzbijanje droge PJ Nikšić Ku.br. 420 od 24.09.2012. godine, na ime Hamzić
Hajrudina, proizilazi, da su ovlašćeni policijski službenici Uprave policije
PJ Nikšić od optuženog Hamzić Hajrudina, oduzeli pet pakovanja oblijepljenih
aluminijskom folijom sa sadržajem suve biljne materije zelene boje za koju se
pretpostavljalo da je opojna droga marihuana.
Iz sadržine Potvrde o privremeno oduzetim predmetima Uprave policije
–Ispostave granične policije Plužine Ku.br.420 od 24.09.2012. godine na ime
Hamzić Hajrudina proizilazi, da su ovlašćeni službenici granične policije od
Hamzić Hajrudina oduzeli jedno pakovanje oblijepljeno aluminijskom folijom sa
sadržajem suve biljne materije zelene boje za koju se pretpostavljalo da je
opojna droga marihuana.
Iz sadržine Izvještaja o vještačenju opojne droge Forenzičkog centra
Danilovgrad br. 4094/12 od 09.10.2012. godine, utvrđuje se, da je Forenzičkom
centru na hemijsku analizu dostavljeno šest (6) ručno pravljenih pakovanja od
plastične kese, oblijepljene selotejp trakom braon boje, umotane u aluminijsku
foliju, plastičnu kesu oblijepljenu aluminijskom folijom, sa sadržajem
sasušene biljne materije zelene boje, karakterističnog mirisa, ukupne neto
mase 3,096 kg, koji uzorci su pronađeni prilikom pretresa p.m.v. marke “Golf
II”, registarskih oznaka T96-A-171, kojim je upravljao Hamzić Hajrudin.
Detaljnim makroskopskim i mikroskopskim pregledom dostavljenog biljnog
materijala konstatovano je prisustvo smole kao i bodlji u obliku “medveđih
kandži”, dok je na osnovu karakteristične morfološke građe dostavljenog
biljnog materijala utvrđeno da isti potiče od biljke čiji je botanički naziv
Cannabis sativa L, poznatija kao marihuana. Hemijskom analizom dostavljenih
uzoraka, utvrđeno je da isti sadrže psihoaktivnu komponentu
tetrahidrokanabinol (THC) u koncentraciji iznad 0,3 procenta, koja djeluje na
centralni nervni sisitem, izaziva stanje zavisnosti, i nalazi se na listi
opojnih droga (Sl. List SRJ, br.44/2002), a što je i prikazano i u
fotodokumentaciji koja čini sastavni dio izvještaja, a u koju je sud izvršio
uvid na glavnom pretresu.
Cijeneći navode optužbe, odbrane optuženih, te sve provedene dokaze, kako
pojedinačno, tako i u njihovoj međusobnoj vezi, ovaj Sud nalazi, da su
optuženi Hasić Amel i Hamzić Hajrudin, izvršili krivično djelo neovlašćena
proizvodnja, držanje i stavljanje u promet opojnih droga, iz člana 300. stav
1. Krivičnog zakonika, na način, u vrijeme i na mjestu kako je to
predstavljeno u izreci presude.
Naime, u postupku je nesumnjivo utvrđeno, da su optuženi Hasić Amel i Hamzić
Hajrudin, dana 24.09.2012. godine, neovlašćeno, radi dalje prodaje prenosili,
3,096 kg opojne droge marihuanu, na način što su, za obećani iznos od po 200
eura, po uputstvu izvjesnog “Buca” iz Sarajeva, automobilom “Golf II”, reg.
oznaka “T 96-A-171”, kojim je upravljao optuženi Hamzić Hajrudin, iz Sarajeva
došli u Nikšić, gdje su na benzinskoj pumpi na ulazu u grad, parkirali vozilo
i ostavili otključana vrata i ključeve u bravi, nakon čega su na pumpu došla
nepoznata lica i odvezli njihovo vozilo u nepoznatom pravcu i u isto sakrili 6
ručno pravljenih pakovanja od plastične kese, oblijepljene selotep trakom,
zamotane u aluminijsku foliju sa opojnom drogom marihuanom i to jedno
pakovanje u desnom prednjem blatobranu vozila, jedno u lijevom prednjem
blatobranu vozila, jedno u prednjim desnim vratima vozila, jedno u zadnjim
desnim vratima vozila, jedno u zadnjim lijevim vratima vozila i jedno u
filteru od vazduha u motoru vozila, nakon čega su vozilo vratili na parking
benzinske pumpe, gdje su optuženi preuzeli vozilo i sa istim se uputili ka
graničnom prelazu Šćepan polje, gdje je opojna droga pronadjena prilikom
kontrole navedenog vozila od strane službenika Uprave policije-Sektor granične
policije-Ispostava granične policije Pljužine pripadnika granične policije
Sektor za opojnu drogu i oduzeta od optuženih.
Ovakvo utvrdjeno činjenično stanje, sud je nesumnjivo utvrdio, iz odbrana
optuženih Hasić Amela i Hamzić Hajrudina, koji u potpunosti priznaju izvršenje
krivičnog djela. Naime, optuženi Hasić Amel je u svojoj odbrani naveo, da ga
je 7 dana prije predmetnog dogadjaja, u Sarajevu angažovao izvjesni “Buco” da
za iznos od 200 eura iz Crne Gore do Sarajeva prenese odredjenu količinu
opojne droge, pa kako on nije imao vozačku dozvolu, pozvao je svog druga
optuženog Hamzić Hajrudina, koji je posjedovao vozilo “Golf II”, da zajedno sa
njegovim vozilom opojnu drogu prenesu do Sarajeva na što je Hamzić pristao,
nakon čega su dana 23.09.2012. godine, u večernjim satima krenuli iz Sarajeva
za Crnu Goru i u Nikšić došli sjutradan oko 08,30 časova, gdje su po
instrukcijama izvjesnog “Buca” vozilo parkirali na jednoj benzinskoj pumpi na
ulasku u grad, ostavili otključano vozilo i ključeve u bravi, nakon čega je na
benzinskoj pumpi došlo njima jedno nepoznato lice i odvezlo njihovo vozilo, a
zatim ga vratilo za nekih sat ipo do dva, nakon čega su oni sa tim vozilom
krenuli prema graničnom prelazu Šćepan polje, da bi dolaskom na granični
prelaz prilikom kontrole vozila službenici policije u njemu pronašli 6
pakovanja opojne droge, a kako to nesumnjvo proizilazi i iz odbrane optuženog
Hamzić Hajrudina.
Priznanja optuženih, koji priznaju izvršenje krivičnog djela, ničim nije
dovedena u sumnju, naprotiv, potvrđena su i sadržinom materijalnih dokaza
provedenim u postupku, i to sadržinom Zapisnika o pretresanju prevoznog
sredstva putnika, Uprava policije-Granične policije Šćepan Polje, Ku.br. 420
od 24.09.2012. godine i sadržinom Zapisnika o pretresanju prevoznog sredstva,
putnika, prtljaga Uprave policije-Grupe za suzbijanje droge Nikšić Ku.br.420
od 24.09.2012. godine, iz kojih nesumnjivo proizilazi da su ovlašćeni
službenici granične policije, na graničnom prelazu Šćepan Polje, prilikom
pretresa automobila “Golf II”, registarskih oznaka T96-A-171, kojim je
upravljao optuženi Hamzić Hajrudin, ispod desnog prednjeg blatobrana pronašli
jedno pakovanje opojne droge marihuana, dok je daljim pretresom vozila od
strane službenika - Grupe za suzbijanje droge PJ Nikšić, pronađeno još pet
ručno pravljenih pakovanja iste sadržine, koji su oduzeti od optuženih, a što
se nesumnjivo utvrđuje iz sadržine Potvrde o privremeno oduzetim predmetima
Uprave policije – Grupe za suzbijanje droge PJ Nikšić Ku.br. 420 od
24.09.2012. godine kao i iz sadržine Potvrde o privremeno oduzetim predmetima
Uprave policije – Ispostave granične policije Plužine Ku.br.420 od 24.09.2012.
godine, obje na ime optuženog Hamzić Hajrudina.
Da se u konkretnom slučaju radilo o opojnoj drogi marihuani, u količini od
3,096 kg, sadržanoj u šest ručno pravljenih pakovanja od pvc kese, obmotanih
aluminijskom folijom, sud je nesumnjivo utvrdio, iz objektivnog i stručnog
Izvještaja o vještačenju opojne droge Forenzičkog centra Danilovgrad br.
4094/12 od 09.10.2012. godine, iz kojeg proizilazi da biljna materija zelene
boje, sadržana u dostavljenim pakovanjima, potiče od biljke, čiji je botanički
naziv Cannabis sativa L, poznatija kao marihuana, dok je hemijskom analizom te
biljne materije utvrđeno da ista u sebi sadrži psihoaktivnu komponentu
tetrahidrokanabinol (THC) u koncentraciji iznad 0,3 posto, koja supstanca
djeluje na centralni nervni sistem, izaziva stanje zavisnosti i nalazi se na
listi opojnih droga.
Činjenica da je opojna droga marihuana, koja je kritičnom prilikom pronađena u
automobilu kod optuženih, bila namijenjena daljoj prodaji, nesumnjivo upućuje
količina opojne droge marihuana od 3,096 kg, način njenog pakovanja, u šest
ručno pravljenih zamotuljaka, te činjenice da je ista bila smještena na
skrovito mjesto u automobilu.
Cijeneći naprijed navedeno činjenično stanje, ovaj sud nalazi da su se u
radnjama optuženih Hasić Amela i Hamzić Hajrudina stekli svi bitni elementi
bića krivičnog djela neovlašćena proizvodnja, držanje i stavljanje u promet
opojnih droga iz člana 300. stav 1. Krivičnog zakonika, obzirom da je u
postupku nesumnjivo utvrđeno, imajući u vidu priznanje optuženih, te sadržinu
prethodno provedenih materijalnih dokaza, da su optuženi Hasić Amel i Hamzić
Hajrudin dana 24.09.2012. godine, neovlašćeno radi dalje prodaje prenosili
3,096 kg opojne droge marihuana, supstance proglašene za opojnu drogu
Rješenjem o utvrđivanju opojnih droga (Sl. List SRJ br.44/02). Sve činjenice
utvrđene u toku postupka, okolnosti konkretnog slučaja doveli su do zaključka
da su optuženi Hassić Amel i Hamzić Hajrudin predmetno krivično djelo izvršili
sa direktnim umišljajem. Optuženi su u potpunosti bili svjesni da radi prodaje
prenose opojnu drogu marihuanu, te da za to nemaju potrebna ovlašćenja, a što
predstavlja bitno obilježje krivičnog djela, a koja okolnost je optuženima
morala biti poznata, kako to proizilazi iz njihove odbrane, što sve upućuje na
zaključak da su optuženi bili svjesni svoga djela, i htjeli njegovo zvršenje.
Krivično djelo za koje su optuženi oglašeni krivim je krivično djelo sa
blanketnom dispozicijom, pa je kod ovih krivičnih djela, pored navođenja
činjenica i okolnosti koje čine bitna obilježja ovog krivičnog djela, a o
kojima se ovaj sud već izjasnio, bilo nužno navesti materijalno pravni propis,
od kojeg zavisi postojanje ovog krivičnog djela. Naime, Rješenjem o
utvrđivanju opojnih droga (Sl.list SRJ br. 44/02) marihuana je proglašena za
opojnu drogue i nalazi se na spisku opjnih droga.
Odlučujući o kazni za optužene, sud je najprije u smislu člana 42. Krivičnog
zakonika, cijenio sve okolnosti od kojih zavisi da kazna bude manja ili veća
(olakšavajuće ili otežavajuće okolnosti), pa je od olakšavajućih okolnosti na
strani optuženih cijenio njegove lične prilike, da se radi o relativno mlađim
osobama, optuženi Hasić Amel (1983 godište) sa optuženi Hamzić Hajrudin (1987
godine), potom činjenicu da su optuženi u potpunosti priznali izvršenje
krivičnog djela, što je doprinijelo brzom i efikasnom razjašnjenju ove
krivične stvari, izraženo iskreno kajanje i prihvatanje krivice zbog izvršenog
krivičnog djela, dok otežavajućih okolnosti nije bilo, pa je sud naprijed
navedene olakšavajuće okolnosti na strani optuženih u svojoj ukupnosti, a
posebno okolnost da su optuženi priznali izvršenje krivičnog djela, cijenio
kao naročito olakšavajuće i u smislu odredbi čl. 45. i 46. Krivičnog zakonika,
optuženim ublažio kazne ispod zakonom propisanog minimuma za predmetno
krivično djelo i osudio ih na kazne zatvora u trajanju od po 6 (šest) mjeseci,
nalazeći da su i tako ublažene kazne srazmjerne stepenu krivice optuženih i
težini počinjenog djela i da predstavljaju onu mjeru koja je neophodno
potrebna za postizanje svrhe kažnjavanja iz čl. 32. Krivičnog zakonika, da
optuženi ubuduće ne vrše krivična djela u okviru opšte svrhe izricanja
krivičnih sankcija iz čl. 4. st. 2. Krivičnog zakonika.
Na osnovu člana 51. Krivičnog zakonika, sud je optuženima u kazne zatvora
uračunao vrijeme provedeno u pritvoru, počev od 24.09.2012. godine, pa nadalje
dok pritvor bude trajao.
Shodbo članu 300. stav 7. u vezi člana 75. Krivičnog zakonika, Sud je
optuženim Hasić Amelu i Hamzić Hajrudinu izrekao mjeru bezbjednosti oduzimanja
3,096 kg. opojne droge marihuana, kao predmeta izvršenja krivičnog djela, koja
se ima uništiti nakon pravosnažne presude i za koje predmete zakon predviđa
obavezno oduzimanje.
Kako su optuženi oglašeni krivim, to ih je sud shodno članu 226. i 229.
Zakonika o krivičnom postupku, obavezao na plaćanje troškova krivičnog
postupka -sudskog paušala u iznosu od po 100 eura, koji paušal je odmjeren
shodno složenosti krivičnog postupka, dužini njegovog trajanja i imovinskim
prilikama optuženih, sve u roku od 15 dana po pravosnažnosti presude pod
prijetnjom prinudne naplate, dok će o ostalim troškovima krivičnog postupka
sud odlučiti naknadno posebnim rješenjem po pribavljanja podataka o njihovoj
visini.
Sa izloženog, odlučeno je kao u izreci.
VIŠI SUD U PODGORICI
Dana 14.12.2012. godine
Zapisničar S U D I J A
Novčić Slobodanka Tabaš Predrag
DN-a, po primjerak:
- VDT Podgorica,
- Optuženim,
- Braniocima optuženih,
- a/a.
Postupljeno, dana ___ godine