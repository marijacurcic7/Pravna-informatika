K.br.35/13
U IME CRNE GORE
Osnovni sud u Kolašinu kao prvostepeni krivični po predsjedniku suda Arsenu
Popoviću kao sudiji pojedincu uz učešće zapisničara Ljiljane Mrdak u krivičnom
predmetu protiv okrivljenog G. M. iz K., zbog krivičnog djela teška tjelesna
povreda iz čl.151 st.1. Krivičnog zakonika CG, postupajući po optužnom
predlogu ODT iz Kolašina Kt.br.42/13 od 25.06.2013. godine nakon održanog
glavnog i javnog pretresa dana 10.10.2013 .godine u prisustvu zastupnika
optužnog akta zamjenika ODT – Kolašin Šćepanović Maje, optuženog G.M.,
oštećenog Š.M. i njegovog punomoćnika adv. N.V.donio je i javno objavio, -
P R E S U D U
Optuženi:
G. M., jmbg ... od oca N. i majke B. rodj.J., rodjen ... godine u P., sa
prebivalištem u K. - ul.P.p. br...., Crnogorac, državljanin Crne Gore,
nezaposlen, neoženjen, pismen, završio srednju školu,govori srpskim jezikom,
srednjeg imovnog stanja, neosudjivan.
K r i v j e:
Zato što je:
Dana 16.05.2013 godine oko 20,15h u na Trgu Vukmana Kruščića u Kolašinu teško
tjelesno povrijedio oštećenog Š. M., na način što je , dok se oštećeni nalazio
u svom putničkom vozilu marke "Audi" na mjestu vozača istog udario drvenom
letvom u predjelu podlaktice lijeve ruke i to u trenutku kada je oštećeni
podigao lijevu ruku u nivou glave, kako bi izbjegao udarac letvom u glavu,
nanijevši mu tom prilikom tešku tjelesnu povredu manifestovanu u vidu preloma
donje trećine lakatne kosti podlaktice lijeve ruke
čime je izvršio krivično djelo teška tjelesna povreda iz čl.151 st.1.
Krivičnog zakonika
Pa mu sud primjenom citirane zakonske odredbe te čl.2, 4.st.2,32, 52, 53 i 54
Krivičnog zakonika, a u vezi sa čl.229 i 374 ZKP-a i z r i č e,-
USLOVNU OSUDU
Kojom okrivljenom utvrdjuje kaznu zatvora u trajanju od 6 (šest) mjeseci i
istovremeno odredjuje da se ista neće izvršiti ukoliko okrivljeni u roku od 1
(jedne) godine ne počini novo krivično djelo.
Obavezuje se okrivljeni na plaćenje troškova krivičnog postupka u iznosu od
60,50 €, te na plaćanje sudskog paušala u iznosu od 30,00 € , koje će uplatiti
na žiro račun br.832-196-94, koji se vodi na ime Osnovnog suda Kolašin ,
prednje u roku od 15 dana po pravosnažnosti ove presude pod prijetnjom
prinudnog izvršenja.
Oštećeni Š. M. upućuje se na parnični postupak radi ostvarenja svog imovinsko
pravnog zahtjeva.
O b r a z l o ž e nj e
ODT iz Kolašina je svojim optužnim predlogom Kt.br.42/13 od 25.06.2013. godine
stavio na teret okrivljenom G. M. , da je počinio krivično djelo djelo teška
tjelesna povreda iz čl.151 st.1 Krivičnog zakonika, na način mjesto i vrijeme
činjenično i pravno opisano izrekom ove presude. Pri podnijetom optužnom
predlogu zamjenik ODT – Kolašin Šćepanović Maja ostala je do okončanja glavnog
pretresa, navodeći u završnoj riječi da smatra da je sprovedenim dokazima
nesporno utvrđeno da je optuženi izvršio krivično djelo koje mu se stavlja na
teret, te predložila da sud okrivljenog oglasi krivim i osudi po zakonu.
Okrivljeni G. M. je u svojoj odbrani datoj pred ovim sudom naveo da u
potpunosti ostaje pri odbrani datoj pred ODT Kolašin dana 13.06.2013. godine u
kojoj je u bitnom naveo da je sa oštećenim imao stalne probleme u zadnje tri
godine, da je oštećeni jednom prilikom umalo vozilom zakačio njegovu majku i
maloljetnog brata i da je sa oštećenim ranije imao fizički obračun u diskoteci
"Selekt". Dana 16.05.2013 godine šetao je sa svojom djevojkom B. V.
regionalnim putem u pravcu Mateševa, kada je pri njihovom povratku ka Kolašinu
iz pravca Kolašina svojim vozilom naišao oštećeni koji je iznenada promijenio
putanju kretanja vozila usmjeravajući vozilo u njihovom pravcu i tom prilikom
ga je zakačio retrovizorom u predjelu ruke. Nakon toga otišao je u stanicu
policije da prijavi događaj. Tražio je Š. M. po gradu i uputio se u pravcu
svoje kuće, gdje mu je jedan komšija rekao da se vozilo Šćepanovića nalazi na
Gornjem trgu, pa je on iz pomoćnog objekta uzeo jedan drveni štap dužine oko
30 cm i prečnika oko 10cm i uvukao ga u rukav dukserice, a sve sa namjerom da
Šćepanoviću razbije auto. Na gornjem trgu je pronašao oštećenog Š.koji je
sjedio u svom vozilu marke "Audi", krenuo je put njega, otvorio vrata od
vozila i uhvatio ga za gornji dio od trenerke sa namjerom da ga izvuče iz
vozila. Međutim on je okrenuo glavu put mjesta suvozača, podigao noge i udario
ga nogom u predjelu grudi. Tad ih je razdvojio T.I.. Za vrijeme sukoba Š. nije
izlazio iz vozila. Zna da je Š. držao lijevu ruku ispruženu preko vrata vozila
a on je udario nogom u vrata vozila i moguće je da je tom prilikom udario Š. u
predjelu ruke. Dva puta je drvenim štapom udario u vozilo oštećenog i to oba
puta u predjelu iznad vrata. Nakon toga drveni štap je bacio u rijeku
Svinjaču. Posle minut dva on je opet došao na Gornji trg, jer je želio da se
prijavi policiji i tad se ponovo sreo sa Š. koji tad nije bio u vozilu i tu je
došlo do fizičkog obračuna, gdje su se hvatali za ruke i udarali rukama i
nogama u predjelu glave i tijela, a potom su i pali na kaldrmu. Razdvojili su
ih sugrađani koji su se tu zatekli. Naveo je da je tom prilikom zadobio
povrede na ruci, ispod oka, kao i bol u predjelu grudi. Negira da je kod sebe
tog dana imao bejzbol palicu, niti je oštećenog udario drvenim štapom koji je
imao u predjelu ruke, jedino ostavlja mogućnost da je oštećenog u predjelu
ruke udario nogom i to dok se njegova ruka nalazila preko otvorenih vrata
automobila, jer je u trenunku kada je oštećeni krenuo sa autom udario nogom u
otvorena varata ali da se ne sjeća da li je ruka oštećenog bila izbačena preko
vozila u trenutku kad je udaro drvenim štapom u vozilo,ili pak da je tu
povredu oštećeni zadobio prilikom pada na asfaltnu podlogu. Na kraju je
istakao da mu je žao što se sve to dogodilo, ali da se za krivično djelo ne
osjeća krivim.
U dokaznom postupku sud je saslušao svjedoka – oštećenog Š. M.; pročitao
izvještaj ljekara iz Hitne medicinske pomoći u Kolašinu izdat na ime Š. M. od
16.05.2013. godine; pročitao izvještaj ljekara specijaliste Urgentnog centra
KC CG izdatog na ime Š.M. od 16.05.2013. godine; pročitao izvještaj ljlekara
specijaliste KC CG izdatog na ime Š.M. od 03.06.2013 godine; izvršio uvid u
foto elaborat Uprave policije Ispostave Kolašin br.14/3 od 17.05.2013. godine;
pročitao nalaz i mišljenje vještaka medicinske struke dr. B.B.od 18.06.2013.
godine; izvršio uvid u izvod iz KE izdatog na ime G.M., od strane Uprave
policije – CB Podgorica 28.06.2013. godine;
Svjedok oštećeni Š.M. u svom iskazu datom pred ovim sudom naveo je da u svemu
ostaje pri svom iskazu datom dana 13.06.2013. godine pred ODT Kolašin u kome
je u bitnom naveo da je tačno da je navedenog dana svojim vozilom išao u
pravcu Mateševa i da je tada primijetio okrivljenog u društvu sa djevojkom,
ali negira da je na bilo koji način tom prilikom ugrozio njegovu bezbjednost,
niti da ga je zakačio retrovizorom. Istog dana krećući se u pravcu Gornjeg
trga sreo se sa okrivljenim koji se nalazio na sredini kolovoza i tu ga je
zaustavio. Otvorio je prozor da bi razgovarali da čuje zašto ga zaustavlja.
Okrivljeni je tad otvorio vrata na mjestu vozača gdje je on i sjedio i kad je
kenuo da izađe okrivljeni ga je udario jednom drvenom šipkom, za koju ne zna
je li u pitanju bejzbol palica ili letva, u predjelu ruke. Podigao je ruku u
visini glave kako bi izbjegao udarac tom šipkom u glavu. Napomenuo je da se u
vozilu nalazio u sjedećem položaju, jer zbog udaraca okrivljenog nije uspio da
izađe iz vozila. Okrivljeni ga je nekoliko puta udario drvenom šipkom u
predjelu lijeve ruke i to u trenutku dok mu je ruka bila podignuta u nivou
glave. Okrivljeni je nekoliko puta tom drvenom šipkom udario u gornji dio
vrata i krov njegovog vozila, kojom prilikom je vozilo oštećeno. Takođe je
naveo da ga je okrivljeni udario drvenim štapom i u predjelu lijeve noge. Sve
to je trajalo nekih 20-30 sekundi i tad je naišai I. T. koji je odvukao
okrivljenog. Prije toga je on krenuo vozilom kako bi otišao sa tog mjesta i
tada je okrivljeni polomio zadnje štop svijetlo na njegovom vozilu. nakon toga
parkirao je svoje vozilo na gornjrm trgu kada je nakon nekih 1 do 2 minuta
ponovo naišao okrivljeni, zaletio se put njega, ali fizičkog obračuna nije
bilo osim što su se hvatali za ruke, jer su to spriječili prisutni sugrađani.
Isključio je mogućnost da je povrede zadobio prilikom udarca nogom od strane
okrivljenog, ne može se izjasniti da li je njegova ruka tokom čitavog ovog
incidenta uopšte bila u tom položaju. Odbacio je navode okrivljenog da su
padali na asfaltnu podlogu, jer su ih odmah razdvojili. U završnoj riječi
pridružio se krivičnom gonjenju protiv okrivljenog i naveo da će svoj
imovinsko pravni zahtjev ostvariti u posebnom postupku.
Iz izvještaja ljekara jedinice za Hitnu medicinsku pomoć – Kolašin izdatog
dana 16.05.2013 godine na ime Š.M., utvrđuje se da je postavljena dijagnoza na
latinskom jeziku, da se povrijeđeni žali na bol i otežanu pokretljivost
podlaktice lijeve ruke, ljekar je konstatovo da na sredini spoljašnje strane
podlaktice postoji otok, bol i bolna pokretljivost, kao i da postoji rascjep
gornje usne sa unutrašnje strane, te da je pacijent upućen u KC CG.
Iz izvještaja ljekara specijaliste Urgentnog centra Kliničkog centra, od
16.05.2013. godine izdatog na ime Š. M., utvrđuje se da postavljena dijagnoza
na latinskom jeziku, da je pacijent zadobio pvredu lijeve podlaktice od strane
drugog lica koje ga je udarilo bejzbol palicom, da je primarno zbrinut u HMP-u
Kolašin, da se po skidanju imobilizacije vidi otok, deformitet, bolna
osjetljivost i da su pokreti ručnog lijevog zgloba limitirani.
Iz izvještaja ljekara specijaliste ortopeda Kliničkog centra, od 03.06.2013.
godine izdatog na ime Š.M., utvrđuje se da su slomljleni djelovi lakatne kosti
prilikom pregleda u dobroj poziciji, da je imobilizacija promijenjena i da je
lom u fazi zarastanja.
Iz Fotoelaborata sačinjenog od strane Uprave policije – Ispostave Kolašin
utvrđuje se bliži izgled oštećenja na vozilu reg oznaka KL ... u kojem se
nalazio oštećeni.
Iz nalaza i mišljenja vještaka medicinske struke dr. B. B. od 18.06.2013
godine utvrđuje se da je, po njegovom mišljenju, Š. M. u predmetnom događaju
zadobio povredu podlaktice lijeve ruke, a uvidu preloma donje trećine lakatne
kosti, koja je nastala djelovanjem tupo tvrde sile, ravne površine, srednjeg
inteziteta djelovanja, koja je sila djelovala na podlakticu lijeve ruke u
jednom navratu, a u momentu kada je povrijeđeni spoljašnje - unutrašnjom
stranom donje trećine podlektice lijeve ruke bio okrenut ka toj sili. Tom
prilikom osim preloma, došlo je i do nastajanja otoka okolnog mekog tkiva,
krvarenja u tom mekom tkivu, te bola i bolne ograničene pokretljivosti
podlaktice lijeve ruke. Ova je povreda nastala djelovanjem zamahnute drvene
letve, zamahnute bejzbol palice ili neke sile sličnih karakteristika i mogla
je nastati u momentu kad je povrijeđeni podlakticu lijeve ruke bio podigao u
nivou ili iznad nivoa glave. Povrijeđeni Š. je zadobio i povredu ličnog dijela
glave, a u vidu razderotine služokože unutrašnje strane gornje usne, koja je
nastala djelovanjem tupo tvrde sile male površine slabog inteziteta
djelovanja, pa je ova povreda mogla nastati prilikom guranja otvorenom šakom.
Ove povrede su nastale kratko vrijeme jedne za drugom, a povreda u vidu
preloma lakatne kosti predstavlja običnu tešku tjelesnu povredu, koja u zbiru
sa drugom opisanom povredom ostaje i dalje obična teška tjelesna povreda.
Iz izvoda iz kaznene evidencije izdatog dana 28.06.2013 godine, na ime G. M.
od strane Uptave Policije CB Podgorica utvrdjuje se da isti do sada nije
osudjivan.
Cijeneći navode optužbe, odbrane i sve provedene dokaze kako pojedinačno tako
i u njihovom medjusobnom odnosu na nesumnjiv način se utvrdjuje da su se u
radnjama okrivljenog stekla sva obilježja bića krivičnog djela teška tjelesna
povreda iz čl. 151.st.1. Krivičnog zakonika. Naime, nesporno je utvrđeno da je
okrivljeni dana 16.05.2013 godine oko 20,15h u na Trgu Vukmana Kruščića u
Kolašinu teško tjelesno povrijedio oštećenog Š.M., na način što je , dok se
oštećeni nalazio u svom putničkom vozilu marke "Audi" na mjestu vozača istog
udario drvenom letvom u predjelu podlaktice lijeve ruke i to u trenutku kada
je oštećeni podigao lijevu ruku u nivou glave, kako bi izbjegao udarac letvom
u glavu, nanijevši mu tom prilikom tešku tjelesnu povredu manifestovanu u vidu
preloma donje trećine lakatne kosti podlaktice lijeve ruke. Ovakav zaključak
sud prvenstveno temelji na jasnom iskazu oštećenog koji je opisao kritični
dogadjaj te način nastajanja povreda kao i na nalazu i mišljenju vještaka
medicinske struke. Naime oštećeni je u svom iskazu naveo da ga je pri kretanju
izlaska iz vozila okrivljeni udario drvenom šipkom u predjelu lijeve ruke koju
je bio podigao u visini glave kako bi zbjegao udarac u glavu, a da je povreda
nastala na opisani način potvrđuje se i iz nalaza i mišljenja vještaka
medicinske struke koji se izjasnio da je predmetna povreda nastala djelovanjem
zamahnute drvene letve, zamahnute bejzbol palice ili neke sile sličnih
karakteristika i mogla je nastati u momentu kad je povrijeđeni podlakticu
lijeve ruke bio podigao u nivou ili iznad nivoa glave. Ovakav nalaz i
mišljenje vještaka medicinske struke sud je prihvatio kao stručan, objektivan
i logičan. Sliku o odgovornosti okrivljenog upotpunjuje i sama njegova odbrana
u kojoj on ne spori da je došlo do sukoba, da je koristio drvenu palicu i
njome nesumnjivo udarao u pravcu vozila iz kojeg je oštećeni krenuo da izađe,
u kom dijelu je sud odbranu okrivljenog i prihvatio, dok je u ostalom dijelu,
u kom se okrivljeni izjašnjava da je udarao drvenom palicom u predjelu iznad
vrata, a da je povreda ruke oštećenog mogla nastati od njegovog udarca nogom u
vrata dok se ruka oštećenog nalazila preko vrata vozila ili prilikom pada na
asfaltnu podlogu, sud odbacio kao sračunatu na umanjenje krivično- pravne
odgovornosti iz razloga jer je u suprotnosti sa provedenim dokazima, prije
svega sa nalazom i mišljenjem vještaka medicinske struke.
Sud je cijenio i ostale provedene dokaze fotoelaborat i medicinsku
dokumentaciju i zaključio da isti potvrđuju odluku suda.
Iz svih provedenih dokaza i pravnom ocjenom istih sud je utvrdio činjenično
stanje iz kojeg proizilazi da su se u radnjama okrivljenog ostvarila sva bitna
obilježja krivičnog djela tečka tjelesna povreda iz čl.151 st.1 Krivičnog
zakonika. Sud je mišljenja da je psihički odnos okrivljenog u odnosu na radnju
izvršenja predmetnog krivičnog djela bio izražen kroz direktni umišljaj, tj.
da je okrivljeni znao da će udaranjem oštećenog drvenom palicom istom nanijeti
teške tjelesne povrede.
Odlučujući o krivičnoj sankciji sud je cijenio sve okolnosti od značaja za
odmjeravanje iste, a odnose se na okrivljenog i krivično djelo stavljeno mu na
teret pa je od olakšavajućih okolnosti našao činjenicu da se radi o mladom i
do sada neosuđivanom licu, dok otežavajućih okolnosti sud nije našao. Na
osnovu prednjeg, a obzirom da je za predmetno krivično djelo predviđena kazna
zatvora od šest mjeseci do pet godina, sud je okrivljenom izrekao uslovnu
osudu kojom mu je utvrdio kaznu zatvora u trajanju od šest mjeseci i
istovremeno je uslovio na period provjeravanja od jedne godine. Sud je nadalje
mišljenja da će se primjenom ove krivične sankcije dovoljno uticati na
okrivljenog da ubuduće ne vrši krivična djela, te da je krivična sankcija
adekvatna za ostvarivanje opšte svrhe propisivanja i izricanja krivičnih
sankcija iz čl.5 Krivičnog zakonika i da će se njome postići svrha specijalne
i generalne prevencije predvidjenih čl. 32 Krivičnog zakonika.
Shodno čl.229 a u vezi čl. 226 ZKP-a sud je okrivljenog obavezao na plaćanje
troškova krivičnog postupka u iznosu od 60,50 €, a koji troškovi se odnose na
dati nalaz i mišljenje vještaka medicinske struke dr. B.B. , te ga je sud
obavezao na plaćanje sudskog paušala u iznosu od 30,00 € koji iznos je
srazmjeran dužini trajanja postupka i imovinskim prilikama okrivljenog.
Shodno čl. 239.st.2. u vezi st.1. ZKP-a, a obzirom na činjenicu da je
okrivljeni oglašen krivim, oštećeni Š. M. upućen je na parnični postupak radi
ostvarenja svog imovinsko-pravnog zahtjeva, jer tokom ovog postupka nije
opredijelio svoj imovinsko pravni zahtjev.
Na osnovu naprijed navedenog a primjenom citiranih zakonskih odredbi odlučeno
je kao u izreci presude shodno čl.374 ZKP-a.
OSNOVNI SUD U KOLAŠINU,
Dana, 10.10.2013. godine
Zapisničar,PREDSJEDNIK SUDA
Ljiljana Mrdaks.r. Arsen Popović s.r.
PRAVNA POUKA: Protiv ove presude dozvoljena je žalba u roku 8 dana od dana
prijema iste, Višem sudu u Bijelom Polju a preko ovog suda.