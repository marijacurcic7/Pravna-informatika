Posl.br. K. 277/12
U I M E CRNE GORE
OSNOVNI SUD U CETINJU, kao prvostepeni krivični, po sudiji Ćupić Mariji, kao
sudiji pojedincu, uz sudjelovanje namještenika suda A. M., kao zapisničara, u
krivičnom predmetu okrivljenog S.R.iz Podgorice, zbog krivičnog djela teško
djelo protiv opšte sigurnosti iz člana 338. stav 3. u vezi člana 329. stav 3.
u vezi stava 2. i 1. Krivičnog zakonika , po Optužnom predlogu Osnovnog
državnog tužilaštva u Cetinju, Kt.br. 170/12 od 05. 12. 2012. godine, nakon
održanog glavnog i javnog pretresa dana 01. 07. 2013. godine u prisustvu
savjetnika ODT u Cetinju Đ. M., okrivljenog S.R.i njegovom branioca S. Ž. adv.
iz Podgorice, oštećenog V.S.i njegovog punomoćnika Bjelanović Vučka adv. iz
Podgorice, donio je dana 05. 07. 2013. godine i javno objavio, ovu
P R E S U D U
Okrivljeni: S.R., od oca R. i majke Z., rođene Č., rođen ....... Godine u
Bijelom Polju, sa prebivalištem u Podgorici-Tuzi, naselje „K. P.“ bb,
državljanin Crne Gore, diplomirani inžinjer geodezije, pismen, sa završenim
fakultetom, neosuđivan,
Kriv je:
Zato što je:
Dana 18. septembra 2012. godine, na magistralnom putu Cetinje-Podgorica, u
mjestu zv. „Jankovića krš“ ,Opština Cetinje, u svojstvu odgovornog lica,
predradnika-poslovođe u preduzeću za puteve „Crnagoraput“ A.D. Podgorica,
prilikom izvođenja radova na održavanju magistralnog puta Cetinje-Podgorica, u
mjestu zv. „Jankovića krš“ od strane tog preduzeća, suprotno članu 29. stav 1.
tačka 1. Zakona o zaštiti na radu kojim je propisano da je zaposleni obavezan
da za vrijeme rada primjenjuje propisane mjere zaštite na radu i namjenski
koristi sredstva za rad i sredstva i opremu lične zaštite na radu, nije prije
početka radnih aktivnosti zaposlenih putara: oštećenog V.S.iz Danilovgrada,
B.Dž.i Š.J., oba iz Podgorice, izvršio kontrolu njihovog posjedovanja
zaštitnih sredstava za rad – zaštitnih šlemova, niti se postarao da iste
obavezno koriste u toku radnih aktivnosti, iako je bio svjestan da time može
izazvati opasnost za život ili tijelo ljudi, ali je olako držao da do toga
neće doći ili da će to moći spriječiti, usljed čega je prilikom obrušavanja
kamena dimenzija 0,10 x 0,15 metara sa stijene koja se nalazila uz krajnju
lijevu kolovoznu traku, gledano iz pravca Cetinja došlo do tjelesnog
povređivanja oštećenog V.S., tako što ga je isti udario u predjelu glave,
kojom prilikom je oštećeni V.S.zadobio tešku tjelesnu povredu u vidu:
impresivnog preloma parijentalnog dijela lobanje desno, sa krvnim podlivom i
kontuzijom – nagnječenjem mozga,
-čime je izvršio krivično djelo teško djelo protiv opšte sigurnosti iz člana 338. stav 3. u vezi člana 329. stav 3. u vezi stava 2. i 1. Krivičnog zakonika
-pa mu sud primjenom citiranog zakonskog propisa, te primjenom čl.4, 5, 13, 16, 42, 52, 53, 54 KZ-a, 226-229,239 i 374 ZKP-a izriče
U S L O V N U O S U D U
Kojom okrivljenom utvrđuje kaznu zatvora u trajanju od 60 dana i istovremeno
određuje da se navedena kazna neće izvršiti ukoliko okrivljeni u vremenskom
periodu od dvije godine od dana pravosnažnosti presude ne počini novo krivično
djelo.
Obavezuju se okrivljeni S.R. da na ime troškova krivičnog postupka uplati
iznos od 176,40 eura ,kao i na ime paušala iznos od 30,00 eura u roku od 15
dana od dana prijema,pod prijetnjom prinudnog izvršenja,a sve prednje u korist
budžeta Crne Gore.
Oštećeni V.S.se radi ostvarenja svog imovinskopravnog zahtjeva upućuje na
redovnu parnicu.
O b r a z l o ž e nj e
ODT u Cetinju podnijelo je optužni predlog Kt.br. 170/12 od 05. 12. 2012.
godine protiv okrivljenog S.R.iz Podgorice zbog krivičnog djela teško djelo
protiv opšte sigurnosti iz člana 338. stav 3. u vezi člana 329. stav 3. u vezi
stava 2. i 1. Krivičnog zakonika. U završnoj riječi na glavnom pretresu
zastupnik optužbe je istakao da ostaje pri podnijetom optužnom predlogu i da
cijeni da je svim provedenim dokazima nepobitno utvrđeno da je okrivljeni
S.R.počinio krivično djelo koje mu je optužnim predlogom stavljeno na teret i
predložio da se isti oglasi krivim i osudi po zakonu.
Okrivljeni S.R.je u svojoj odbrani naveo da  nijesu tačni navodi optužbe da je
počinio krivično djelo koje mu je stavljeno na teret optužnim aktom. Obavlja
poslove predradnika -poslovođe u preduzeću "Crnagoraput" A.D. Podgorica. Kako
je došlo do odrona na magistralnom putu Podgorice - Cetinje, u mjestu zvanom
Jankovića krš prethodne večeri ,to su narednog dana morali ukloniti taj odron
i bili su prisutni on, V.S., B. Dž. i Š.J.. Tačno je da tog dana nijesu
posjedovali zaštitna sredstva za rad, odnosno zaštitne šlemove ,obzirom da
isti nijesu bili na pri ruci jer su bili odveženi na drugo gradilište na
Poviju gdje su radnici pošli u pet časova. Šlemove zadužuju kod Š. D. koji
dolazi na posao u osam časova, dok su oni toga dana pošli u pola sedam i inače
mu se nebi obratili jer nijesu bili oštećeni ,a svi pojedinačno zadužuju
šlemove i svi su polagali kod gospođe G., to jeste svi su upoznati sa mjerama
zaštite na radu i imaju izdata rješenja u vezi toga.
Njegove obaveze kao predradnika, odnosno poslovođe u odnosu na zaposlene, su
da ih vozi i dovozi, po uputstvu upravnika i raspoređuje na mjesta gdje
postoji opasnost da ne bi bila izazvana saobraćajan nezgoda i ugrožena
sigurnost građana, a nakon toga rasčišćavanje puta. Pokriva četiri putna
pravca i uvijek idem sa jednim radnikom. Na primjer ako ima Božaj-Danilovgrad-
Cetinje dva radnika ostaju na Božaju, te sa jednim obilazi ove ostale putne
pravce radi rasčišćavanja, pa se vraćam i pred kraj radnog vremena uzima
radnike da ih odvezem kući, a njegov putni pravac je i do Drumina - prvi
tunel.Nije u situaciji da opomene radnika jer ima dobre rezultate, tj. pion je
u tome, jer ne može ni da kazn radnika, ni da ga nagradi, već samo predlaže
upravniku sektora B. D. ,pa potom do prvog direktora. Predradnici nemaju
ovlašćenja na terenu, već im samo daje uput što će da rade.
Ukoliko se desi da neki radnik dođe u alkoholisanom stanju mogao bi da ga
odbaci kući, te ako on odbije da ide kući isti se poziva na mobing, međutim,
sjutra dan bi obavijestio upravnika, ali kod njega toga nema ,jer su dobri
ljudi i radnici.
Bezbjedan rad na konkrentim poslovima, podrazumjeva: HTZ oprema, a sastavni
djelovi HTZ opreme su odijelo, prsluk, rukavice, šlem i cipele, drugo nema
šta. I koriste tu opremu i on i radnici jednako svakodnevno.
Kada je vidio da je vozilo sa šlemovima otišlo i da moraju da koriste drugo
vozilo i da nemaju šlemove ni on, ni radnici, nije mogao da reaguje jer nema
šlemova viška, jedino po narudžbini, koliko se naruči, a to je procedura koja
traje najmanje mjesec dana. Tog jutra se nije obratio upravniku jer nije
stigao,a na tom dijelu puta bilo je oko tri kubika odrona što je moralo da se
otkloni. Uveče bi preuzeli šlemove jer su se već bili dogovorili sa radnikom
koji ih je bio odvezao.
Smatrao je da je hitna i neodložna radnja i da se neće niko povrijediti te je
rasporedio radnike bez zaštitnih šlemova. Na ovom dijelu nije bilo
povređivanja radnika od kada je predradnik, odnosno poslovođa. Toga dana kada
se desila nesreća nalazio se na suprotnoj strani kolovoza, naspram radnika i
pisao je dnevni izvještaj rada- šta su radili do tog vremena. U tom momentu
čuo je vrisak radnika i vidio da povrijeđeni S. pada i u tom trenutku je
potrčao prema njemu ne gledajući saobraćaj ni sa jedne ni sa druge strane,
tako da sam tom prilikom sam sebe ugrozio i kada je stigao do njega podigao mu
je glavu i pritegao rukom na ranu. U tom trenutku je stigao džip podgoričkih
tablica i vozač je dao vatu, a njegov radnik iz Forda peškir.Pritegao je ranu
čvrsto, podigli su ozlijeđenog i ubacili ga u džip i svo vrijeme je njemu
ležao na prsima, dok nije prebačen do Kliničkog centra. Za svo vrijeme
pregleda i snimanja bio je uz njega, onda se vratio na lice mjesta, dao izjavu
javnom tužiocu, gospođici K. P., potom u SUP u Cetinje i vratio se u Klinički
centar i za svo vrijeme dok je istom trajala operacija do 21 sat. U prosjeku
svaki drugi dan je išao kod njega dok je bio u bolnici, a kući gaje zvao dva
do tri puta sedmično i jednom sedmično ga je posjećivao za svo to vrijeme dok
je bi bolestan. Izjavio je tada ,a i sada da je voliji da se to njemu desilo a
da nije oštećenomu i da je on bio na njegovom mjestu.Ima troje djece, supruga
mu je nezaposlena, djeca idu u školu, jedno u osnovnu, jedno u srednju, a
jedno na fakultet, plata mu je 450,00 eura, a radno vrijeme
neograničeno,pogotovo u slučaju nepogoda u svakom trenutku treba da je na
cesti. Zbog slabog materijalnog stanja prinuđen je da kćerku makne sa
fakulteta.
Branilac okrivljenog Ž. S.,adv. iz Podgorice, u završnoj riječi je istakao da
sumirajući činjeničnu građu odbrana je mišljenja da se u radnjama okrivljenog
nijesu stekla bitna obilježja biča krivčnog djela koje mu je stavljeno na
teret ,odnosno da nije dokazano da je učinio djelo za koje je optužen pa je
predložio sudu da okrvljenog oslobodi optužbe u skladu sa članom 373. stav 1.
tačka 2. ZKP-a.Dodao je da ukoliko sud nađe da je okr. počino krivčno djelo
koje mu je stavljeno na teret ,onda da uzme u obzir da ima mjesta primjeni
člana 47. ZKP-a,tj.da okrivljenog oslobodi od kazne jer se u konkrentom
slučaju radi o krivičnom djelu učinjenom iz nehata, a posledice djela teško
pogađaju učinioca ,obzirom da je u pitanju moralan i savjestan čovjek, tako da
izricanje kazne u takvom slučaju očigledno nebi odgovaralo svrsi kažnjavanja,
jer je okrivljeni duboko pogođen nemilim događajem što dokazuje činjenica i da
okr. nakon događaja redovno posjećuje oštećenog i raspituje se za njegovo
zdravlje.
Pored izloženog ukazao je da treba uzeti u obzir brojne olakšavajuće okolnosti
koje su nepobitne od strane okrivljenog imajući u vidu svrhu kažnjavanja i to
sledeće okolnosti:
stepen krivice, pobude iz kojih je djelo učinjeno, okolnosti po kojima je
djelo učinjeno, raniji život okrivljenog, njegovu nekažnjavanost, njegovu
državnje poslije učinjenog krivičnog djela (okr. je lično vozio oštećenog u
bolnicu sa lica mjesta), a naročito njegov odnos prema žrtvi nakon štetnog
događaja, imovno stanje okrivljenog koji sam izdržava svoju porodicu, ženu i
troje djece od kojih su dva studenta, pa ukoliko sud ne prihvati prethodne
predloge odbrane smatra da ima mjesta izricanju neke od mjera upozorenja
propisane u članu 52 ZKP-a jer u ovom slučaju po ocjeni odbrane prema učiniocu
krivičnog djela nije potrebno da se primijeni kazna jer to nije nužno radi
krivično pravne zaštite, i može se realno očekivati da će upozorenje uz
prijetnju kazne (uslovna osuda) ili samo upzorenje (sudska opomena) dovoljno
uticati na učinioca da više ne vrši krivična djela čime bi generalna i
specijalna prevencija bila ostvarena.
Radi razrješenja ove krivičnopravne stvari, sud je u dokaznom postupku na
glavnom pretresu proveo sledeće dokaze: saslušao oštećenog V.S., svjedoke
B.Dž., Š.J., Š. D., ovlašćenog predstavnika preduzeća za puteve „Crnagoraput“
M. S. , pročitao zapisnik o uviđaju sačinjen od strane Osnovnog državnog
tužilaštva u Cetinju Ktr. br. 49/12 od 18. 09. 2012. godine sa
fotodokumentacijom i skicom lica mjesta, pročitao ugovor o uređivanju
međusobnih prava, obaveza i odgovornosti zaposlenog – oštećenog V.S.i
poslodavca preduzeća za puteve „Crnagoraput“ A.D. Podgorica broj 03-9034 od
23. 09. 2009. Godine, pročitao uvjerenje JU Instituta za razvoj i istraživanja
u oblasti zaštite na radu broj 02-3033/1 od 06. 12. 2010. godine, o
osposobljenosti za bezbjedan rad okrivljenog S.R.a, pročitao uvjerenje JU
Instituta za razvoj i istraživanje u oblasti zaštite na radu broj 02-562/15 od
09. 03. 2009. godine, o osposobljenosti za bezbjedan rad oštećenog V.S.,
izvršio uvid u kopiju knjižice zaduženja ličnih zaštitnih sredstava i opreme
preduzeća za puteve „Crnagoraput“ A.D. Podgorica za okrivljenog S.R.i
oštećenog V.S., pročitao potvrdu o izdatom materijalu preduzeća za puteve
„Crnagoraput“ A.D. Podgorica Sekciji Podgorica broj 0008608 od 27. 04. 2012.
Godine, pročitao odluku preduzeća za puteve „Crnagoraput“ A.D. Podgorica broj
01-5487 od 14. 06. 2011. godine, pročitao izvod iz akta preduzeća za puteve
„Crnagoraput“ A.D. Podgorica o opisu poslova radnog mjesta putara i
predradnika, pročitao nalaz i mišljenje sudskog vještaka iz oblasti zaštite na
radu mr. G. S. dipl. ing. Znr. iz Podgorice, Kt. br. 170/12 od novembra
mjeseca 2012. godine, pročitao nalaz i mišljenje vještaka medicinske struke
Dr. R. S. dat na zapisniku u tužilaštvu Kt. br. 170/12 od 26. 10. 2012.
godine, sa pratećom medicinskom dokumentacijom u spisima predmeta o vrsti i
težini tejelesnih povreda za oštećenog V.S., pročitao izvještaj Uprave
policije – Područne jedinice Bijelo Polje broj 35-03-245/12-11700 od 31. 10.
2012. godine iz Kaznene evidencije za okrivljenog S.R.a.
Iz iskaza oštećenog V.S.proizilazi da se samog događaja ne sjeća. U grupu kod
S.R.došao je tri dana prije nezgode. Nije se mogao sjetiti da li je ili ne
zadužio šlemove, ali zna da im niko nije naređivao da ih nose. Ne sjeća se da
li je polagao nešto vezano za zaštitu na radu. Kao nadređeni mu je ta tri dana
bio S.R.. Pridružio se krivičnom gonjenju protiv okrivljenog i postavio je
imovinsko pravni zahjtev.Ne sjeća se da je dobio odluku direktora da će biti
novčano kažnjeni ako ne budu nosili šlemove, ko zna kada je to bilo. On kao
putar nije bio nikada ni na ljekarskom pregledu.Nikada niko mu nije rekao da
stave šlem dok rade, sem jednom kada su bili veliki odroni, kada je padalo sa
svih strana tad su samo stavili šlemove.Još je na bolovanju jer treba da radi
još jednu operaciju na glavi.
Iz iskaza svjedoka B.Dž.proizilazi da navedenog dana nijesu korsitili u toku
preduzetih radnih aktivnosti šlemove ,obzirom da je njihovo vozilo u kojem
stoje zaduženi šlemovi bilo otišlo na drugo mjesto, odnosno za Poviju ,a inače
nose šlemove po naređenju šefova, a i po ličnoj obavezi.Sjeća se svega u vezi
sa dogadjajem jer je bio na metar od oštećenog V. .Prethodne noći bio je odron
koji su on i Sijarić prenijeli u rigolu sa puta, tako da su predmetnog dana
otišli da uklone taj odron. Skonili su bili odron, ostala je bila samo jedna
radna mašina i kako su tu stajali i pričali u jednom trentuku primijetio je
kako je jedan kamen udario V.S.koji je pao. To se desilo pred kraj radnog
vremena.
Iz iskaza svjedoka Š.J. proizilazi da je bio na licu mjestu kada je došlo do
nezgode, ali je bio okrenut leđima jer je tjerao radnu mašinu. Tog dana nije
imao zaštitni šlem jer mu je bio ostao u vozilu koje je bilo na drugoj
lokaciji u Poviji, gdje je i on obavljao radne zadatke prethodno. Inače nosi
šlem, a po naređenju poslovođe.
Tog dana šef ih je pitao gdje su im šlemovi jer su isti obavezni ,a oni su ga
upoznali da su isti u vozilu na Poviji ,a to ih je pitao kad su počeli sa
radom.
Iz iskaza svjedoka Š.D.proizilazi da je u "Crnagoraputu" zadužen za zaštitu na
radu i zaštitu životne sredine. Kao odgovorno lice je naveo da je
"Crnagoraput" sve zakonske obaveze ispunila, da su svi zaposleni obučeni za
bezbjedan rad, da su sredstva rada ispitana u zakonskom roku, da je svim
zaposlenim data lična zaštitna oprema za korišćenje prema njihovom aktu,
organizovana je zaštita na radu prema Pravilniku o zaštiti na radu u
"Crnagoraputu" i te dužnosti se svake godine ispunjavaju. Po njihovom
Pravilniku o zaštiti na radu neposredni rukovodilac je dužan da prati i
sprovodi mjere zaštite na radu, a u konkretnom slučaju neposredni rukovodilac
je bio S.R.. Trenutno mu je bilo dodijeljeno da vrši nabavku i skladištenje
opreme, i da je izdaje, ali ne pojedinačno svakom radniku već sekcijama i to
na zahtejv rukovodica sektora službe, dok je parti vođa zadužen da svojoj
grupi raspodijeli zaštitnu opremu. On vrši kontrolu da li je oprema
raspoređena i da li se uopšte sprovode mjere zaštite na radu i to na zahtjev
direktora i rukovodica organizacionih cjelina ,a i samih zaposlenih, a može i
on, ali prethodno mora tražiti saglasnost od direktora za kontrolu. Njemu se
konkretnog dana niko nije obraćao, odnosno nije se žalio da mu nedostaje
oprema za zaštitu na radu. Tačno je da se posao nije mogao obaviti bez
zaštitne opreme ,ali kod činjenice da je odron bio na putu oni su otpočeli sa
radom iako, kako je saznao je došlo do zamjene vozila i nijesu imali zaštitnu
opremu. Kada je išao u kontrolu S.R.je bio odgovoran i začudilo ga je što se
to desilo njegovoj grupi i da nije bilo opreme.Svi zaposleni putari su bili
obučeni za bezbjedan rad, tj. sve je bilo u skladu sa Zakonom i o tome postoje
dokazi.
Putaru je dodijeljen šlem, on ga mora imati, a naročito kada radi u usjecima
kada prijeti opasnost od pada nekog predmeta ,a u njihovom aktu postoji, kao i
u Zakonu o zaštiti na radu ako mu nije izdata odgovarajuća zaštitna oprema ima
pravo da odbije da radi.On počinje sa radom u 07:30 časova, a radnici o kojima
je riječ u sedam časova, mada se dešavalo da ranije dođe na posao kako bi
izvršio kontrolu vozila, međutim spornog dana kada je došao na posao isti su
već bili otišli.
U slučaju da nema u magacinu opreme nabavka isti traje zavisno od
situacije,odn. može da se nađe u toku dana, a sasvim drugo je sa planskom
nabavkom,kada se radi specifikacija i ide se na tender. Do sada su imali
zaliha i sada imaju 100 šljemova na zalihama i to je uvijek bilo, ali
rukovodilac sekcije mora da podnese zahtjev za odobrenje opreme.Oni nabavljaju
opremu koja ima atest i iz toga se može vidjeti koliki pritisak šlem može da
izdrži.
Iz iskaza ovlašćenog predstavnika preduzeća za puteve „Crnagoraput“ M. S.
proizilazi da je okrivljeni navedenog dana na licu mjesta bio neposredni
rukovodilac,to jeste bio je nadređeni toj grupi radnika koji su tog dana
obavljali te poslove. Sva lica su bila obučena u skladu sa Zakonom o zaštiti
na radu i svi su bili dužni da ga primjenjuju i što se tiče "Crnagoraputa" kao
pravnog lica tu su sve mjere provedene.
Na taj način se sprovode mjere zaštite na radu i koriste zaštitna sredstva jer
svim zaposlenima pripada oprema ,šlem jer su svi sa njim zaduženi to je njeno
saznanje i od samih zaposlenih koji se bave tim poslom. A što se tiče da li je
u saznanju da je okr. tog dana upozorio radnike da ne izvode radove bez
zaštitne opreme istakla je da nije,kao ni što joj nije bilo poznato da li je
oštećeni navedenog dana i u konkretnom slučaju imao zaštitna sredstva da ih
koristi.
Iz zapisnika o uviđaju sačinjenog od strane Osnovnog državnog tužilaštva u
Cetinju Ktr. Br. 49/12 od 18. 09. 2012. godine proizilazi da su dana 18. 09.
2012. godine na licu mjesta izašli zamjenik Osnovnog državnog tužioca u
Cetinju K. P. u prisustvu ovlašćenih policijskih službenika Ispostave Cetinje
koji su obezbijedili mjesto događaja, kao i krim tehničar. Zapisnikom je
utvrđeno da je dana 18. 09. 2012. godine, oko 14, 30 časova na magistralnom
putu Cetinje-Podgorica na oko 150 metara nakon skretanja za selo Jankovića
krš, na krajnjoj lijevoj kolovoznoj traci, glednao iz pravca Cetinja, došlo do
obrušavanja kamenja sa stijene koja se nalazi uz krajnju lijevu kolovoznu
traku i jedan kamen je tjelesno povrijedio u predjelu glave V.S.koji je kao
putar zaposlen u preduzeću „Crnagoraput“ zajedno sa B.Dž.i Š.J.om vršio
čišćenje magistralnog puta od odrona koji su prethodnih dana pali na kolovoz.
Isto je rukovodilac S.R.zaustavljajući prvo vozilo koje je naišlo
transportovao u Klinički centar Crne Gore, raki ukazivanja ljekarske pomoći,
dok su B. Dž. i Š.J. od strane ovlašćenog policijskog službenika Uprave
policije – Ispostave Cetinje, S. Z. upućeni u prostorije Ispostave Cetinje
radi prikupljanja obavještenja. Kao fiksna tačka uzet je saobraćajni znak koji
se nalazi uz lijevu ivicu kolovoza gledano iz pravca Cetinja u pravcu
Podgorice. Na mjestu gdje je došlo do obrušavanja kamenja sa stijene kolovoz
je suv, podijeljen uzdužnom bijelom neisprekidanom linijom na dvije kolovozne
trake, od kojih je lijeva kolovozna traka, namijenjena za kretanje vozila iz
pravca Cetinja u pravcu Podgorice uzdužnom bijelom isprekidanom linijom
podijeljena na dvije saobraćajne trake, čija je širina po 3,30 metara. U
trenutku obrušavanja kamena, kao i u vrijeme vršenja uviđaja kolovoz je suv, a
vrijeme sunčano. Na krajnjoj lijevoj saobraćajnoj traci, gledano iz pravca
Cetinja, na oko 150 metara nakon skretanja za selo Jankovića krš, zatečena ja
manja gomila kamenja od odbrona sa stijene koja se nalazi uz lijevu
saobraćajnu traku, na udaljenosti od 9,90 metara gledano od fiksne tačke,
širine 0,30 metara, dužine, 1,10 metara, a gledano od fiksne tačke, na
udaljenosti od 9,10 metara gledano od fiksne tačke nalazi se kamen dimenzija
0,10 x 0,15 metara, na udaljenosti od 1,10 metara od bijele neisprekidane
linije koja se nalazi uz lijevu ivicu kolovza ,a na udaljenosti od 2,20 metara
od bijele neisprekidane linije koja razdvaja saobraćajne trake, za koji se
pretpostavlja da je V.S.udario u predjelu glave. Na kamenu nijesu zatečeni
tragovi krvi, a isti je od strane ovlašćenih policijskih službenika Ispostave
Cetinje izuzet sa lica mjesta. Gledano od fiksne tačke na udaljenosti od 10.
metara, a na udaljenosti od 1,60 metara od bijele neisprekidane linije koja se
nalazi uz lijevu ivicu kolovoza, zatečen je trag krvi dužine 1,20 metara, a
širine 0,03-0,04 metara, a iznad njega gledano iz pravca Podgorice, trag krvi
dužine 0,10 metara, širine 0,02 metra, na udaljenosti od 12, 70 od fiksne
tačke i na udaljenosti od 1,05 metara od bijele neisprekidane linije koja se
nalazi uz lijevu ivicu kolovoza, gledano iz pravca Cetinja. Uz lijevu ivicu
kolovoza, gledano iz pravca Cetinja nalazi se stijena na kojoj je postavljena
zaštitna metalna mreža u dužini od 20 metara, a od prestanka zaštitne metalne
mreže od početka traga krvi, pravolinijski udaljenost je 6 metara. U toku
vršenja uviđaja na licu mjesta se zatekao S.R.koji je izjavio da je
rukovodilac zaposlen u preduzeću „Crnagoraput“ i da su on i putari V.S., B.
Dž. i Š.J. tog jutra otišli da očiste odrone sa magistralnog puta Cetinje-
Podgorica, ali kako je vozilo koje inače koriste tog jutra otišlo u Nikšić,
nijesu ponijeli zaštitne šlemove koji su ostali u vozilu, dok su ostalu
zaštitnu HTZ opremu imali i to: pantalone, majice i rukavice. Dok su radili u
mjestu zvanom Jankovića krš, dok je nešto zapisivao u svoj radni dnevnik čuo
je jauke i vidio je V.S.da leži na kolovozu, dok mu je glava krvarila.
Pritrčao je i rukom pritisnuo ranu na njegovoj glavi, te zaustavio prvo vozilo
koje je naišlo, i priborom iz „Prve pomoći“ istom previo ranu, a zatim su ga
tim vozilom odvezli u Klinički centar Crne Gore gdje je V.S.sanirana povreda
na glavi, a pripremljena operacija povrede u predjelu ramena. Takođe na licu
mjesta u 17,25 časova izašla je sudski vještak iz oblasti zaštite na radu mr.
G. S. dipl. ing. Znr. Iz Podgorice kojoj je zamjenik ODT-a dala naradbu da da
svoj nalaz i mišljenje o primijenjenim i propisanim mjerama zaštite na radu,
pa je ista istakla da joj je za davanje istog pored zapisnika o uviđaju
neophodna sva dokumentacija preduzeća „Crnagoraput“ o osposobljenosti za rad
putara, opremi koju posjeduju i radnim zadacima koje obavljaju. Mjesto
događaja je fotografisano i skicirano od strane kriminalističkog tehničara
Uprave policije Ispostave Cetinje M. D. i iste čine sastavni dio ovog
zapisnika.
Iz fotodokumentacije broj 137/12 od 18. 09. 2012. godine proizilazi da je ista
izrađena povodom povređivanja radnika „Crnagoraput“ V.S.rođenog 1957. godine
iz Danilovgrada na magistralnom putu Cetinje-Podgorica ,u mjestu zvanom
Jankovića krš. Lice mjesta je fotografisano i na fotografijama su prikazani
izgled lica mjesta mjesta gledano iz oba pravca magistralnog puta Cetinje-
Podgorica, izgled kamene kosine pored kolovozne površine magistralnog puta
Cetinje Podgorica, krš, odakle je po kazivanju radnika „Crnagoraput“ došlo do
obrušavanja kamena koji je pogodio gornji dio tijela – glave V.S., kao i bliži
izgled lica mjesta. Takođe na fotografijama je prikazan i izgled teretnog
motornog vozila marke „Ford“ ,vlasništvo „Crnagoraput“ ,kao i unutrašnjost
istog. Skicom lica mjesta prikazan je magistralni put Cetinje-Podgorica,
kamena kosina – brdo i zemljana površina.
Iz ugovora o uređivanju međusobnih prava, obaveza i odgovornosti zaposlenog –
oštećenog V.S.i poslodavca preduzeća za puteve „Crnagoraput“ A.D. Podgorica
broj 03-9034 od 23. 09. 2009. godine proizilazi da je oštećeni V.S.zaključio
gore navedeni Ugovor, da je isti u radnom odnosu na neodređeno vrijeme sa
punim radnim vremenom od 40 sati nedeljno i da će isti na radnom mjestu putara
obavljati odgovarajuće poslove definisane Pravilnikom o unutrašnjoj
organizaciji i sistematizaciji radnih mjesta i u stručne zadatke spadaju
poslovi obavljanja putarskog radnika na redvonom i pojačanom održavanju puteva
i objekata u ljetnjem i zimskom periodu,a naročito čišćenje, iskop kanala,
rigola, propusta i odrona i blata sa kolovoza i ostalo, kao i obavljanje
drugih poslova po nalogu predradnika, obavezan je da primjenjuje dokumenta
menadžmenta kvalitetom u skladu sa standardima JUS ISO 9001:2001, odgovoran je
za sprovođenje mjera bezbjednosti i zdravlja na radu u društvu, za svoj rad
odgovoran je predradniku i rukovodiocu sektora. Članom 7. je propisnao da je
zaposleni dužan da se na radu pridržava obaveza propisanih Zakonom i ugovorom
o radu, a članom 8. je propisano da se poslodavac obavezuje da obezbijedi i
sprovodi zaštitu na radu u skladu sa Zakonom, a zaposleni je dužan da se
pridržava propisanih mjera zaštite na radu.
Iz uvjerenja JU Instituta za razvoj i istraživanja u oblasti zaštite na radu
broj 02-3033/1 od 06. 12. 2010. godine, o osposobljenosti za bezbjedan rad
okrivljenog S.R.proizilazi da je ovaj Institut na osnovu rješenja Ministarstva
rada i socijalnog staranja Republike Crne Gore broj 01-8716 od 28. 12. 2009.
godine, člana 19. Zakona o zaštiti na radu („Sl. List RCG“ broj 79/04) kao i
Pravilnika o načinu i postupku osposobljavanja zaposlenih za bezbjdan rad
(„Sl. List RCG broj 57/06, čl. 8. ) izdao zaposlenom S.R.uvjerenje koji je na
ispitu za provjeru znanja održanom dana 03. 12. 2010. Godine pred ispitnom
komisijom polagao test za provjeru znanja iz oblasti zaštite na radu, pokazao
potrebno praktično i teoretsko znanje, te je na taj način osposobljen za
bezbjedan rad na poslovima i radnim zadacima – geometar kod poslodavca
„Crnagoraput“ A.D. Podgorica.
Iz uvjerenja JU Instituta za razvoj i istraživanje u oblasti zaštite na radu
broj 02-562/15 od 09. 03. 2009. godine, o osposobljenosti za bezbjedan rad
oštećenog V.S.proizilazi da je ovaj Institut na osnovu rješenja Ministarstva
rada i socijalnog staranja Republike Crne Gore broj 0102-8627/1 od
09.10.2006.godine člana 19. Zakona o zaštiti na radu („Sl. List RCG“ broj
79/04) kao i Pravilnika o načinu i postupku osposobljavanja zaposlenih za
bezbjdan rad („Sl. List RCG broj 57/06), čl. 8. Izdao zaposlenom V.S.uvjerenje
koji je na ispitu za provjeru znanja održanom dana 05.03. 2009. godine pred
ispitnom komisijom polagao test za provjeru znanja iz oblasti zaštite na radu,
pokazao potrebno praktično i teoretsko znanje te je na taj način osposobljen
za bezbjedan rad na poslovima i radnim zadacima – putar kod poslodavca
„Crnagoraput“ A.D. Podgorica.
Uvidom u kopiju knjižice zaduženja ličnih zaštitnih sredstava i opreme
preduzeća za puteve „Crnagoraput“ A.D. Podgorica za okrivljenog S.R.proizilazi
da je S.R.za radno mjesto predradnika 07. 2012. godine zadužen sa jednim
komadom radnih pantalona, dva komada radnih majica i jednim komadom radnih
cipela.
Uvidom u kopiju knjižice zaduženja ličnih zaštitnih sredstava i opreme
preduzeća za puteve „Crnagoraput“ A.D. Podgorica za oštećenog V.S.proizilazi
da je V.S.za radno mjesto putar dana 18. 10. 2007. godine zadužen sa jednim
parom kožnih rukavica, februara mjeseca. 2008. godine zadužen sa po jednim
komadom zimskog i ljetnjeg radnog odijela, zaštitnog šlema, dubokim cipelama,
kišnim odijelom, rukavicama, gumenim čizmama i aprila 2008. godine sa lopatom,
02. 12. 2008. godine sa po jednim komadom ručnih kolica, krampom i lopatom,
20. 08. 2009. Godine radnim odijelom, dubokim cipelama, rukavicama
fluorescentnim prslukom, dvije majice, gumenim čizmama i kišnim odijelom sa
navedenim vijekom trajanja od 6 mjeseci do dvije godine, novembra mjeseca
2010. godine sa po jednim parom gumenih čizama, radnog odijela, radnih
rukavica, majicom radnim cipelama, kišnim odijelom i fluorescentnim prslukom
sa vijekom trajanja od jednu godinu, januara 2011. Godine sa termo uloškom za
radne pantalone, termo uložak sa radni prsluk i tri komada radnih majica sa
rokom vijeka trajanja od jednu godinu i dana 22. 12. 2012. godine sa radnom
jaknom, radnim pantalonama i majicom. Isto je potpisano od strane V.S..
Iz potvrde o izdatom materijalu preduzeća za puteve „Crnagoraput“ A.D.
Podgorica Sekciji Podgorica broj 0008608 od 27. 04. 2012. godine proizilazi da
su istim zaduženi radne pantalone, radna jakna, radna majica, cipele,
fluorescentni prsluk, šljem i rukavice.
Iz odluke preduzeća za puteve „Crnagoraput“ A.D. Podgorica broj 01-5487 od 14.
06. 2011. godine proizilazi da je na osnovu člana 29. Zakona o zaštiti na radu
i člana 124 (1) Zakona o radu i pojedinačnog kolektivnog ugovora donesene
odluka od strane „Crnagoraput“ da svi radnici kojima je podijelejna HTZ oprema
su u obavezi da istu i koriste. U slučaju nepoštovanja ove odluke biće
kažnjeni njihovi direktni pretpostavljeni sa 30% odbitka od plate, a zaposleni
sa 20%. Odluka je potpisana od strane izvršnog direktora R. S..
Iz izvoda akta preduzeća za puteve „Crnagoraput“ A.D. Podgorica o opisu
poslova radnog mjesta putara utvrđuje se da je broj izvršilaca 110 i da je
cilj samostalno izvršavanje radnih naloga na punktu u dogovoru sa
predradnikom, a zadaci su obavljanje poslova putarskog radnika na redovnom i
pojačanom održavanju puteva i objekata u ljetnjem i zimskom periodu, a
naročito čišćenje i iskop kanala, rigola, propusta, odrona i blata sa
kolovoza, krpljenje rupa na tucaničkom i asfaltnom kolovozu, sve vrste iskopa
zemlje u širokom otkopu i otkopu za kanalske rovove, utovar, istovar i prenos
raznog materijala na putevima, gradilištima asfaltnim bazama i drobilicnim
postrojenjima, postavljanje saobraćajne signalizacije, odbojnih mostovskih
ograda i zaštitnih mreža, pranje i čišćenje smjerokaza i drugih saobraćajnih
znakova, košenje trave, korova, krčenje šiblja, sječenje drveća i drugog
rastinja, obavljanje svih pomoćnih radova na asfaltiranu i betoniranu
površinu, armirački, betonski, tesarski, zidarski asfalterski radovi, radovi u
sklopu izvođenja horizontalne signalizacije, obavljanje i drugih poslova po
nalogu predradnika, da primjenjuje dokumenta menadžmenta kvalitetom u skladu
sa standardima JUS ISO 9001:2001, odgovoran je za sprovođenje mjera
bezbjdnosti i zdravlja na radu u društvu, za svoj rad odgovoran je predradniku
i rukovodiocu sekcije, uslovi: PK do VKV građevinarskog smejra – niskogradnja,
iskustvo 6 mjeseci, vozač „B“ kategorije.
Iz izvoda akta preduzeća za puteve „Crnagoraput“ A.D. Podgorica o opisu
poslova radnog mjesta predradnika utvrđuje se da je broj izvršilaca 15, a
ciljevi su za samostalno kvalitetno i tehnički korektno sprovođenje radnih
naloga. U stručne zadatke koje su dužni da obavljaju između ostalog su
navedeni organizacija radova na redovnom održavanju i zaštiti puteva i putnih
objekata na reonu na osnovu konkretnih zadataka za izvršenje radova, a u
skladu sa operativnim planom i nalogom rukovodioca sekcije, kontrolisanje
primjene sredstava lične zaštite i obezbjedjenje gradilišta signalizacijom
obavljanje poslova putarskog radnika na redovnom i pojačanom održavanju puteva
i objekata u ljetnjem i zimskom periodu ,a naročito čišćenje i iskop
kanala,rigola,propusta,odrona i blata sa kolovoza,kao i odgovornost za
sprovođenje mjera bezbjednosti i zdravlja na radu ,kao i da vodi brigu o
ličnoj bezbjednosti i bezbjednosti ostalih zaposlenih i da se stara o
pravilnoj upotrebi saobraćajnih znakova u toku obavljanja radova na putu.
Iz nalaza i mišljenja sudskog vještaka iz oblasti zaštite na radu mr. G. S.
dipl. ing. Znr. iz Podgorice, Kt. br. 170/12 od novembra mjeseca 2012. godine
proizilazi da poslodavac kao organizator posla i izvođač radova „Crnagoraput“
A.D. Podgorica je bio dužan, obavezan da zaposlenom, radno angažovanom
V.S.propiše i da na upotrebu adekvatna lična zaštitna sredstva u zakonskim
propisanom roku. Takođe, vještak je naveo da je uvidom u knjižicu zaduženja
ličnih zaštitnih sredstava i opreme za povrijeđenog V.S.– putara konstatovano
da je isti u februaru mjesecu 2008. godine zadužio zaštitni šlem čiji je vijek
trajanja 3 godine. Vještak nadalje navodi da je predradnik u svojstvu
poslovođe, oranizatora posla i nadzora, a shodno svom opisu poslova bio
obavezan- dužan da prije samog početka radnih aktivnosti grupe radnika, tj.
povrijeđenog V.S.izvrši kontrolu da li pomenuti radnici (povrijeđeni radnik)
posjeduje zaštitna sredstva za rad, zaštitni šlem, te da se lično postara da
radno angažovani zaposleni ista obavezno koriste u toku radnih aktivnosti.
Nadalje navodi da povrijeđeni radnik V.S.u momentu nastanka povrede na sebi
nije imao adekvatna zaštinta sredstva – zaštitni šlem... Isti je morao znati
da je obavljanje predmetne radnje, tj. čišćenje magistralnog puta od odrona
predstavljalo opasnost od povređivanja i nastanka povrede na radu od mogućeg
novog odrona. U dostavljenoj dokumentaciji ne postoji zapisnik o izvršenom
uviđaju na licu mjesta od strane Ministarstva rada i socijalnog staranja –
Inspekcije zaštite na radu, a obzirom na težinu nastale povrede na radu, kao i
obaveze poslodavca kao organizatora posla i izvođača radova (Zakona o zaštiti
na radu „Sl. List RCG broj 79/04, „SL. List CG broj 26/10 – član 41). U
dostavljenoj dokumentaicji ne postoji ispunjena prijava o povredi na radu za
radno angažovanog povrijeđenog V.S.od strane poslodavca „Crnagoraput“ A.D.
Podgorica, a obzirom na zakonske propisane obaveze (Zakona o zaštiti na radu
„Sl. List RCG“ broj 79/04, Sl. List CG broj 26/10 – član 41).
Iz nalaza i mišljenja vještaka medicinske struke Dr. R. S., dat na zapisniku u
ovom tužilaštvu Kt. br. 170/12 od 26. 10. 2012. godine sa pratećom medicinskom
dokumentacijom u spisima predmeta o vrsti i težini tjelesnih povreda za
oštećenog V.S.proizilazi da je kod imenovanog postavljena dijagnoza impresivni
prelom parijetalnog dijela lobanje desno, krvni podliv u mozgu, kao posledica
povrede, kontuzija – nagnječenje mozga,revizija rane parijetalno desno,
odstranjenje koštanih djelova koji su bili slobodni i utisnuti u moždano
tkivo, evakuacija- odstranjenje hematoma – krvnog ugruška iz dijela moždane
mase. Do povrede je došlo prilikom rada na putu i pada većeg kemena, koji je
izazvao impresivni prelom lobanje sa krvnim podlivom unutar moždanog tkiva.
Pacijent je morao biti podvrgnut hitnoj neurohiruškoj operaciji istog dana
radi očuvanja života i isti je krivičnom prilikom zadobio tešku tjelesnu
povredu sa direktnim ugrožavanjem života. Iz prateće medicinske dokumentacije
utvrđuje se da je u Kliničkom centru Podgorica liječen V.S.rođen 1957. Godine.
Iz izvještaja Uprave policije – Područne jedinice Bijelo Polje broj
35-03-245/12-11700 od 31. 10. 2012. Godine iz Kaznene evidencije za
okrivljenog S.R.proizilazi da isti nije osuđivan.
Analizirajući rezultate provedenog dokaznog postupka, te na osnovu savjesne i
brižljive ocjene svih provedenih dokaza pojedinačno i u svojoj ukupnosti, sud
je utvrdio da su rezultati dokaznog postupka potkrijepili navode optužnog
predloga, da je okrivljeni S.R.počinio krivično djelo stavljeno mu na teret,
činjenično opisano u dispozitivu presude, a ovo iz sledećih razloga:
Naime, utvrđujući činjenice radi pravilnog određenja materijalno-pravnog
odnosa sud je našao da je okrivljeni dana 18. septembra 2012. godine, na
magistralnom putu Cetinje-Podgorica, u mjestu zv. „Jankovića krš“ ,Opština
Cetinje, u svojstvu odgovornog lica, predradnika-poslovođe u preduzeću za
puteve „Crnagoraput“ A.D. Podgorica, prilikom izvođenja radova na održavanju
magistralnog puta Cetinje-Podgorica, u mjestu zv. „Jankovića krš“ od strane
tog preduzeća, suprotno članu 29. stav 1. tačka 1. Zakona o zaštiti na radu
kojim je propisano da je zaposleni obavezan da za vrijeme rada primjenjuje
propisane mjere zaštite na radu i namjenski koristi sredstva za rad i sredstva
i opremu lične zaštite na radu, nije prije početka radnih aktivnosti
zaposlenih putara: oštećenog V.S.iz Danilovgrada, B.Dž.i Š.J., oba iz
Podgorice, izvršio kontrolu njihovog posjedovanja zaštitnih sredstava za rad –
zaštitnih šlemova, niti se postarao da iste obavezno koriste u toku radnih
aktivnosti, iako je bio svjestan da time može izazvati opasnost za život ili
tijelo ljudi, ali je olako držao da do toga neće doći ili da će to moći
spriječiti, usljed čega je prilikom obrušavanja kamena dimenzija 0,10 x 0,15
metara sa stijene koja se nalazila uz krajnju lijevu kolovoznu traku, gledano
iz pravca Cetinja došlo do tjelesnog povređivanja oštećenog V.S., tako što ga
je isti udario u predjelu glave, kojom prilikom je oštećeni V.S.zadobio tešku
tjelesnu povredu u vidu: impresivnog preloma parijentalnog dijela lobanje
desno, sa krvnim podlivom i kontuzijom – nagnječenjem mozga.
U opisanim radnjama okrivljenog S.R.i nastupjelim posledicama,a pritom
postupajući suprotno članu 29. stav 1. tačka 1. Zakona o zaštiti na radu kojim
je propisano da je zaposleni obavezan da za vrijeme rada primjenjuje propisane
mjere zaštite na radu i namjenski koristi sredstva za rad i sredstva i opremu
lične zaštite na radu, stiču se sva objektivna i subjektivna obilježja bića
krivičnog djela teško djelo protiv opšte sigurnosti iz čl.338.st.3.u vezi
čl.329.st.3.u vezi st. 2. i 1. Krivičnog zakonika, pri čemu je sud određujući
okrivljenikov subjektivan odnos prema dijelu utvrdio nehat ,jer je okrivljeni
bio svjestan da može izazvati opasnost za život ili tijelo ljudi,ali je olako
držao da do toga neće doći ili da će to moći spriječiti.
Cijeneći dokaze u datoj krivično pravnoj stvari Sud je utvrdio da su svjedoci
Š.J.,B. Dž. ,Š.D.,kao i ovlašćeni predstavnik preduzeća za puteve
"Crnagoraput" A.D.Podgorica objektivno svjedočili u datoj krivičnopravnoj
stvari ,tj.prenjeli sudu činjenice koje su njima poznate ,što je u skladu da
ostalim provedenim dokazima.
Sud je sledstveno tome prihvatio provedene pisane dokaze :zapisnik o uviđaju
sačinjen od strane Osnovnog državnog tužilaštva u Cetinju Ktr. br. 49/12 od
18. 09. 2012. godine sa fotodokumentacijom i skicom lica mjesta, ugovor o
uređivanju međusobnih prava, obaveza i odgovornosti zaposlenog – oštećenog
V.S.i poslodavca preduzeća za puteve „Crnagoraput“ A.D. Podgorica broj 03-9034
od 23. 09. 2009. Godine, uvjerenje JU Instituta za razvoj i istraživanja u
oblasti zaštite na radu broj 02-3033/1 od 06. 12. 2010. godine, o
osposobljenosti za bezbjedan rad okrivljenog S.R.a, uvjerenje JU Instituta za
razvoj i istraživanje u oblasti zaštite na radu broj 02-562/15 od 09. 03.
2009. godine, o osposobljenosti za bezbjedan rad oštećenog V.S., kopiju
knjižice zaduženja ličnih zaštitnih sredstava i opreme preduzeća za puteve
„Crnagoraput“ A.D. Podgorica za okrivljenog S.R.i oštećenog V.S., potvrdu o
izdatom materijalu preduzeća za puteve „Crnagoraput“ A.D. Podgorica Sekciji
Podgorica broj 0008608 od 27. 04. 2012. Godine, odluku preduzeća za puteve
„Crnagoraput“ A.D. Podgorica broj 01-5487 od 14. 06. 2011. godine, izvod iz
akta preduzeća za puteve „Crnagoraput“ A.D. Podgorica o opisu poslova radnog
mjesta putara i predradnika, nalaz i mišljenje sudskog vještaka iz oblasti
zaštite na radu mr. G. S. dipl. ing. Znr. iz Podgorice, Kt. br. 170/12 od
novembra mjeseca 2012. godine, te nalaz i mišljenje vještaka medicinske struke
Dr. R. S. dat na zapisniku u tužilaštvu Kt. br. 170/12 od 26. 10. 2012.
godine, sa pratećom medicinskom dokumentacijom u spisima predmeta o vrsti i
težini tejelesnih povreda za oštećenog V.S.,obzirom da su provedeni dokazi
jasni, neprotivurječni, logički skladni i uvjerljivi,nalazi vještaka dati
objektivno u skladu sa pravilima nauke i struke, pa je dovodeći ih u vezu
nesumnjivo utvrdio prednje relevantno činjenično stanje.
Vezano za iskaz oštećenog V.S.sud je cijeneći isti zaključio da oštećeni usled
zadobijene povrede se nije mogao izjasniti kako okolnostima dogadjaja ,tako ni
o drugim okolnostima koje su od uticaja za donošenje meritorne odluke.
Okrivljeni ne negira da je kritičnog dana došlo do povredjivanja radnika,da
isti naznačenom prilikom nije posjedovao zaštitni šlem ,obzirom da se nalazio
u drugom vozilu ,te da kritičnom prilikom zbog hitnosti posla nije obzbjedio
radnicima drugi zaštitni šlem,kao i da postoji procedura nabavke zaštitne
opreme,tako da se nije mogla obezbjediti u tako kratkom roku,a da predradnici
nemaju ovlašćenja na terenu, da isključi radnika iz procesa rada,već im samo
daje uput što će da rade.Ovakve navode odbrane okrivljenog sud je cijenio kao
usmjerene na izbjegavanje krivičnopravne odgovornosti,jer je svim provedenim
dokazima nesporno utvrđeno da u okviru njegovih stručnih zadataka spada i
kontrolisanje primjene sredstava lične zaštite i da je odgovoran za
sprovođenje mjera bezbjednosti i zdravlja na radu ,kao i da vodi brigu o
ličnoj bezbjednosti i bezbjednosti ostalih zaposlenih,tim prije što je odlukom
preduzeća "Crnagoraput" predviđeno da svi radnici kojima je podijelejna HTZ
oprema su u obavezi da istu i koriste,a u slučaju nepoštovanja ove odluke biće
kažnjeni njihovi direktni pretpostavljeni sa 30% odbitka od plate, a zaposleni
sa 20%,tako da je predradnik u svojstvu poslovođe, oranizatora posla i
nadzora, a shodno svom opisu poslova bio obavezan- dužan da prije samog
početka radnih aktivnosti grupe radnika, tj. povrijeđenog V.S.izvrši kontrolu
da li pomenuti radnici (povrijeđeni radnik) posjeduje zaštitna sredstva za
rad, zaštitni šlem, te da se lično postara da radno angažovani zaposleni ista
obavezno koriste u toku radnih aktivnosti,što su potvrdili i ovlašćeni
predstavnik preduzeća "Crnagoraput" i svjedok Šofranac Dragoljuba,tako da je
isti bio u obavezi da traži da se njegovim radnicima i njemu lično obezbjedi
zaštitni šlem,pogotovo kada se ima u vidu zadatak koji su bili dužni da obave
,a po kazivanju svjedoka Š.D.isti bi bili obezbjeđeni da su mu bili traženi.
Sa prednje iznijetih razloga stajalište odbrane je za sud bilo neprihvatljivo.
Prilikom utvrdjivanja vrste i visine krivične sankcije koju će sud izreći
okrivljenom cijenjene su okolnosti predviđene članom 42.Krivičnog zakonika, pa
je Sud od olakšavajućih okolnosti na strani okrivljenog našao da se radi o
porodičnom čovjeku, ocu troje djece od kojih je jedno maloljetno, okolnosti
pod kojima je došlo do izvršenja krivičnog djela u pitanju,držanje okrivljenog
nakon učinjenog krivičnog djela koje se izražava kroz žaljenje i kajanje zbog
povrede koju je zadobio oštećeni,da se radi o osobi ranije neporočnog načina
života-neosuđivan, dok otežavajućih okolnosti na strani okrivljenog van bitnih
obilježja krivičnog djela u pitanju nije bilo,a što je sud utvrdio iz izvoda
iz kaznene evidencije na ime okrivljenog, pa je Sud cijeneći tako utvrdjene
okolnosti i imajući u vidu svrhu kažnjavanja okrivljenom utvrdio kaznu zatvora
u trajanju od 60 dana, i istovremeno našao da su ispunjeni uslovi za izricanje
uslovne osude , propisani čl. 54. KZ-a, odredjujući da se izrečena kazna neće
izvršiti ukoliko okrivljeni u vremenskom periodu od dvije godine od dana
pravosnažnosti presude ne počini novo krivično djelo , uz uvjerenje Suda da će
se u konkretnom slučaju, a uzimajući u obzir prednje navedene razloge i sa
tako utvrdjenom kaznom postići svrha njenog izricanja predvidjena čl.52 KZ-a.
Prilikom izricanja uslovne osude Sud je vodeći računa o svrsi iste posebno
uzeo u obzir okolnosti koje su prethodile izvršenju djela i držanje učinioca
nakon izvršenog djela.
Odluka o troškovima krivičnog postupka temelji se na odredbi čl. 226 – 229
ZKP-a, a isti se odnose na troškove vještačenja po vještaku medicinske struke
R. dr.S. u iznosu od 38,50 eura,te troškova vještačenja po vještaku iz oblasti
zaštite na radu mr.G. S. u iznosu od 137,90 eura , dok je paušal u iznosu od
30,00 eura, odredjen srazmjerno dužini trajanja krivičnog postupka i
složenosti predmeta.
Shodno čl.239.ZKP-a oštećeni je radi ostvarenja svog imovinskopravnog zahtjeva
upućen na redovnu parnicu.
Na osnovu svega izloženog, a shodno članu 374.ZKP-a odlučeno je kao u izreci
presude.
OSNOVNI SUD U CETINJU
Dana 05. 07. 2013. godine
Zapisničar, S u d i j a,
Martinović Aleksandra Marija Ćupić
PRAVNA POUKA:
Protiv ove presude može se
izjaviti žalba u roku od 8 dana
od dana prijema Višem sudu
u Podgorici,a preko ovog suda.
.