Posl.br.K. 14/13/13
U IME CRNE GORE
Osnovni sud u Kotoru kao nadležni prvostepeni krivični, po sudiji Danijeli
Samardžić, uz učešće zapisničara Tamare Počanić, u krivičnom predmetu protiv
okr. I V, zbog krivičnog djela lažno prijavljivanje iz čl.388 st.1 i 2
Krivičnog zakonika, koji se vodi po optužnom predlogu ODT-a Kotor Kt.br.431/12
od 16.01.2013. godine, nakon održanog glavnog i javnog pretrsa dana
02.04.2013. godine u prisustvu zamjenika ODT-a Kotor Žarka Pajkovića, a u
odsustvu uredno pozvanog a predhodno ispitanog okrivljenog shodno čl.457
ZKP-a, donio je i javno objavio sljedeću
P R E S U D U
Okrivljeni I V JMBG , od oca Đ i majke S, rođene M, rođen godine u K, stalno
nastanjen u K, P bb, K 7, državljanin Crne Gore, po zanimanju pomorac, sa
završenom SSS, neoženjen, bez djece, dobrog imovnog stanja, osuđivan presudom
Osnovnog suda u K K.br. od 07.09.2007. godine zbog krivičnog djela prikrivanja
iz čl.256/2 KZ na kaznu zatvora u trajanju od tri mjeseca, uslovno na jednu
godinu; presudom Osnovnog suda u K K.br. od 29.10.2007. godine zbog krivičnog
djela teške krađe u produženom trajanju iz čl.240 st.1 tač.1 i 2 u vezi čl.49
Kz na kaznu zatvora u trajanju od 6 mjeseci i 16 dana, presudom Osnovnog suda
u P K. od 21.10.2009. godine zbog krivičnog djela iz čl.239 st.1 KZ na kaznu
zatvora u trajanju od 3 mjeseca, protiv koga se ne vodi postupak za drugo
krivično djelo,
K r i v j e
Što je,
Dana 24.07.2012.g., oko 10,00 časova u L G, opština K, prijavio V V, ruskog
državljanina, da je učinio krivično djelo neovlašćena proizvodnja, držanje i
stavljanje u promet opojnih droga iz čl. 300. Krivičnog zakonika, iako je znao
to lice nije učinilac tog djela i podmetnuo tragove krivičnog djela i na taj
način izazvao pokretanje krivičnog postupka zbog istog krivičnog djela i
protiv istog oštećenog, na način što je gore navedenog dana pozvao OPS UP PI K
R R kojemu je saopštio da oštećeni V V u svojoj kući u L G, pored veće
količine oružja, drži veću količinu opojne droge marihuane, upakovane u PVC
kese, pa ga je odveo do kuće u kojoj stanuje oštećeni i tamo mu ispod vozila
oštećenog koje je bilo parkirano ispred kuće, pokazao četiri stabljike biljke
marihuane, koje su se nalazile ispod vozila, a koje je okrivljeni ranije
posjekao u bašti ispred njegove porodične kuće i podmetnuo ispod vozila
oštećenog, pri čemu je bio uračunljiv i svjestan svoga djela i njegove
zabranjenosti, a čije izvršenje je htio,
- čime je učinio krivično djelo lažno prijavljivanje iz čl.388 st.1 i 2
Krivičnog zakonika.
Pa ga sud na osnovu naprijed navedene krivično pravne odredbe i članova 2, 4,
5, 8, 13, 15, 32, 33, 36, 42, Krivičnog zakonika i čl. 227, 229, 368 i 374
ZKP-a
OSUĐUJE
Na kaznu zatvora u trajanju od 3 (tri) mjeseca koju će izdržati nakon
pravosnažnosti presude.
Dužan je okrivljeni na ime sudskog paušala uplatiti iznos od 55,00 eura, u
roku od 15 dana od dana pravosnažnosti presude, u korist Budžeta Crne Gore na
žiro račun br.832-16-52.
O b r a z l o ž e nj e
ODT iz Kotora podnio je ovom sudu optužni predlog Kt.br.431/12 od 16.01.2013.
godine protiv I V stavljajući mu na teret izvršenje krivičnog djela lažno
prijavljivanje iz čl.388 st.1 i 2 Krivičnog zakonika.
U svojoj odbrani okr. I V je izjavio da je njemu čitavu ovu situaciju
namjestila M Siz V B koja je živjela u kući R V u L G. Ona ga je pozvala
telefonom i rekla mu da V na odrini za lozu ispred kuće suši stabljike
marihuane i zamolila ga je da pozove nekoga kako se to ukolnilo. On je pozvao
svog prijatelja R R, koji je policajac u K i rekao mu šta mu je M ispričala i
R je odmah došao u L i pošli su do kuće V gdje je marihuana bila okačena na
odrini. Kasnije je saznao da je to M sama postavila kako bi napakostila V sa
kojim je bila u ljubavnoj vezi. Policija je došla na lice mjesta, čekali su da
dođe i tužilac iz P, a njega su u policiji tukli zbog čega je pred tužiocem u
P dao izjavu kako je podmetnuo marihuanu V. On u svom telefonu još uvijek ima
poruke koje mu je slala S M koja je živjela s oštećenim, a iz kojih se može
vidjeti da on nema nikakve veze sa ovim krivičnim djelom, da je M njega
obavijestila da kod oštećenog ima marihuane, o čemu je on obavijestio
policiju. Takođe je dodao i da je bilo pritisaka od strane policije odnosno da
su ga udarali kako bi priznao da je on navodno podmetnuo marihuanu oštećenom,
te da je zadobio povrede noge i da su mu izbili jedan zub, međutim da se
uslijed toga nije javio kod ljekara.
U cilju rasvjetljenja ove krivičnopravne stvari i krivice okrivljenog, sud je
u dokaznom postupku proveo sljedeće dokaze: saslušao svjedoka R R, izvršio
uvid u spise Višeg državnog tužilaštva u P Kt.br.64/12 i pročitao izvod iz
kaznene evidencije za okr. I UP K od 22.01.2013. godine.
Svjedok R R je izjavio da ga je kritične prilike telefonom pozvao I V i tražio
mu da se nađu, s obzirom da mu je i ranije davao operativne podatke vezano za
drogu. Kada su se našli V mu je rekao da je primijeto kod V u L G 4 stabljike
marihuane koje se nalaze ispod njegovog vozila. Nakon toga, otišao je na lice
mjesta i tamo je, pored jedne puške ispod vozila V pronašao 4 stabljike
marihuane za koje je V tvrdio da su mu podmetnute i pretpostavljao je da mu je
iste podmetnuo I, jer su imali nerasčišćene račune oko jedne djevojke.
Objasnio je da mu je I kasnije rekao da njegov brat D I pored kuće uzgaja
marihuanu, a zatim je otišao i tamo i vidio je da je tamo bilo zasađeno 10
stabljika marihuane, da su 4 nedostajale, a ostale su bile visine preko 1m. Na
licu mjesta je pronašao i 4 korjena, a što je sve ukazivalo da je I V ubrao tu
marihuanu i odnio je kod V, a što je I u razgovoru kod policije priznao, bez
ikakvog pritiska.
Iz spisa predmeta Višeg državnog tužilaštva Kt.br. konstatuje se da je
zamjenik višeg državnog tužioca Ž T saslušao okr. I u svojstvu osumnjičenog
zbog krivičnog djela neovlašćena proizvodnja, držanje i stavljanje u promet
opojnih droga iz čl.300 st.1 KZ, dana 25.07.2012. godine i u svojoj izjavi
okr. I je naveo da je tačno da je on dana 23.07.2012. godine iz bašte posjekao
4 stabljike sa marihuanom i nakon toga svojim vozilom "G 3" pošao do L G, do
kuće ruskog državljanina V V i ispred njegovog vozila ostavio te stabljike.
Potom je V prijavio policiji da u kući drži marihianu, te da V nema nikakve
veze sa opojnom drogom. Takođe u spisima predmeta Višeg državnog tužilaštva
nalaze se potvrde o privremeno oduzetim predmetima, iz kojih proizilazi da je
od I V oduzeto šest stabljika i četiri korjena marihuane, a koje su pronađene
kod njegove porodične kuće, a što je prikazano i u fotodokumentaciji odnosno
iz iste se vidi mjesto odakle su predmeti oduzeti, kao i koliko ih je bilo, te
potvrda o privremeno oduzetim predmetima prema kojoj su od V V oduzete četiri
stabljike biljke zelene boje koje su pronađene ispod njegovog vozila u
dvorištu, a što je prikazano i u fotodokumentaciji.
Iz izvoda iz kaznene evidencije za okr. I UP K od 22.01.2013. godine
proizilazi da je okr. I V ranije osuđivan presudom Osnovnog suda u K K.br. od
07.09.2007. godine zbog krivičnog djela prikrivanja iz čl.256/2 KZ na kaznu
zatvora u trajanju od tri mjeseca, uslovno na jednu godinu; presudom Osnovnog
suda u K K.br. od 29.10.2007. godine zbog krivičnog djela teške krađe u
produženom trajanju iz čl.240 st.1 tač.1 i 2 u vezi čl.49 Kz na kaznu zatvora
u trajanju od 6 mjeseci i 16 dana, presudom Osnovnog suda u P K. od
21.10.2009. godine zbog krivičnog djela iz čl.239 st.1 KZ na kaznu zatvora u
trajanju od 3 mjeseca.
Cijeneći sve izvedene dokaze pojedinačno, kao i u njihovoj međusobnoj
povezanosti i u odnosu na odbranu okrivljenog sud je utvrdio činjenično stanje
navedeno u izreci presude.
Naime, ovakvo činjenično stanje sud je nesporno utvrdio nakon što je uvidom u
spise predmeta Višeg državnog tužilaštva Kt.br. kosntatovao da je okr. I pred
zamjenikom Višeg državnog tužioca izjavio da je on iz svoje bašte ubrao 4
stabljike marihuane i iste ostavio ispod vozila ošt. V,a što proizilazi iz
pismenih dokaza koji se nalaze u spisima predmeta Višeg državnog tužilaštva i
to potvrda o oduzimanju predmeta od optuženog i oštećenog, te
fotodokumentacije, nakon čega je pozvao policajca, ovdje svjedoka R R i
obavijestio ga da oštećeni u svojoj kući drži marihuanu. Svjedok R R koji je
neposredno saslušan pred ovim sudom je potvrdio da je po prijavi okr. I izašao
na lice mjesta kod oštećenog V u L G i tamo je ispod vozila oštećenog našao 4
stabljike marihuane, a odlaskom do kuće I D, brata okrivljenog, vidio je da
isti uzgaja marihuanu, te da je bilo zasađeno 10 stabljika, od kojih su 4
stabljike nedostajale, a na licu mjesta je pronašao i 4 korjena marihuane.
U svojoj odbrani datoj pred ovim sudom okr. I je negirao izvršenje krivičnog
djela stavljenog mu na teret, navodeći da je njemu sve namješteno, odnosno da
je njega pozvala izvjesna S M koja ga je obavijestila da oštećeni na odrini za
lozu suši stabljike marihuane, a da je u stvari te stabljike M postavila kako
bi napakostila oštećenom, kao i da je bilo pritisaka od strane policije
odnosno da su ga udarali kako bi priznao da je on navodno podmetnuo marihuanu
oštećenom. Ovakva odbrana okrivljenog za sud je bila neprihvatljiva, s obzirom
da je u suprotnosti sa njegovim ranijim iskazom datim pred Višim državnim
tužilaštvom u P, gdje je prvobitno bio pokrenut postupak protiv istog povodom
ovog događaja, ali zbog krivičnog djela neovlašćena proizvodnja, držanje i
stavljanje u promet opojnih droga iz čl.300 st.1 KZ, a u kojem iskazu je kako
je navedeno isti potvrdio da je upravo on postavio stabljike ispod vozila
oštećenog, a nakon što ih je posjekao iz bašte ispred njegove porodične kuće i
potom oštećenog prijavio policiji zbog uzgajanja marihuane, a takođe je u
suprotnosti sa iskazom svjedoka R koji je izjavio da nakon što je izašao na
lice mjesta kod kuće oštećenog V i tamo pronašao četiri stabljike marihuane
ispod vozila, otišao do kuće I D, brata okrivljenog, vidio je da isti uzgaja
marihuanu, te da je bilo zasađeno 10 stabljika, od kojih su 4 stabljike
nedostajale, a na licu mjesta je pronašao i 4 korjena marihuane. Sud takođe
nije prihvatio navode odbrane da je od strane policije bilo pritisaka odnosno
da su ga udarali kako bi priznao da je on navodno pometnuo marihuanu
oštećenom, obzirom da je svjedok R negirao da je bilo pritisaka od strane
policije, a optuženi nije dostavio sudu medicinsku dokumentaciju za navodno
zadobijene povrede.
Prema tome, na osnovu provedenih dokaza za sud je bilo nesporno da je okr. I
ubrao 4 stabljike marihuane iz bašte ispred njegove porodične kuće (gdje je
bilo zasađeno 10 stabljika marihuane od kojih su 4 stabljike nedostajale) koje
je potom odnio ispod vozila ošt. V, a zatim oštećenog prijavio kao lice koje
uzgaja marihuanu.
Na ovaj način u radnjama okrivljenog ostvarila su se sva bitna obilježja bića
krivičnog djela lažnog prijavljivanja iz čl.388 st.1 i 2, jer je okr. I
podmetnuo tragove krivičnog djela (stabljike marihuane) ispod vozila
oštećenog, prijavio policiji i tako izazvao pokretanje krivičnog postupka
protiv oštećenog zbog krivičnog djela iz čl.300 KZ, odnosno prijavio je
oštećenog V kao učinioca navedenog krivičnog djela, iako je znao da on nije
učinilac tog djela.
Okrivljeni je tako postupao sa direktnim umišljajem, jer je bio svjestan svog
djela, odnosno bio je svjestan da kao učinioca krivičnog djela iz čl.300 KZ
prijavljuje oštećenog V, iako je znao da on to djelo nije učinio, a što mu je
bila namjera, odnosno to je htio.
Prilikom odluke o vrsti i visini kazne sud je u smislu čl.42 KZ cijenio sve
okolnosti koje utiču da kazna bude veća ili manja, pa je kao otežavajuću
okolnost cijenio raniju osuđivanost okrivljenog, dok olakšavajućih okolnosti
kod okrivljenog sud nije našao, pa ga je osudio na kaznu zatvora u trajanju od
tri mjeseca. Sud je mišljenja da je ovakva kazna adekvatna težini djela i
ličnosti okrivljenog, te da će ovakva kazna spriječiti okrivljenog da vrši
krivična djela, odnosno da će uticati na njega da ubuduće ne vrši ovakva, kao
ni slična krivična djela, kao i na druge da ne vrše krivična djela, odnosno da
će se ovakvom kaznom ostvariti ciljevi specijalne i generalne prevencije,
odnosno svrha kažnjavanja iz čl.32 KZ.
Na osnovu svega navedenog, te primjenom čl. 2, 4, 5, 8, 13, 15, 32, 33, 36,
42, Krivičnog zakonika i čl. 227, 229, 368 i 374 ZKP-a riješeno je kao u
izreci.
Shodno čl.227 i 229 ZKP-a sud je obavezao okrivljenog da na ime sudskog
paušala uplati iznos od 55,00 eura u roku od 15 dana od dana pravosnažnosti
presude, u korist Budžeta Crne Gore na žiro račun br.832-16-52, a dokaz o
uplati potrebno je da dostavi ovom sudu s pozivom na broj K.14/13/13.
OSNOVNI SUD U KOTORU
Dana, 02.04.2013.g.
Zapisničar Sudija
Tamara Počanić Danijela Samardžić s.r.
PRAVNA POUKA: Protiv ove presude dozvoljena je žalba Višem sudu Podgorica, u
roku od 8 dana od dana prijema iste, a preko ovog suda.