Posl.br.K.20/13/11
U IME CRNE GORE
OSNOVNI SUD U KOTORU, kao nadležni prvostepeni krivični sud po sudiji Momirki
Marović, uz učešće zapisničara Ana-Marije Petković, u krivičnom predmetu
protiv optuženih Tanackov Radovana, Milenković Stevana i Baćević Ljubiše, zbog
krivičnog djela teško djelo protiv opšte sigurnosti iz čl.338.st.3. u vezi sa
krivičnim djelom izazivanja opasnosti neobezbjedjenjem mjera zaštite na radu
iz čl. 329. st. 3. u vezi st. 2. Krivičnog zakonika, koji se vodi po optužnom
predlogu ODT-a Kotor, Kt.br.777/08 od 29.12.2011 godine, nakon održanog
glavnog i javnog pretresa dana 26.02.2013. godine, u prisustvu zamjenika ODT-a
Kotor Tanje Čolan, optuženih Tanackov Radovana i Milenković Stevana, branioca
optuženog Baćevića Ljubiše adv. Iva Boškovića po zamjeničkom punomoćju
advokata Predraga Milaševića i odsustvu uredno pozvanog optuženog Baćević
Ljubiše shodno članu 457 Zkp-a, donio je i javno objavio dana 27.02.2013.
godine, sledeću
P R E S U D U
1. OPTUŽENI TANACKOV RADOVAN od oca Adama i majke Kosane, rođene Žigić,
rođenog 07.07.1968. godine u Zrenjaninu, stalno nastanjenog u Pančevu, Zetska
broj 2, državljanina R. Srbije, sa završenom SSS, oženjen, oca troje mal.
djece, srednjeg imovnog stanja, po sopstvenoj izjavi ranije osuđivanog, protiv
koga se vodi postupak za drugo krivično djelo,
2. OPTUŽENI MILENKOVIĆ STEVAN JMBG 1001958792611, od oca Miodraga i majke
Milanke, rođene Koturević, rođenog 10.01.1958. godine u Ivanjici, stalno
nastanjenog u Budvi, Podkošljun bb, državljanina R. Srbije, zidara, sa
završenom srednjom školom, udovca, srednjeg imovnog stanja, protiv kojeg se ne
vodi postupak za drugo krivično djelo,
3. OPTUŽENI BAĆEVIĆ LJUBIŠA od oca Stevana i majke Bosiljke, rođene Ćupina,
rođenog 08.01.1962. godine u Berkovićima, stalno nastanjenog u Budvi, Majinski
put bb, diplomirani građ. inžinjer, državljanina Crne Gore, oženjenog, oca
dvoje punoljetne djece, protiv koga se ne vodi postupak za drugo krivično
djelo.
K r i v i su
Što su dana 22.10.2008.godine oko 16,40 časova u Budvi, kao lica odgovorna za
rukovođenje i izvođenje građevinskih radova, te vršenje stručnog nadzora na
objektu investitora "B+N Investments Montenegro" DOO iz Petrovca vlasništvo
Radonjić Igora iz Budve na kat. parceli 147 K.O. Bečići i to optuženi Tanackov
kao odgovorno lice kod izvođača radova DOO "Mediteran Impex" iz Budve,
optuženi Milenković kao odgovorno lice kod podizvodjača građevinskih radova, a
optuženi Baćević kao odgovorno lice kod DOO "Birch" koje pravno lice je bilo
zaduženo za stručni nadzor nad izvodjenjem radova na predmetnom gradilištu,
postupajući te prilike suprotno odredbama čl. 10,19 i 20 Zakona o zaštiti na
radu /Sl. list SFRJ 45/68/, a optuženi Baćević i suprotno čl. 10 Pravilnika o
sadržini i načinu vršenja stručnog nadzora u toku projektovanja i gradjenja i
čl. 34. Zakona o zaštiti na radu, odnosno svi suprotno propisima i
opštepriznatim tehničkim pravilima, nehatno izazvali opasnost za život i
tijelo oštećenih Lečić Milomira iz Pljevalja i Nikolić Milorada iz Budve, na
način što je optuženi Tanackov kao izvođač radova angažovao na osnovu usmenog
dogovora podizvodjača optuženog Milenkovića, odnosno njegovo privredno društvo
za obavljanje poslova na predmetnom gradilištu, a optuženi Milenković
angažovao oštećene Lečića i Nikolića za obavljanje poslova sa povećnim
rizikom, rada na visini, a da ni jedan od njih nije na propisan način utvrdio
da li su oštećeni, a optuženi Tanackov ni da li je optuženi Milenković,
stručno osposobljeni za obavljanje povjernog im posla i zdravstveno sposobni
za isti, te oštećenima dozvolili rad na improvizovanoj skeli koja nije
postavljena na propisan način, dok je optuženi Baćević kao odgovorno lice kod
pravnog lica zaduženo za stručni nadzor na predmetnom gradilištu, te sebe
imenovao za vršenje stručnog nadzora na gradilištu, a ne između ostalih i
inžinjera zaštite na radu, što je sve dovelo da u slučaju neposredne opasnosti
po život i zdravlje radnika / kao što je bilo u ovom slučaju/ nijesu
obustavljeni radovi sve dok se nepravilnosti ne otklone i o tome obavještena
inspekcija zaštite na radu, usled čega je prilikom izvodjenja radova -
postavljanje fasade došlo do pada oštećenih sa visine od 7,80 metara, a koje
prilike su isti zadobili tjelesne povrede i to ošt. Nikolić teške tjelesne
povrede u vidu nagnječenja tijela,višestrukog preloma gornjeg okrajka desne
lakatne kosti, preloma osmog rebra sa lijeve strane bez dislokacije
prelomljenih koš.okrajaka, preloma tijela jedanaestog grudnog pršljena preloma
lijevog poprečnog nastavka drugog slabinskog pršljena, preloma lijevog
poprečnog nastavka trećeg slabinskog prešljena, nagnječenje grudnog koša sa
krvnim podlivom promjera 6x5 cm i sa oguljotinama kože u predjelu zadnje
strane grudnog koša i nagnječno - razderne rane u predjelu lijeve nadlaktice
dužine 2 cm, a ošt. Lečić lake tjelesne povrede u vidu krvnog podliva kože
veličine pesnice sa oguljotinama kože u predjelu vrata i nagnječno - razderne
rane u predjelu glave, pri čemu su optuženi bili svjesni da svojim radnjama
mogu učiniti djelo ali su olako držali da do toga neće doći
- čime su učinili krivično djelo teško djelo protiv opšte sigurnosti iz čl.
338. st. 3. u vezi sa krivičnim djelom izazivanja opasnosti neobezbjednja
mjera zaštite na radu iz čl. 329. st. 3. u vezi st. 2. Krivičnog zakonika.
Sud optuženima Baćević Ljubiši i Milenković Stevanu na osnovu naprijed
navedene krivičnopravne odredbe i člana 3, 5, 8, 13, 16, 36, 42, 52, 53. i 54.
Krivičnog zakonika i člana 368. i 374. Zkp-a i z r i č e
USLOVNU OSUDU
Kojom utvrđuje kazne zatvora u trajanju od po trideset dana i istovremeno
određuje da se kazna neće izvršiti ukoliko optuženi za vrijeme od jedne godine
od dana pravosnažnosti presude ne učini novo krivično djelo.
Sud optuženog Tanackov Radovana a na osnovu naprijed navedenih krivično
pravnih odredbi, te odredbi člana 3, 5, 8, 13, 16, 32, 33, 36, 42. Krivičnog
zakonika i člana 368. i 374. Zkp-a
O S U Đ U J E
NA KAZNU ZATVORA u trajanju od 30 dana koju će izdržati po pravosnažnosti
presude.
Dužni su optuženi na ime troškova krivičnog postupka uplatiti iznos od po
150,00 eura, a optuženi Tanackov i iznos od 123 eura, te optuženi na ime
sudskog paušala iznos od po 50,00 eura, na žiro račun broj 832-16-52 u korist
budžeta Crne Gore u roku od 15 dana od dana pravosnažnosti presude i dokaz o
uplati dostaviti ovom sudu s pozivom na broj K. 20/13/11.
Oštećeni Lečić Milomir i Nikolić Milorad se sa imovinsko pravnim zahtjevom
upućuju na parnicu.
O b r a z l o ž e n j e
ODT Kotor je aktom Kt.br. 777/08 od 29.12.2011 optužilo Tanackov Radovana,
Milenković Stevana i Baćević Ljubišu zbog izvršenja krivičnog djela teško
djelo protiv opšte sigurnosti iz čl.338.st.3. u vezi sa krivičnim djelom
izazivanja opasnosti neobezbjeđenjem mjera zaštite na radu iz čl. 329. st. 3.
u vezi st. 2. Krivičnog zakonika.
Glavni pretres je održan dana 26.02.2013. godine u odsustvu uredno pozvanog
optuženog Baćević Ljubiše shodno članu 457 Zkp-a, koji je prethodno saslušan.
U svojoj odbrani optuženi Tanackov Radovan je pred istražnim sudijom ovog suda
izjavio da je vlasnik firme Mediteran Impeks koja izvodi građevinske radove,
kupio je potrebnu HTZ opremu za radnike i to šlemove, kombinezone, rukavice i
ostalo, a takođe je kupio i kompletnu skelu i to brzo montirajućiu budući da
često mijenja lokaciju. Pojasnio je da što se tiče predmetnog gradilišta on je
Milenković Stevana angažovao po usmenom dogovoru da mu izvede radove na fasadi
objekta, odnosno da postavi na fasadu ukrasne kamene ploče. Znao je da
Milenković dobro obavlja taj posao, što se tiče saradnje i kvaliteta posla,
kada je angažovao istoga bio je ubjeđen upravo po preporukama i kvalitetu
radova da je angažovao stručne radnike i da su obučeni za rad na visinima, i
pitao ga da li je sa te strane sve u redu, a Milenković mu je odgovorio da je
sve u redu. Naveo je da kazao Milenkoviću da uzme njegovu skelu i postavi je
upravo radi sigurnosti radnika i da im da zaštitnu opremu, a isti mu je
odgovorio da nema vremena da montira skelu i da radnici rade na njegovim
improvizanaim skelama. Istakao je da kada je vidio kako izgleda ta njegova
improvizovana skela, ponovio je Milenoviću da uzme njegovu skelu i čak je svog
šefa gradilišta Radić Milivoja angažovao po tom pitanju, tačnije kazao mu je
da se dogovori sa Milenkovićem oko montiranja skele, međutim ni to nije
pomoglo. Nije bio na gradilištu kada su radnici bili povređeni, ali se odmah
nakon povređivanja starao o njima i materijalni ih obeštetio, a Milenkovića je
isplatio za obavljeni posao.
Na glavnom pretresu dana 25.06.2012.godine optuženi Tanackov Radovan je dodao
i da u momentu kad se nezgoda desila on uopšte nije bio na licu mjesta, da on
jeste izvršni direktor DOO "Mediteranimpeks" iz Budve, ali nije dogovorio
usmeni ugovor sa podižvođačem Milenković Stevanaom o podizvođenju radova iako
je on imao zaključen ugovor sa investitorom "Investment Montenegro" vlasništvo
Radonjić Igora o izvođenju građevinskih radova na predmetnom objektu. Tvrdi da
je ovaj usmeni ugovor u ime njegove firme zaključio njegov saradnik -
poslovođa Radić Milivoje sa kojim ima zaključen ugovor o radu kao i da su
upravo investitor Radonjić Igor i Radić zaključili usmeni ugovor sa
Milenkovićem, te da on nije imao nikakve veze sa zaključenjem tog ugovora, a
Milenković je angažovao oštećene. Navodi da je čuo na gradilištu od Radonjića
da stručni nadzor na gradilištu vrši Baćević Ljubiša, te da on nije sklopio
ugovor sa Baćevićem o vršenju stručnog nadzora, odnosno da se sada zbog
proteka vremena ne sjeća i dodao da on kao izvršni direktor izvođača radova
nije sarađivao sa Baćevićem u smislu obavještavanja istoga o tome koji se
radovi izvode.
U svojoj odbrani na glavnom pretresu dana 26.02.2013. godine optuženi Tanackov
Radovan je naveo da ne priznaje izvršenje krivičnog djela, niti krivicu za
isto. Nakon što mu je od strane suda ukazano na razlike u odbranama datim pred
istražnim sudijom i na glavnom pretresu naveo je da se ne sjeća da je pružao
odbranu pred istražnim sudijom već da je tačna njegova odbrana na glavnom
pretresu. Nakon što mu je od strane suda pokazan potpis na zapisniku pred
istražnim sudijom optuženi je naveo da je to njegov potpis.
U svojoj odbrani datoj pred istražnim sudijom ovoga suda optuženi Milenković
Stevan je naveo da vezano za angažovanje na ovome poslu, on se dogovarao ne sa
Tanackovim nego sa njegovim šefom gradilišta Milivojem, ali da nije siguran,
usmeno su dogovorili plaćanje po kvadratu, što znači ne po dnevnicama, i da je
za posao angažovao Nikolić Milorada koji je ove poslove za njega ranije
obavljao i imao je iskustava a Lečić Milomir ga je molio da ga primi na
nekoliko dana, budući da ima veliku porodicu, a bio je bez novca. Tvrdi da je
da je od Milivoja tražio da postavi skelu, a misli da je isti to olako
shvatio, takođe nije se pogodio sa Milivojem da rade dio fasade odakle su
radnici pali, već sasvim drugi kraj zgrade, a Milivoje je njegove radnike
povukao na visinu. Radnici su počeli da rade i morao da se saglasi sa tim i
angažovao se na montiranju improvizovane skele od greda podbijanjem ispod
terase, međutim u jednom trenutku oba radnika su pala, tako što je prvo pao
Nikolić a zatim i Lečić. Napomenu je da je dao sve od sebe da se radnici
obezbjede skelom i da je znao da je Nikolić iskusan u ovim poslovima, a da je
Lečiću bio neophodna novac. Pojasnio je da je na gradilištu bio glavni
izvjesni Milivoje, čijeg se prezimena nije mogao sjetiti, da ne može da tvrdi
da li je isti bio zadužen za stručni nadzor kao i da li je isti imao imao
kvalifikacije za to, što bi možda znao Tanackov ili Radonjić Igor koji je
nosilac firme.
Na glavnom pretresu dana 25.06.2012. godine optuženi Milenković Stevan je
dodao da prije nego što je angažovao oštećene Nikolića i Lečića pitao ih je da
li su zdravstveno sposobni za obavljanje radova i da su mu rekli da jesu, a
što se tiče da li ih je stručno osposobio za obavljanje radova sa povećanim
rizikom, rada na visini, da ih nije osposobio ali da on nije ni angažovan da
njegovi radnici izvode radove na visini, nego u prizemlju tog objekta, a da ih
je Milivoje samoinicijativno premjestio da rade odnosno obavljaju poslove na
visini. Izjavio je da na ovom gradilištu bio angažovan kao obični radik -
majstor za izvođenje kamenih radova, da nije radio niti bio odgovorno lice
podizvođača radova niti je radio u okviru bilo kakve firme.
U svojoj odbrani optuženi Baćević Ljubiša je naveo da je bio nadzorni organ na
gradilištu i da je imao sa investitorom potpisan ugovor o obavljanju stalnog
stručnog nadzora, ali se ta njegova obaveza odnosila samo na vršenje nadzora
nad kvalitetom izvedenih građevinskih radova. Dodao je da se njegova ugovorna
obaveza nije odnosila na vršenje nadzora bezbjednosti radnika na gradilištu,
ni na organizaciju gradilišta, već su od strane investitora za to bili
angažovani drugi ljudi. Istakao je da ne zna čija je obaveza bila vršenje
nadzora bezbjednosti radnika na gradilištu, a da je njegova obaveza bila
jedino da se stara o kvalitetu izvedenih građevinskih radova i da odgovara za
iste, a što je bilo precizirano čl.1. Ugovora. Pojasnio je da ako vidi da
postoji neka nepravilnost na gradilištu u smislu postavljene skele njegova
obaveza je samo da dobronamjerno usmeno upozori izvođača radova o tome, a ne
da preduzima radnje u cilju otklanjanja nepravilnosti i da se ne sjeća da li
je na licu mjesta kritične prilike vidio skelu, a ako i jeste njegova obaveza
nije da utvrđuje da li je ista propisno montirana ili nije.
U dokaznom postupku koji je proveden radi utvrđivanja činjeničnog stanja i
krivice okrivljenog proveo sledeće dokaze i to: na saglasnost stranaka
pročitao iskaz oštećenog Nikolić Milorada sa zapisnika pred istažnim sudijom
ovog Suda i sa ranijeg glavnog pretresa, iskaz oštećenog Lečić Milorada sa
zapisnika pred istražnim sudijom Osnovnog suda u Pljevljima od 27.03.2009.
godine i sa ranijeg glavnog pretresa, iskaz vještaka zaštite na radu Srećka
Prebiračevića sa ranijeg glavnog pretresa i nalaz i mišljenje istog vještaka
od 14.04.2009. godine, izvršio uvid u otpusnu listu sa epikrizom Specijalne
bolnice "Vaso Ćuković" Risan br. 1950 od 31.10.2008. godine, uvid u izvještaj
bolnice "Vaso Ćuković "Risan br. 06-1206 od 06.11.2008. godine, uvid u
izvještaj ljekara specijaliste Doma zdravlja Budva br. protokola 20157, uvid u
izvještaj doma zdravlja Budva br. protokola 20156, uvid u ugovor o građenju
zaključen između DOO " "B+N "Investemnts" iz Budve i DOO "Impex" iz Budve,
uvid u izvod iz centralnog registra privrdnog suda u Podgorici za DOO
"Mediteran Impex’’, uvid u rješenje ministarstva zdravlja i socijalnog
staranja od 24.10.2008. godine kao i u rješenje istog minstarstva od
23.10.2008. godine, uvid u rješenje opštine Budva sekretarijata za planiranje
i uređenje prostora od 01.09.2008. godine, uvid u zapisnik o uviđaju UP PJ
Budva od 22.10.2008. godine, na saglasnost stranaka pročitao nalaz i mišljenje
vještaka medicinske struke Dr. Krsta Nikolića od 07.03.2009. godine, izvršio
uvid u ugovor o obavljanju stručnog nadzora zaključenog idzmeđu DOO "B+N
Investemnts" i DOO "Birch" iz Budve od februara 2008.godine, uvid u odluku DOO
"Birch" iz Budve iz marta 2008.godine i uvid u foto dokumentaciju Uprave
policije PJ Budva iz spisa predmeta.
Oštećeni - svjedok Nikolić Milorad je naveo da je 26 godina radio u
građevinskoj firmi i da je obavljao sve građevinske radove uključujući na
niskim, tako i visokim objektima, unutrašnjost i fasade, i u tom smislu ima
veliko iskustvo za rad na visinama, a kod Milenkovića je počeo da radi već
nekoliko godina i dobro su sarađivali. Izjavio je da mu nije poznat dogovor
između Milenkovića i Tanackova i da jedino zna da su došli da urade fasadu na
zgradi koju je podigao Tanackov, da nisu imali zaštitnu skelu već samo
improvizovanu i nepažnjom nekog radnika koji je radio na koturači došlo je do
izbijanja grede na kojoj su stajali i tako su se on i Lečić našli na pločicama
ispod fasade koju su ukrašavali, a nijesu imali zaštitnu opremu niti im je iko
nudio istu. Pojasnio je da je kod Milenkovića bio plaćen po dnevnici, a ne zna
kako je isti ugovorio sa Tanackovim, nakon povređivanja Tanackov ga je
obeštetio sa 500 eura. Na Nekim gradilištima su nosili zaštitnu opremu, na
nekima ne, zavisno od toga da li je bilo i nije mu poznato da li je ta oprema
postojala na ovom gradilištu. Na glavnom pretresu održanom dana 10.10.2012
godine dodao je da su naloge i naređenja koje građevinske radove da obavljaju
dobijali od Milenkovića, da je po struci građevinac i dugi niz godina obavlja
građevinske radove, mada nije završio potrebnu školu za to zanimanje, njegov
poslodavac Milenković mu nije tražio ljekarsko uvjerenje, a predhodno je dok
je radio u firmi Novogradnja imao ljekarsko uvjerenje mada je prestao da radi
u toj firmi ima 10 godina. Nije se pridružio krivičnom gonjenju a postavio je
imovinsko pravni zahtijev.
Oštećeni - svjedok Lečić Milomir je izjavio da je kritične prilike dana
22.10.2008. godine, oko 16,40 časova radio na objektu zajedno sa grupom drugih
radnika koje je angažovao Milenković Stevan, tačnije sa još dvojicom radnika,
i to jedan se zvao Milorad i bio je iz Srbije, a drugome nije znao ime ali zna
da je iz Makedonije. Naveo je da je u jednom momentu čuo da je iza njegovih
leđa nešto lupilo i da ga je udarilo sa leđa, odnosno da je nešto palo na
njega i kada se okrenuo vidio je da je na njega pao Milorad sa skele gdje je
radio i oborio ga kojom prilikom su obojica sa terase trećeg sprata pali u
prizemlje na zemlju, jer nije bilo zaštitne ograde na terasi. Istakao je da su
oba tom prilikom povrijedila, da je on zadobio povrede u predjelu glave,
desnog ramena i desne noge, a da je Milorad zadržan na bolničkom liječenju u
Risnu, a visina sa koje su pali po njegovoj procjeni oko 8 metara. Zatim je
izjavio da je na lice mjesta ubrzo došla ekipa hitne pomoći iz Budve i da su
prevezeni u dom zdravlja Budva gdje im je ukazana ljekarska pomoć, a zatim su
transportovani u bolnicu Risan gdje je Milorad i zadržan a on poslije snimanja
i ljekarskih pregleda pušten kući. Navodi da prije nego što je počeo sa
izvođenjem radova nije imao nikakav zdravstveni pregled, niti se osposobljavao
za ovaj posao. Pridružio se krivičnom gonjenju i postavio imovinsko pravni
zahtijev.
Iz izvještaja ljekara specijaliste Doma zdravlja Budva br. protokola 20156 je
utvrđeno da oštećeni Lečić Milomir primljen u ovu zdravstvenu ustanovu kojom
prilikom je izvršen pregled istog, konstatovane povrede i data terapija.
Iz izvještaja ljekara specijaliste Doma zdravlja Budva br. protokola 20157 je
utvrđeno da je oštečeni Nikolić Milorad primljen u ovu zdravstvenu ustanovu
kojom prilikom je izvršen pregleg istog, konstatovane povrede i data terapija.
Na osnovu izvještaj bolnice "Vaso Ćuković" Risan br. 06 - 1206 od 06.11.2008.
godine utvrđeno je koje je povrede oštećeni Nikolić Milorad zadobio kritične
prilike, te na osnovu otpusnu listu sa epikrizom specijalne bolnice "Vaso
Ćuković" br.1950 od 31.10.2008. godine je utvrđeno da je oštećeni Nikolić
Milorad liječen u toj ustanovi od 22.10.2008. godine do 07.11.2008. godine.
Iz ugovora o građenju zaključenom između DOO " B+N Investments" iz Budve i DOO
"Impex" iz Budve utvrđeno je da je isti zaključen između društva za
investicije, promet i usluge "B+N Investments" DOO - Budva, koje zastupa Brian
Phillip Carey iz Irske, kao naručioca radova i Mediteran Impex Doo iz Budve,
kao izvođaća radova, koga zastupa Radovan Tanackov iz Kotora, te da je predmet
istog izvodjenje radova na izgradnji stambenih zgrada na kat. parc. 147 i 148
KO Bečići prema projektu. Dalje su utvrdjenje obaveze naručioca i izvodjača,
među koje obaveze izvođača je posebno pobrojana obaveza da obezbjeđenja
sigurnosti objekta, lica koja se nalaze na gradilištu i okoline.
Uvidom u izvod centralnog registra privrednog suda u Podgorici za DOO
"Mediteran Impex" Budva utvrđeno je da je društvo za proizvodnju, promet,
usluge i inžinjering export - import "Mediteran Impex" Budva registrovan dana
21.03.2005. godine u 09.40 sati, uskladu sa odredbama Zakona o privrednim
društvima , kao društvo sa ograničenom odgovornošću, te da je izvršni direktor
Tanackov Radovan.
Uvidom u rješenje Ministarstva Zdravlja i socijalnog staranja od 24.10.2008.
godine kao i u rješenje istog Ministarstva od 23.10.2008. godine je utvrđeno
da se zabranjuje rad građevinskim radnicima "Mediteran Impex" doo iz Budve, na
Gradilištu stambenog objekta na kat. par. 147 KO Bečići - Budva, investitora
"B + N Investments" doo iz Budve, zaposlenima na poslovima oblaganja fasade
objekta kamenom, zidaru Milenković Stevanu zato što ne ispunjava propisane
uslove za obavljanje poslova na tom radnom mjestu, nije stručno osposobljen za
povjeren mu posao, nije zdavstveno sposoban za rad na visini i nije
osposobljen za bezbjedan rad na poslovima koji su mu povjereni, i pomoćnom
građevinskom radniku Lečić Milomiru zato što nije zdravstveno sposoban za rad
na visini i nije osposobljen za bezbjedan rad na poslovima koji su mu
povjereni.
Iz rješenja Opštine Budva sekreterijata za planiranje i uređenje prostora od
01.09.2008. godine utvrđeno je da se odobrava "B + N Investmenta Montenegro"
DOO iz Petrovca, izgradnja stambenog objekta, na urbanističkoj parceli br. 32
koju čini katastarska parcela 147 KO Bečići, a u svemu prema glavnom projektu,
broj 213/ 2007, koji je izradio Biro za projektovanje "Archi Soft" -
Kotor,bruto građevinske površine 232,0 m2(prizemlje:81,0 m2 + I sprat:81,0 m2
+ potkrovlje :70,0 m2). Spratnost objekta je :P+1+Pk.
Iz Zapisnika o uviđaju UP PJ Budva OD 22.10.2008. godine utvrđeno je da je
ista sačinjena istog dana oko 16,40 časova, a povodom povrijeđivanja lica
Nikolić Milorada iz Budve i Lečić Milomira iz Pljevalja, prilikom pada sa
terase sa gradilišta sa drugog sprata visine 7,80 metara, kojom prilikom je
Nikolić Milorad zadobio teške tjelesne povrede, a Lečič Milomir lake tjelesne
povrede.
Na osnovu nalaza i mišljenja vještaka medicinske struke dr Krsta Nikolića od
07.03.2009. godine utvrđeno je da je kritične prilike oštećeni Lečić Milomir
zadobio sledeće povrede krvni podliv kože veličine pesnice sa oguljotinamakože
u predjelu vrata - laka tjelesna povreda i nagnječno - razdernu ranu u
predjelu glave - laka tjelesna povreda, a koje povrede u svom zbiru
predstavljaju laku tjelesnu povredu. Takođe je utvrđeno da je Nikolić Milorad
kritične prilike zadobio sledeće povrede nagnječenje tijela - laka tjelesna
povreda, višestruki prelom gornjeg okrajak desne lakatne kosti - teška
tjelesna povreda, prelom osmog rebra sa lijeve strane bez dislokacije
prelomljenih koš. okrajaka - laka tjelesna povreda, prelom tijela jedanaestog
grudnog pršljena - teška tjelesna povreda, prelom lijevog poprečnog nastavka
drugog slabinskog pršljena - teška tjelesna povreda, prelom lijevogpoprečnog
nastavka trećeg slabinskog pršljena - teška tjelesna povreda, nagnječenje
grudnog koša sa krvnim podlivom, promjera 6x5 cm i sa oguljotinama kože u
predjelu zadnje strane grudnog koša - laka tjelesna povreda i nagnječna
razderna rana u predjelu lijeve nadlaktice , dužine 2 cm - laka tjelesna
povreda, a koje povrede u svom zbiru predstavljaju tešku tjelesnu povredu.
Iz ugovora o obavljanju stručnog nadzora zaključenog između DOO "B + N
Investments" i DOO "Birch" od 02.2008 godine, utvrđeno je da je zaključen
između DOO "B + N Investments" koga zastupa Radovan Krtinić, kao naručioca sa
jedne strane, i DOO "Birch" koga zastupa Baćević Ljubiša, kao izvršioca sa
druge strane, kao i da se izvršilac prihvata da za naručioca obavlja poslove
stručnog nadzora tokom izvođenja građevinskih radova na izgradnji stambenih
objekata na k. p. 147 i 148 KO. Bećići, a po Ugovoru o građenju zaključenom
između naručioca i izvođača radova " Mediteran Impex" DOO iz Budve.
Uvidom u odluku D.O.O "Birch" iz Budve iz marta 2008. godine je utveđeno da je
za vršioca nadzora tokom izgradnje stambenih objekata na k. p. 147 i 148 K.O.
Bečići imenuje dipl.ing. građ. Ljubiša Baćević, koja odluke je potpisana od
strane Baćević Ljubiše.
Uvidom u foto - dokumentaciju UP PJ Budva utvrđeni su bliži izgled lica mjesta
na kojem se dogodila predmetna nesreća kao i bliži izgled oštećenoga Lečić
Milomira nakon povređivanja.
Na osnovu nalaza i mišljenja vještaka zaštite na radu Srećka Prebiračevića je
utvrđeno da je izvor povrede pad radnika sa visine od oko 7,80 m, a uzrok
povrede je neangažovanast stručnog lica za zaštitu na radu i nevršenje nadzora
i praćenja primjene mjere zaštite na radu prilikom rada na skeli,
dozvoljavanje rada radnicima iako nijesu kvalifikovani i osposobljeni za
bezbjedan rad na radnom mjestu sa posebnim uslovima rada i ljekarski
pregledani prije početka rada, od strane svih učesnika gradnje ( Investitora,
Izvođača i Podizvođača radova). Takodje ovaj vještak je mišljenja da je do
nastanka povrede na radu radnika došlo zbog propusta Investitora D.O.O "B + N
Investments" Budva - odgovornog lica, Izvođača radova D.O.O "Mediteran Impex"
Budva - izvršnog direktora Tanackov Radovana i Podizvođača radova - poslodavca
povrijeđenog radnika Milenković Stevana i da su oni učinjeni u podjednakom
obimu. Vještak zaštite na radu je na glavnom pretresu dana 10.10.2012. godine
izjavio da je Baćević Ljubiša bio u ulozi stručnog nadzora, a s obzirom da
isti nije stručno lice za zaštitu na radu njegova obaveza je praćenje
građevinskih radova a ne sprovođenje mjera zaštite na radu, kao i da je istina
da nadzor funkcioniše timski i sa svi drugi članovi nadzora imaju pravo da
opominju radnike i da im prekidaju rad. Pojasnio je da ako ne postoji
mogućnost pričvršćavanja skele za objekat onda se ne koristi skela koja se
mora prčvrstiti kao što je bilo u ovom slučaju, nego se koriste druge skele
kao što su ramovske skelesa točkićima na kojima postoji mehanizam za kočenje
skele ili kao što su skele sa zidarskim nogarima koja je bila i u ovom
slučaju. Naveo je da se iz dokumentacije iz spisa predmeta lako može
zaključiti da je skela bila improvizovana, odnosno neobezbjeđena jer se
sastojala od dva zidarska nogara na koje su bile postavljene samo dvije daskei
n adrugom kraju je bila oslonjena na bok opeke, kao i da je skela bila u
potpunosti bez zaštitne ograde, i da je svaki poslodavac dužan da radniku
obezbijedi sva sredstva i izda na upotrebu adekvatna sredstva za obavljanje
građevinskih radova pa i skelu.
Uvidom u fotoelaborat UP PJ Budva sud se upoznao sa bližim izgledom
povrijeđenog Perić Zdravka, kao i sa bližim izgledom lica mjesta na kojem se
desilo povrijeđivanje kritične prilike.
Cijeneći sve provedene dokaze pojedinačno i u uzajamnoj povezanosti shodno
članu 370. stav 3. Zkp-a, kao i u odnosu na odbrane optuženih, sud je utvrdio
činjenično stanje opisano u izreci odluke. Krivično pravno ocjenjujući ovako
utvrđeno činjenično stanje sud je našao da su optuženi Tanackov Radovan,
Milenković Stevan i Baćević Ljubiša učinili krivično djelo teško djelo protiv
opšte sigurnosti iz čl.338.st.3. u vezi sa krivičnim djelom izazivanja
opasnosti neobezbedjenjem mjera zaštite na radu iz čl. 329.st..3. u vezi st.
2. Krivičnog Zakonika.
Na osnovu izvedenih dokaza cijeneći ih pojedinačno i uzajamnoj povezanosti,
sud je utvrdio da je optuženi Tanackov učinio krivično djelo stavljeno mu na
teret. Naime, sud nije prihvatio odbranu Tanackova sa glavnog pretresa u kojoj
isti negira izvršenje djela,negira da je sa Milenkovićem sklopio usmeni
dogovor da isti izvodi radove na fasadi objekta, jer smatra da je njegova
takva odbrana data u cilju izbjegavanja krivice, a tim prije što je ista u
suprotnosti sa njegovom odbranom datom pred istražnim sudijom ovog suda.
Naime, okrivljeni Tanackov pred istražnim sudijom navodi da je tačno da je on
vlasnik firme izvodjača radova na predmetnom gradilištu i da je Milenkovića
angažovao po usmenom dogovoru da isti izvodi radove na fasadi objekta, te da
je znao da Milenković dobro obavlja taj posao a istog je angažovao po
preporukama zbog kvaliteta radova i mislio je da angažuje stručne radnike te
da su isti obučeni za rad na visinama, te kada je istog pitao da li je sa te
strane sve u redu MIlenković mu je odgovorio da jeste. Ovo tim prije kada se
uzmu u obzir da je na osnov u izvoda iz Centralnog registra Privrednog suda
utvrdjeno da je u vrijeme izvršenja djela osnivač, izvršni direktor i
ovlašćeni zastupnik pravnog lica izvodjača radova DOO "Mediteran impex" iz
Budve upravo Tanackov Radovan te da je i isti zaključio ugovor o gradjenju sa
investitorom DOO "B+N investments" iz Budve, pa je samim tim neprihvatljiva
njegova odbrana da on nije zaključio usmeni dogovor sa podizvođačem, već
njegov saradnik Radić Milivoj, jer uvidom u izvod iz Centralnog registra
Privrednog suda, isti nije ovlašćen sa preduzimanje bilo koje radnju u ime
navedenog pravnog lica.
Sud nije prihvatio navod odbrane optuženog Tanackov Radovana sa glavnog
pretresa dana 26.02.2013. godine da se ne sjeća da je pružao odbranu pred
istražnim sudijom već da je tačna njegova odbrana data na glavnom pretresu
dana 25.06.2012.godine, jer je ovakav navod po mišljenju suda usmjeren
isključivo na izbjegavanje sopstvene krivice, a sam optuženi je, nakon što mu
je od strane suda pokazan njegov potpis na zapisnik pred istražnim sudijom,
naveo da je to njegov potpis.
Dalje je u toku postupka utvrdjeno a na osnovu iskaza samih oštećenih Nikolića
i Lečića te zapisnika o uvidjaju UP PJ BUdva da je dana 22.10.2008 godine, da
je došlo do povredjivanja Nikolića i Lečića i to prilikom pada sa terase
gradilišta sa visine 7,80 m.
Takodje, iz iskaza oštećenih NIkolića i Lečića a koje iskaze je sud prihvatio,
utvrdjeno da su isti angažovani od strane okrivljenog Milenkovića kao
gradjevinski radnici na predmetnom gradilištu, te da im poslodavac nije tražio
ljekarsko uvjerenje niti da li su osposobljeni za predmetni posao to jest za
obavljanje radova sa povećanim rizikom, a naloge koje radove će obavljati su
dobijali od Milenkovića. Imajući u vidu iskaze oštećenih to sud nije prihvatio
odbranu okrivljenog Milenkovića koji je tvrdio da on oštećenima nije dao nalog
da obavljaju predmetne radove na visini već izvjesni šef gradilišta MIlivoje
koji ih je samo inicijativno premjestio da rade na visini, a ovo zbog čega što
je sud prihvatio iskaze oštećenih kao istinite i logičke tim prije kada se
uzme u obzir da ih je za obavljene radove isplaćivao upravo Milenković.
Dalje je utvrdjeno da su oštećeni prilikom izvodjenja radova i to postavljanja
fasade pali sa visine 7,80 m, i to na osnovu zapisnika o uvidjaju UP PJ Budva
kojom prilikom su zadobili povrede bliže pobrojane u izreci i to oštećeni
Nikolić teške tjelesne povrede, a oštećeni Lečić lake tjelesne povrede što je
sud utvrdio na osnovu nalaza i mišljenja vještaka medicinske struke koji nalaz
je prihvatio kao istinit a koji nalaz je isti vještak dao na osnovu medicinske
dokumentacije.
Takodje je utvrdjeno a na osnovu uvida u ugovor o gradjenju da je isti
zaključen između DOO " B+N Investments" iz Budve kao investitora i DOO "
Mediteran Impex" iz Budve kao izvođača kojeg zastupa Radovan Tanackov, da je
predmet istog izvodjenje radova na izgradnji stambenih zgrada na kat. parc.
147 i 148 KO Bečići prema projektu, u kojem su utvrdjene obaveze naručioca i
izvodjača, tako da je jedna od obaveze izvođača bila i obezbjeđenje sigurnosti
objekta, lica koja se nalaze na gradilištu i okoline.
Dakle, pri takvom stanju stvari utvrđeno je da je okrivljeni Tanackov kao
izvršni direktor pravnog lica izvodjača radova, odnosno odgovorno lice tog
pravnog lica, na osnovu usmenog dogovora angažovao podizvodjača radova
okrivljenog Milenkovića a koji je angažovao oštećenog Nikolića i Lečića za
obavljanje poslova sa povećanim rizikom rada na visini, te istima i Tanackov i
Milenković dozvolili rad na improvizovanoj skeli, koja nije postavljena na
propisan način a što je utvrdjeno na osnovu nalaza i mišljenja vještaka
zaštite na radu Srećka Prebiračevića, kojim nalazom je utvrdjeno da predmetna
skela nije ispunjavala ni elementarne uslove za siguran rad zbog veoma slabog
oslonca i velike mogućnosti brzog gubitka ravnoteže, a pri tom prethodno
nijedan od njih ne provjerivši da li su oštećeni, a okrivljeni Tanackov ni da
li je okrivljeni Milenković stručno oslobljen za obavljanje povjerenog posla i
zdrastveno sposobni za isti to proizilazi da su okrivljeni Tanackov i
Milenković postupali suprotno odredbama člana 10, 19 i 20 Zakona o zaštiti na
radu, a kako je to utvdjeno na osnovu nalaza i mišljenja vještaka zaštite na
radu koji nalaz je sud u tom dijelu prihvatio. Naime, obaveza okrivljenih
Tanackova i Milenkovića shodno odredbi čl. 10 Zakona o zaštiti na radu
sastojala se u tome da zabrane rad radnicima dok se ne podvrgnu prethodnoj
provjeri zdrastvene sposobnosti za vrstu radova koje treba da obavljaju, a
shodno čl. 19 istog zakona da zabrane rad radnika jer nijesu bili osposobljeni
za bezbjedan rad na poslovima sa posebnim uslovima rada, te shodno čl. 20
istog Zakona da zabrane rad radnicima na radnom mjestu sa posebnim uslovima
rada jer radnici nijesu kvalifikovani za poslove u gradjevinarstvu, a što sve
nijesu uradili.
Sud takodje nije prihvatio ni odbranu okrivljenog Bačević Ljubiše koji je
tvrdio da iako je sa investitorom potpisan ugovor o obavljanju stalnog
stručnog nadzora, da se njegova obaveza odnosila samo na vršenje nadzora nad
kvalitetom izvedenih građevinskih, te da nije imao obavezu na vršenje nadzora
bezbjednosti radnika na gradilištu, ni na organizaciju gradilišta, jer sud
smatra da je njegova odbrana usmjerena na izbjegavanje krivice. Ovo zbog toga
što je na osnovu ugovora o obavljanju stalnog stručnog nadzora utvrdjeno da se
firmi "Birch" povjerava obavljanje poslova stručnog nadzora tokom izvodjenja
radova na izgradnji objekata na kat. parc. 147 i 148 KO Bečići a uvidom u
odluku pravnog lica "Birch" od marta 2008 godine, utvrdjeno je da se za
vršioca nadzora tokom izgradnje stambenog objekta imenuje Bačević Ljubiša,
koju odluku kao i sam ugovor o obavljanju stalnog stručnog nadzora je potpisao
sam okrivljeni Baćević. Cijeneći naprijed pomenuti ugovor o obavljanju stalnog
stručnog nadzora i odluku pravnog lica "Birch" to proizilazi da je Baćević
Ljubiša kao odgovorno lice pravnog lica " Birch" sebe imenovao za vršioca
nadzora tokom izgradnje stambenog objekta, to proizilazi da je isti postupio
suprotno odredbi čl. 34 Zakona o zaštiti na radu, koja ga je obavezivala da
izmedju ostalog angažuje i inžinjera zaštite na radu, a što je utvrdjeno na
osnovu nalaza i mišljenja vještaka zaštite na radu Srećka Prebiračevića, a što
nije uradio. Budući da je okrivljeni Baćević postupio suprotno odredbi čl. 34
Zakona o zaštiti na radu, u konkretnom slučaju jer je postupio suprotno
odredbi čl. 10 Pravilnika o sadržini i načinu vršenja stručnog nadzora u toku
projektovanja i gradjenja a koja je stručni nadzor obavezivala da u slučaju
neposredne opasnosti po život i zdravlje radnika obustavi radove sve dok se
nepravilnosti ne otklone i obavjesti inspekciju zaštite na radu te i suprotno
odredbama 10, 19 i 20 Zakona o zaštiti na radu.
Sud nije prihvatio navode vještaka zaštite na radu Srećka Prebiračevića sa
glavnog pretresa u kojem je isti naveo da Bačević Ljubiša nije imao obavezu
sprovodjenja mjera zaštite na radu zašto što nije stručnjak za te poslove i
nije imenovan za te poslove, jer se okrivljenom Bačeviću i ne stavlja na teret
da je stručnjak za sprovođenje mjera zaštite na radu i da je isti imenovan za
te poslove, već da kao odgovorno lice u pravnom licu zaduženom za stručni
nadzor na gradilištu nije angažovao i inžinjera zaštite na radu a na što ga je
obavezivala odredba člana 34. Zakona o zaštiti na radu. Takodje sud nije
prihvatio ni navode mišljenja vještaka zaštite na radu u dijelu da je do
nastanka povreda na radu radnika došlo i zbog propusta investitora, a ovo iz
razloga što je na osnovu ugovora o gradnji zaključenog između DOO " B+N
Investments" iz Budve kao investitora i DOO " Mediteran Impex" iz Budve, kao
izvođača kojeg zastupa Radovan Tanackov, utvrdjena obaveza izvođača i da
obezbjeđenje sigurnosti objekta, lica koja se nalaze na gradilištu i okoline.
Sud je tako našao da su okrivljeni djelovali nehatno jer su bili svjesni da
svojim postupanjem mogu učiniti krivično djelo, ali su olako držali da do
njega neće doći ili da će ga moći spriječiti, međutim do nezgode je došlo.
Odlučujući o vrsti i visini krivične sankcije sud je imao u vidu da je za ovo
krivično djelo u zakoniku propisana kazna zatvora do četiri godine. U
konkretnom slučaju sud je okrivljenima Milenković Stevanu i Baćević Ljubiši
izrekao uslovnu osudu kojom im je utvrdio kazne zatvora u trajanju od po 30
dana uz istovremeno određenje da se kazna neće izvršiti ukoliko okrivljeni za
vrijeme od jedne godine od dana pravosnažnosti presude ne učine novo krivično
djelo. Kao olakšavajuću okolnosti na strani okrivljenih Milenkovića i Baćevića
sud je cijenio da se oštećeni Nikolić nije pridružio krivičnom gonjenju, dok
otežavajućih okolnosti nije bilo. Sud je smatrao da su se u konkretnom slučaju
stekli uslovi za izricanje uslovne osude te da će upozorenjem uz prijetnju
kaznom dovoljno uticati na okrivljene da ubuduće ne vrše ovakva i slična
krivična djela.
Imajući u vidu naprijed navedeno te primjenom člana 3, 5, 8, 13, 16, 36, 42,
52, 53. i 54. Krivičnog Zakonika i člana 368. i 374. ZKP, sud je riješio kao u
izreci u odnosu na okrivljene Milenkovića i Baćevića.
Prilikom odluke o vrsti i visini krivične sankcije koju treba izreći
okrivljenom Tanackov Radovanu, sud je kao olakšavajuće okolnosti cijenio da je
isti oženjen, otac troje mal. djece, te da se oštećeni Nikolić nije pridružio
krivčnom gonjenju, dok je kao otežavajuću okolnost cijenio njegovu raniju
osuđivanost a kako je to sam i naveo, pa je istog osudio na kaznu zatvora u
trajanju od 30 dana koju će izdržati po pravosnažnosti presude. Sud smatra da
je kazna zatvora u trajanju od 30 dana adekvatna težini učinjenog krivičnog
djela i okolnostima pod kojima je isto učinjeno pa smatra da će se istom
ostvariti svrha njenog izricanja odnosno dovoljno na okrivljenog uticati na
ubuduće ne vrši ovakva i slična krivična djela kao i ciljevi generalne
prevencije.
Imajući u vidu naprijed navedeno te primjenom člana 3, 5, 8, 13, 16, 32, 33,
36, 42. Krivičnog Zakonika i člana 368. i 374. ZKP-a, sud je odlučio kao u
izreci u odnosu na okrivljenog Tanackova.
Sud je obavezao optužene da na ime troškova krivičnog postupka uplate iznos od
po 150,00 eura to na ime troškova za vještačenje po vještaku zaštite na radu i
medicinske struke, a optuženi Tanackov i iznos od 123 eura na ime dovođenja iz
ZIKS-a, te optuženi na ime sudskog paušala iznos od po 50,00 eura, na žiro
račun broj 832-16-52 u korist budžeta Crne Gore u roku od 15 dana od dana
pravosnažnosti presude i dokaz o uplati dostaviti ovom sudu s pozivom na broj
K. 20/13/11.
Oštećeni Lečić Milomir i Nikolić Milorad su sa imovinsko pravnim zahtjevom
upućeni na parnicu.
OSNOVNI SUD U KOTORU
Dana, 27.02.2013. godine
Zapisničar, Sudija,
Ana - Marija Petković Momirka Marović
PRAVNA POUKA : Protiv ove odluke dozvoljena je žalba u roku od 8 dana, od dana
prijema iste, Višem sudu Podgorica, preko ovog Suda.