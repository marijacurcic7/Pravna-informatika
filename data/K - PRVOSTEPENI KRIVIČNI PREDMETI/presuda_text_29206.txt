Posl.br. K.49/13
U I M E C R N E G O R E
OSNOVNI SUD U CETINJU, kao prvostepeni krivični, po sudiji Mariji Ćupić, kao
sudiji pojedincu uz učešće sudskog namještenika Martinović Aleksandre, u
krivičnom predmetu protiv okr. V.G. iz Cetinja, zbog krivičnog djela skidanje
i povreda službenog pečata i znaka iz čl. 381.st.1. Krivičnog zakonika, po
opt. predlogu Osnovnog državnog tužilaštva u Cetinju Kt.br. 47/13 od
28.03.2013. godine, nakon održanog glavnog i javnog pretresa dana
25.10.2013.godine, u prisustvu savjetnika ODT-a .Đ. M. ovl.predstavnika ošt.
E.C.G.ED Cetinje, A. R. u odsustvu uredno pozvanog okrivljenog donio je i
javno objavio
P R E S U D U
Okr. V.G. od oca M. rodjen .....godine u Cetinju, gdje i prebiva, naselje ....
nezasposlen, osudjivan presudom Opštinskog suda u Kotoru K.br. 177/82 od
17.09.1982.godine, zbog krivičnog djela ugrožavanje saobraćaja iz čl. 185. st.
3. u vezi st. 1. KZ SRCG, na kaznu zatvora u trajanju od 50 dana, uslovno na 1
godinu, presudom Opštinskog suda u Cetinju K.br. 24/88 od 03.04.1989.godine,
zbog krivičnog djela nasilničko ponašanje iz čl. 208. st. 1. KZ SRCG, na kaznu
zatvora u trajanju od 3 mjeseca , uslovno na 1 godinu i presudom Osnovnog suda
u Cetinju K.br. 132/11 od 30.09.2011.godine, zbog krivičnog djela skidanje i
povreda službenog pečata i znaka iz člana 381. st. 1. Krivičnog zakonika, u
sticaju sa krivičnim djelom samovlašće iz čl. 384. st. 1. Krivičnog zakonika ,
a u vezi čl. 48. st. 1. Krivičnog zakonika, na kaznu zatvora u trajanju od 2
mjeseca i 15 dana, uslovno na jednu godinu,
K r i v j e:
Zato što je:
Dana 06. novembra 2009.godine, u svom stanu, u nas. »....« u Cetinju, iako
svjestan da je skidanje službenog pečata, koji je postavilo ovlašćeno službeno
lice radi osiguranja predmeta zabranjeno, voljno sa električnog brojila marke
»Iskra« tipa E5BD, broja 4663681, skinuo službeni pečat-elektrodistributivnu
plombu br. CT004830, koja je postavljena dana 21.11.2008.godine, od strane
ovlašćenih službenih lica »E.C.G.« AD Nikšić – E. Cetinje, radi osiguranja
tačnosti i ispravnosti mjerenja utrošene električne energije na tom mjernom
mjestu,
- čime je izvršio krivično djelo skidanje i povreda službenog pečata i znaka
iz čl. 381. st. 1. Krivičnog zakonika,
Pa sud okrivljenog primjenom citiranih zakonskih propisa, te čl. 4, 5, 13, 15,
41, 42 i KZ i čl.226, 229 i 374 ZKP-a,
O S U Đ U J E
Na kaznu rad u javnom interesu u trajanju od 80 (osamdeset) časova, a koji se
ima izvršiti za vrijeme od 2 mjeseca, s tim što kazna ne može biti duža od 60
časova u toku jednog mjeseca.
Ukoliko okrivljeni ne vrši rad u javnom interesu, ova kazna će se zamijeniti
kaznom zatvora, tako što će se svakih započetih 60 časova rada u javnom
interesu zamijeniti kaznom zatvora u trajanju od jednog mjeseca,
Troškova krivičnog postupka nije bilo,a okrivljeni se obavezuje da na ime
paušala uplati iznos od 30 ,00 eura,u roku od 15 dana po pravosnažnosti
presude pod prijetnjom prinudnog izvršenja,u korist Budžeta Crne Gore.
O b r a z l o ž e nj e
Osnovno državno tužilaštvo u Cetinju podnijetim Optužnim predlogom Kt.br.47/13
od 28.03.2013.godine., okr. V.G. iz Cetinja, stavilo je na teret izvršenje
krivičnog djela skidanje i povreda službenog pečata i znaka iz čl. 381. st. 1.
Krivičnog zakonika. U završnoj riječi na glavnom pretresu savjetnik ODT-a u
Cetinju ostao je pri podnijetom Optužnom predlogu i predložio sudu da okr.
V.G. oglasi krivim za predmetno krivično djelo i osudi po zakonu.
Okr. V.G., u svojoj odbrani je negirao izvršenje krivičnog djela koje mu je
stavljeno na teret. Nije sporno da je stan kupio od K.D. prije 25 godina, a
preveo ga je na sebe prije 10 godina. Što se tiče mjernog mjesta i kontrole
vršene od strane radnika E. o tome ništa nezna ,niti je bio prisutan kada je
vršena kontrola. Brojilo se nalazi u podrumu zgrade, zajedno sa ostalim
brojilima i nije zaštićeno ,tj., to brojilo sa ostalim brojilima dostupna su
svakome. Brojilo se vodi na njega i svi računi za struju stižu na njegovo ime.
Svima u zgradi su im postavili nove satove i isti su nedostupni ostalim licima
kao i njemu. Takodje je istakao da nema nikakve veze sa skidanjem te plombe
,niti je znao da je vršena kontrola.
Radi razrješenja ove krivičnopravne stvari, Sud je u dokaznom postupku na
glavnom pretresu proveo dokaze: saslušao ovlašćenog predstavnika oštećene
E.C.G. ED Cetinje A. R. svjedoke K.V. P.Č. pročitao Zapisnike o kontroli
mjernog mjesta „E.C.G.“ AD Nikšić ED Cetinje br.4201-14754 od
06.11.2009.godine i br.4201-10518 od 21.11.2008.godine ,dopis E.C.G. AD Nikšić
ED Cetinje br.40-16-01-6705 od 26.07.2012.godine sa energetskom karticom
potrošača br.22116378, ugovor o kupoprodaji stana od 27.09.2002.godine
,zaključen izmedju K.D.iz Cetinja kao prodavca i V.G.iz Cetinja,kao kupca
,izvršio uvid u spise predmeta Osnovnog suda u Cetinju Kri br.314/09 , te
pročitao izvještaj Uprave policije Ispostave Cetinje br.02-245/13-940 od
26.03.2013.godine iz kaznene evidencije za okrivljenog V.G..
Ovlašćeni predstavnik ošećene E. Cetinje, A.R. u svom iskazu je navela da dana
30.04.2011.godine, prema podacima dobijenim iz OJ Snadbijevanje Cetinje, na
zahtjev V.G. uz priloženu potrebnu dokumentaciju, list nepokretnosti i
kupoprodajni ugovor, došlo je do promjene imena vlasnika, nakon čega je i
donijeto rješenje, pa je sa K.D. mjerno mjesto preimenovano na korisnika V.G.
što znači da su do toga datuma računi ispostavljani na ime K.D., a od tog
datuma na ime V.G.. Dakle ,u vrijeme vršenja predmetne kontrole da se
zaključiti da je brojilo bilo na K.D.. O prednjem je priložila energetsku
karticu potrošača. Pridružila se krivičnom gonjenju protiv okrivljenog ,stim
što nije postavila imovinskopravni zahtjev,obzirom na prirodu krivičnog djela
u pitanju.
Svjedok K. V. u svom iskazu je istakao da je dana 06.11.2009.godine, vršio
kontrolu sa kolegom P.Ć. kod potrošača K.D.u ulici Đ. P. gdje su na brojilu
marke Iskra tipa E5BD broja 4663681 zatekli stanje da na brojilu nema ED
plombe. Brojilo je zamijenjeno.Pojasnio je da se plomba nalazi na poklopcu
brojila i ista može biti skinuta od bilo kojeg lica ,sa kojeg razloga se nije
mogao izjasniti da li je plombu skinuo okrivljeni ,ili pak neko treće
lice.Koliko mu se čini brojilo okrivljenog nije bilo zaključavano
,tj.kompletna glavna tabla.Radnju skidanja može izvršiti bilo koje lice bez
opasnosti po svoju bezbjednost.Na ovom mjernom mjestu ranije je morao
postojati katanac.Da se plomba ne ukloni nebi se moglo djelovati na brojilo ,u
smislu kradje električne energije.Kada se šeću napojne kleme se ne registruje
potrošnja električne energije ,tako da se može desiti da neko oduzima
protivpravno električnu energiju nekoliko dana ,a potrošači obično znaju kada
dolaze inkasanti na očitavanje ,pa vraćaju kleme u prvobitni položaj.
Svjedok P.Č. u svom iskazu je istakao da je dana 06.11.2009.godine, vršio
kontrolu kod potrošača K.D. u ulici .... gdje su na brojilu marke Iskra tipa
E5BD broja 4663681 zatekli stanje da na brojilu nema ED plombe. Brojilo je
zamijenjeno, a zapisnik je potpisan od strane potrošača.Pojasnio je da kada
nema ED plombe lakše se može djelovati na brojilo,odnosno plomba se skida da
bi se manipulisalo brojilom Što se tiče mjernog mjesta isto je zatečeno
otvoreno.Drugih nepravilnosti na brojilu okrivljenog nije bilo.
Iz zapisnika o kontroli mjernog mjesta E. CG AD Nikšić E. Cetinje, br.
4201-14754 od 06.11.2009.godine i br, 4201-10518 od 21.11.2008.godine,
proizilazi da prilikom kontrole kod potrošača K.D.dana 06.11.2009.godine nije
na brojilu bilo ED plombe. Brojilo je zamijenjeno.Iz zapisnika sačinjenog dana
21.11.2008.godine proističe da je isti potrošač samovoljno priključen ,te da
je ponovo isključen na brojilo,a da je brojilo plombirano plombom CT 004830.
Iz dopisa ED CG AD Nikšić – E. Cetinje, br. 40-16-01-6705 od
26.07.2012.godine, sa energetskom karticom potrošača br. 22116378 proizilazi
da su ovlašćeni radnici ED Cetinje P.Č. i K.V. dana 06.11.2009.godine vršeći
kontrolu mjernog mjesta prijavljenog brojila broj 4663681 utvrdili da na
mjernom uredjaju nedostaje elektrodistributivna plomba .Prema informaciji koju
je dostavio grupi za kontrolu i mjerenje zaposleni koji vrši očitavanje
utroška električne energije potrošača na reonu naselja .....gdje je i sporni
mjerni uređaj zadnjih desetak godina ,predmetni stambeni objekat koristi V.G.
,čiji je nadimak .....U prilogu akta dostavljen je i zapisnik o prethodnoj
kontroli od 21.11.2008.godine,kada je nakon iste brojilo plombirano plombom
br.CT 004830.Iz priložene energetske kartice se vidi da je dan prije nego što
su kontrolori uočili da nedostaje elektrodistributivna plomba vršeno
očitavanje utroška električne energije , kada je čitač očitao mjesečno stanje
od 95 kw/h više tarife i 0 kw/h niže tarife,dok je potrošnja u mjesecima koji
su prethodili ovom kada je otkriveno da nedostaje ED plomba u odnosu na period
kada je stavljena plomba za koju je utvrdjeno ovom kontrolom da nedostaje
iznosili u rasponu od 367 -255 KW/h više tarife ,dok potrošnja niže tarife
nije evidentirana .
Iz Ugovora o kupoprodaji stana od 27.09.2002. godine, zaključenog izmedju K.D.
iz Cetinja (kao prodavca) i V.G.iz Cetinje (kao kupca) proizilazi da je Ugovor
zaključen u Cetinju dana 27.09.2002.godine,a da je predmet ugovora stan opisan
u listu nepokretnosti br.2450 KO Cetinje I ,parcela br.2676/1 ,zgrada br.8,
površine 37 m2, na drugom spratu ,u naselju ....Predmetnim ugovorom prodavac
je prodao kupcu navedenu nekretninu za medjusobno ugovorenu kupoprodajnu
cijenu,nakon čega su se ugovarači dogovorili da se kupac uknjiži kao vlasnik
na istoj.
Iz izvještaja UP Ispostave Cetinje,  br. 02-245/13-940 od 26.03.2013, godine
iz KE za okr. V.G. proizilazi da je isti osudjivan i to: presudom Opštinskog
suda u Kotoru K.br. 177/82 od 17.09.1982.godine, zbog krivičnog djela
ugrožavanje saobraćaja iz čl. 185. st. 3. u vezi st. 1. KZ SRCG, na kaznu
zatvora u trajanju od 50 dana, uslovno na 1 godinu, presudom Opštinskog suda u
Cetinju K.br. 24/88 od 03.04.1989.godine, zbog krivičnog djela nasilničko
ponašanje iz čl. 208. st. 1. KZ SRCG, na kaznu zatvora u trajanju od 3 mjeseca
, uslovno na 1 godinu i presudom Osnovnog suda u Cetinju K.br. 132/11 od
30.09.2011.godine, zbog krivičnog djela skidanje i povreda službenog pečata i
znaka iz člana 381. st. 1. Krivičnog zakonika, u sticaju sa krivičnim djelom
samovlašće iz čl. 384. st. 1. Krivičnog zakonika , a u vezi čl. 48. st. 1.
Krivičnog zakonika, na kaznu zatvora u trajanju od 2 mjeseca i 15 dana,
uslovno na jednu godinu.
Sud je izvršio uvid u cjelokupne spise predmeta Kri br.314/09 iz kojih se da
zaključiti da provedeni dokazi Zapisnici o kontroli mjernog mjesta „E.C.G.“ AD
Nikšić ED Cetinje br.4201-14754 od 06.11.2009.godine i br.4201-10518 od
21.11.2008. godine , dopis E.C.G. AD Nikšić ED Cetinje br.40-16-01-6705 od
26.07.2012. godine sa energetskom karticom potrošača br.22116378, ugovor o
kupoprodaji stana od 27.09.2002.godine , zaključen izmedju K.D.iz Cetinja kao
prodavca i V.G. iz Cetinja, kao kupca su zapravo sastavni dio predmetnih
spisa.
Analizirajući rezultate provedenog dokaznog postupka ,te na osnovu savjesne i
brižljive ocjene svih provedenih dokaza , Sud je utvrdio da je okrivljeni V.G.
počinio krivično djelo skidanje i povreda službenog pečata i znaka iz
čl.381.st.1. Krivičnog zakonika u vremenu, mjestu i na način bliže opisan
dispozitivom ove presude,obzirom da je dana 06. novrembra 2009.godine, u svom
stanu, u nas. ...... u Cetinju, iako svjestan da je skidanje službenog pečata,
koji je postavilo ovlašćeno službeno lice radi osiguranja predmeta zabranjeno,
voljno sa električnog brojila marke »Iskra« tipa E5BD, broja 4663681, skinuo
službeni pečat - elektrodistributivnu plombu br. CT004830, koja je postavljena
dana 21.11.2008.godine, od strane ovlašćenih službenih lica »E.C.G.« AD Nikšić
–E. Cetinje, radi osiguranja tačnosti i ispravnosti mjerenja utrošene
električne energije na tom mjernom mjestu.
U radnjama okrivljenog koje se sastoje u skidanju službenog pečata-
elektrodistributivne plombe postavljene radi osiguranja tačnosti i ispravnosti
mjerenja utrošene električne energije isti je  ostvario u krivičnopravnom
smislu radnju bića krivičnog djela skidanje i povreda službenog pečata i znaka
iz čl.381. st. 1.KZ-a, pri čemu je sud određujući subjektivan odnos
okrivljenog prema djelu utvrdio direktan umišljaj, jer je okrivljeni bio
svjesan svoga djela i njegovih obilježja i htio je njegovo izvršenje,što je i
dokazano na glavnom pretresu.
Naime,sud je imao u vidu da je okrivljeni vlasnik stana ,pa samim tim i
električnog brojila s kojeg je kako je to nesporno dokazano provedenim
dokazima skinut službeni pečat - elektrodistributivna plomba koja je
postavljena radi osiguranja tačnosti i ispravnosti mjerenja utrošene
električne energije.
Pisani dokazi -Zapisnici o kontroli mjernog mjesta „E.C.G.“ AD Nikšić ED
Cetinje br.4201-14754 od 06.11.2009.godine i br.4201-10518 od
21.11.2008.godine dopis E.C.G. AD Nikšić ED Cetinje br.40-16-01-6705 od
26.07.2012.godine sa energetskom karticom potrošača br.22116378,ugovor o
kupoprodaji stana od 27.09.2002.godine ,zaključen izmedju K.D. iz Cetinja
korespondiraju sa iskazima saslušanih svjedoka P.Č. i K.V. koje je sud u
cjelosti prihvatio jer su na potpuno jasan način predstavili sudu zatečeno
stanje i pojasnili razloge zbog kojih potrošači uklanjaju službeni pečat.
Okrivljeni ne negira da je vlasnik predmetnog stana.Isti međutim negira svoje
učešće u skidanju službenog pečata ,pravdajući činjenicom da se ne razumije u
električne instalacije. Sud nije mogao prihvatiti ovakve navode njegove
odbrane nalazeći da su isti usmjereni na izbjegavanje krivičnopravne
odgovornosti za počinjeno djelo. Ovo tim prije što iz iskaza saslušanih
svjedoka nesporno proizilazi da za preduzimanje navedenih radnji nije potrebno
posebno znanje ,odn.da se bez ugrožavanja bezbjednosti mogu preduzeti,a nakon
skidanja elektrodistributivne plombe se nesmetano manipuliše brojilom.Sud nije
prihvatio ni navode odbrane o eventualnom drugom licu kao počiniocu krivičnog
djela,obzirom da je isključivo okrivljeni imao pravni interes za preduzimanje
naznačenih radnji,a posebno kada se ima u vidu energetska kartica potrošača
dostavljena od ED Cetinje iz koje se vidi da je kod potrošača na dan koji je
prethodio kontroli kojom je utvrđeno da nedostaje ED plomba evidentirana
mjesečna potrošnja od 95 kw/h više tarife,te 0 kw/h niže tarife što je
očigledno manje kw/h u odnosu na potrošnju iz prethodnog perioda .
Sud je prilikom odlučivanja o kazni imao u vidu sve okolnosti na strani
okrivljenog u smislu čl. 42 KZ, pa je od olakšavajućih okolnosti na strani
okrivljenog našao da se radi o porodičnom čovjeku, ocu dvoje djece ,od kojih
je jedno mldb.,osobi lošeg zdravstvenog stanja,lošeg imovnog stanja,dok je od
otežavajućih okolnosti van bitnih obilježja krivičnog djela na njegovoj strani
našao da je ranije osudjivan, što je utvrdjeno iz citiranog izvoda iz kaznene
evidencije, a imajući u vidu da je okrivljeni pristao na izricanje kazne rad u
javnom interesu,ističući da svakodnevo obavlja kućanske poslove,koje je u
mogućnosti da obavlja i pored svog narušenog zdravstvenog stanja ,na osnovu
čl. 41 KZ, okrivljenom izrekao kaznu rad u javnom interesu u trajanju od 80
(osamdeset) časova, a koji se ima izvršiti za vrijeme od 2 (dva) mjeseca, s
tim što kazna ne može biti duža od 60 časova u toku jednog mjeseca, nalazeći
da će se ovakvom kaznom postići svrha kažnjavanja iz čl.32 KZ i na taj način
dovoljno uticati na okrivljenog da ubuduće ne vrši ista ili slična krivična
djela, a u okviru opšte svrhe propisivanja i izricanja krivičnih sankcija iz
čl.4 st.2 KZ.
Ukoliko okrivljeni ne bude vršio rad u javnom interesu, na osnovu čl.41 st.6
KZ, ova kazna će se zamijeniti kaznom zatvora, tako što će se svakih započetih
60 časova rada u javnom interesu zamijeniti kaznom zatvora u trajanju od
jednog mjeseca.
Troškova krivičnog postupka nije bilo ,a okrivljeni je obavezan na uplatu
iznosa od 30,00 eura na ime sudskog paušala, koji paušal je odredjen shodno
složenosti i trajanju postupka uz ocjenu imovinskih prilika okrivljenog, koji
iznos je okrivljeni u korist Budžeta Crne Gore dužan naknaditi prednje u roku
od 15 dana po pravosnažnosti presude pod prijetnjom prinudnog izvršenja.
Na osnovu izloženog, a primjenom čl.374 ZKP-a odlučeno je kao u izreci ove
presude.
OSNOVNI SUD U CETINJU
Dana 25.10.2013.godine
Zapisničar,  S u d i j a
Martinović Aleksandra  Marija Ćupić,s.r.
PRAVNA POUKA:
Protiv ove presude može se izjaviti žalba u
roku od 8 dana od dana prijema
Višem sudu u Podgorici
a preko ovog Suda.