K. br. 1089/12
U IME CRNE GORE
OSNOVNI SUD U PODGORICI, kao prvostepeni krivični, po sudiji Jovović Željki,
uz učešće Rajković Danijele, kao zapisničara, u krivičnom predmetu protiv
okrivljenog P.V. iz Podgorice, zbog dva krivična djela nedozvoljeno držanje
oružja i eksplozivnih materija iz čl. 403 st. 1 Krivičnog zakonika,
rješavajući po optužnom predlogu ODT-a Podgorica Kt. br. 1282/12 od 11. 10.
2012. godine, nakon održanog glavnog i javnog pretresa u prisustvu zastupnika
optužbe Ivanović Danijele po ovlašćenju ODT-a Podgorica, okrivljenog i
njegovog branioca adv. M. K., iz Podgorice, dana 14. 06. 2013. godine donio je
i istog dana javno objavio
P R E S U D U
Okrivljeni
P. V., JMB 1206983210288, od oca S. i majke S., rođene M., rođen 12. 06. 19xx.
godine u Podgorici, sa prebivalištem u Podgorici, Ul. Bratstva i jedinstva br.
xx, državljanin Crne Gore, neoženjen, bez djece, završio srednju školu,
nezaposlen, srednjeg imovnog stanja, neosuđivan.
Kriv je
Što je:
1. Dana 11. 09. 2012. godine, oko 21:00 h, u Podgorici, u ulici Vijenca
Kosovskih junaka, u lokalu "Džada", svjestan svog djela čije je izvršenje
htio, znajući da je njegovo djelo zabranjeno, suprotno čl. 11 st. 1 Zakona o
oružju, na javnom mjestu nosio pištolj marke "Walther" PPK kal. 7,65 mm,
fabrički broj 286020 sa šest metaka u okviru pištolja
2. Dana 12. 09. 2012. godine, u Podgorici, u ulici Bratstva i jedinstva, u
svom stanu, svjestan svog djela čije je izvršenje htio, znajući da je njegovo
djelo zabranjeno, suprotno čl. 24 i čl. 27 Zakona o oružju, neovlašćeno držao
pištolj marke "Beretta gardone", kal. 6,35, fabričkog broja 629523 sa šest
metaka u okviru pištolja, 27 komada metaka za pištolj kal. 9 mm i okvir sa
šest metaka kal. 7,65 mm
- čime je izvršio produženo krivično djelo nedozvoljeno držanje oružja i
eksplozivnih materija iz čl. 403 st. 1 Krivičnog zakonika u vezi čl. 49
Krivičnog zakonika.
Pa ga Sud na osnovu čl. 4. st. 2, 32, 36, 42 st. 1, čl. 45 st. 1 tač. 3 i čl.
46 st. 1 tač. 5 Krivičnog zakonika, te čl. 226, 229 i 374 Zakonika o krivičnom
postupku,
O S U Đ U J E
Na kaznu zatvora u trajanju od 40 (četrdeset) dana, koju kaznu je dužan
izdržati nakon pravosnažnosti presude.
Obavezuje se okrivljeni da plati na ime troškova krivičnog postupka iznos od
30,00 €, u roku od 15 dana po pravosnažnosti presude, pod prijetnjom prinudnog
izvršenja.
Na osnovu čl. 75 Krivičnog zakonika prema okrivljenom se izriče:
MJERA BEZBJEDNOSTI
Oduzimaju se od okrivljenog pištolj "Walther" PPK kal. 7,65 mm, fabrički broj
286020 sa šest metaka u okviru pištolja i pištolj marke "Beretta gardone",
kal. 6,35, fabričkog broja 629523 sa šest metaka u okviru pištolja, 27 komada
metaka za pištolj kal. 9 mm i okvir sa šest metaka kal. 7,65 mm, kao predmeti
upotrijebljeni u izvršenju krivičnog djela.
O b r a z l o ž e nj e
Optužnim predlogom ODT-a Podgorica Kt. br. 1282/12 od 11. 10. 2012. godine,
stavljeno je na teret okrivljenom P. V. da je izvršio dva krivična djela
nedozvoljeno držanje oružja i eksplozivnih materija iz čl. 403 st.1 Krivičnog
zakonika.
Zastupnik optužbe je prije davanja završnih riječi precizirao činjenični opis
dispozitiva optužnog predloga, na način označen u izreci presude, ne
mijenjajući pri tom pravnu kvalifikaciju djela i pri tako preciziranom
činjeničnom opisu ostao do kraja glavnog pretresa, predlažući u završnoj
riječi da sud okrivljenog oglasi krivim i kazni po zakonu.
Okrivljeni je u svojoj odbrani u prethodnom postupku, na zapisniku o
saslušanju osumnjičenog od 12. 09. 2012. godine pred ODT-om Podgorica izjavio
da je predmetni pištolj "Walther" bio vlasništvo njegovog pok. oca S. P. koji
je preminuo 2008. godine. Nakon očeve smrti vodjen je ostavinski postupak i
pištolj je formalno pripao njegovoj majci kao zakonskom nasledniku. Isti se
nalazio u spavaćoj sobi u njihovom stanu u ul. Bratstva i Jedinstva i to na
polici, kada ga je predmetnom prilikom, nešto prije 13,30 časova uzeo sa tog
mjesta i stavio u svoju torbicu-neseser. Pojasnio je da se prethodno čuo sa
svojim stricem S. P. da su se dogovorili da se nadju u kafiću u Bloku V, s tim
da se ne sjeća imena tog lokala. Kada je došao u lokal njegov stric je sjedio
na visećoj stolici za šankom, gdje mu se pridružio. Obojica su popili dosta
alkohola, s tim da je on popio sigurno deset piva "hajneken" bio je u pijanom
stanju i pružena mu je medicinska pomoć u Hitnoj službi. Nakon što su on i
stric popili dvije-tri ture pića, a nakon dolaska u lokal izvadio je pištolj
iz torbice i dao ga stricu, s tim da mu nije poznato gdje je stric stavio
pištolj, nakon što mu ga je predao. Radi se o pištolju marke "Valter"-PPK kal.
7,65 mm sa magacinom od 5 ili 6 metaka. Obzirom na količinu alkohola koju je
konzumirao odveden je u Urgentni blok, s tim da ne zna kada ni ko ga je odveo,
ali o tome posjeduje izvještaj. Što se tiče pištolja "Beretta gardone" koji je
pronadjen pretresom stana u kojem živi u ul. Bratstva Jedinska br. xx i taj
pištolj je bio u posjedu njegovog pok. oca P. S.. Radi se o starom pištolju, s
tim da ne zna tačno na koji način ga je njegov otac pribavio, koliko se sjeća
dobio ga je od svog oca ili majke, a na njemu je utisnuta i godina
proizvodnje, koliko se sjeća isti je proizveden 1939. ili 1940. godine.
Izjavio je da nije ostavio u sobi ni taj pištolj, kao ni pištolj "Valther"
niti karabin za koji je njegov otac imao oružne listove, to je učinio neko od
članova njegove porodice, jer je često odsutan iz stana, obzirom da povremeno
odlazi na nekoliko mjeseci u Beograd, gdje mu živi djevojka S.. Objasnio je da
je oružje, uključujući i pištolj "Beretta gardone" koji je pronadjen sa
karabinom, bio ispod kreveta poslednje četiri i po godine i taj pištolj nije
iznosio iz stana, kao ni karabin, već samo pištolj "Valther" dana 11. 09.
2012. godine oko 13:30 časova, kada ga je iznio u torbici sa namjerom da ga
preda svom stricu S. P. u kafiću u Bloku V. Što se tiče pištoljske municije
kalibra 9mm nije mu poznato odakle se ona našla ispod kreveta, jer nemaju
oružje tog kalibra, moguće da je i njega ostavio njegov otac jer je on sigurno
nije nabavljao zato što mu nije bila potrebna. Na glavnom pretresu održanom
dana 29. 01. 2013. godine je naveo da je pištolj "Valther" predmetnom prilikom
ponio svom stricu S. P., a po prethodnom dogovoru, u kafić u Bloku V. Objasnio
je da je S. imao želju da posjeduje to oružje kao uspomenu na njegovog oca, a
S. brata, pa su se dogovorili da mu donese i preda pištolj u trajno vlasništvo
kao uspomenu. Predmetnom prilikom policija je došla u kafić jer je vjerovatno
neko prijavio da je vidio pištolj, tom pirlikom bilo je ispoljenih emocija,
suza, pa je sve to bilo vjerovatno nelogično. Nakon što je stricu predao
pištolj isti ga je stavio na jednu stolicu pored šanka, što je vjerovatno
izazvalo pažnju prisutnih. Pištolj je dao stricu odmah nakon što je došao u
lokal, dakle prije nego što su počeli konzumirati alkohol, a pitolj je svo
vrijeme bio na stolici. Svo oružje koje je naslijedjeno od njegovog oca je
stajalo u stanu koje je zajedničko vlasništvo familije, a koji se vodi na ime
njegove majke. Oružje se nalazilo u sobi koju on koristi u jednom ormaru pod
ključem, a ovo iz razloga što u stanu žive dva maloljetna lica njegovi
bratanići, tako da su pištolji stalno bili zaključani i to pištolj "Valter"
PPK kal. 7,65mm i "Beretta gardone" sa municijom šest metaka u okviru, 27
komada metaka za pištolj kal. 9 mm i okvir sa 6 metaka kal. 7,65 mm. To oružje
je kada je stan renoviran stavio u svoju sobu, tu ga je zaključao i više ga
nije gledao, jer ga nije ni interesovalo. Pojasnio je da pištolj marke
"Beretta gardone" nije bio predmet ostavinskog postupka iz razloga što je to
stari pištolj koji je bio vlasništvo njegovog djeda i babe, koji je nakon
njihove smrti naslijedio, ali bez postupka njegov otac, a nakon očeve smrti
pištolj je ostao njemu. Potpisao je potvrdu o privremeno oduzetim predmetima s
tim da nije znao što potpisuje. Nakon što je okrivljenom ukazano na razliku u
kazivanju na saslušanju kod ODT-a u smislu da nije rekao da je pištolj donio
stricu koji je tražio od njega pištolj a radi uspomene na pok. brata je
izjavio da misli, da je to rekao i kod tužioca a zapisnik je potpisao i slušao
što je uneseno u zapisnik. Dalje je pojasnio da se predmetno oružje, odnosno
lovački karabin, nalazio ispod njegovog kreveta jer je ono dugačko a pištolji
"Valter" i "Beretta" su se nalazili zaključani u ormanu u njegovoj sobi.
Branilac okrivljenog adv. K. M., iz Podgorice, je u završnoj riječi naveo da
se u konkretnom slučaju ne radi o dva krivična djela već samo o jednom
krivičnom djelu u produženom trajanju, jer su u tom pravcu ispunjeni svi
elementi predvidjeni čl. 49 Krivičnog zakonika. Što se tiče radnje izvršenja
krivičnog djela u stavu jedan optužnog akta, oružje je nošeno a u stavu dva
nadjeno u stanu okrivljenog. Medjutim, kako je naveo treba imati u vidu da se
sve desilo u okviru porodičnog gnijezda pri čemu radnje iz stava dva ne bi ni
bilo da se nije desio prvi dogadjaj i da nije nadjeno oružje u kafani. Ukazao
je na to da okrivljeni nije nabavio oružje, već je isto naslijedjeno. Što se
tiče radnje iz stava dva optužnog akta ista se ne može pripisati okrivljenom
obzirom da je oružje nadjeno u porodičnom stanu u kome okrivljeni ne živi sam.
Predmetnom prilikom okrivljeni je bio pijan, a motiv su bili porodični razlozi
a radi se o mladom čovjeku koji nije osudjivan, pa bi se u konkretnom slučaju
i uslovnom osudom postigla svrha kažnjavanja.
Okrivljeni je u završnoj riječi izjavio da mu je žao zbog svega što se disilo
i da se to sigurno više neće ponoviti.
Sud je u dokaznom postupku saslušao svjedoke P. S., P. S., V. M., Š. M., K.
S., pročitao zapisnik o pretresanju stana i drugih prostorija Uprave policije
PJ Podgorica Ku. br. 713/2011 od 12. 09. 2012. godine, potvrdu o privremeno
oduzetim predmetima Uprave policije PJ Podgorica Ku. br. 713/2011 od 12. 09.
2012 godine, potvrdu o privremeno oduzetim predmetima Uprave polcije PJ
Podgorica Ku. br. 713/2011 od 11. 09. 2012. godine, na saglasan predlog
stranaka pročitan je izvještaj o balističkom vještačenju Forenzičkog centra
Danilovgrad broj 244/12-2-3877 od 24. 09. 2012. godine, izvršen je uvid u foto
dokumentaciju broj 20-28-244-1351/2161 od 12. 09. 2012. godine, uvid u
rješenje Osnovnog suda u Podgorici O. br. 277/08, uvid u izvještaj ljekara
specijaliste, pročitan je izvještaj Uprave policije PJ Podgorica iz kaznene
evidencije na ime okrivljenog P. V. br. 29-245/12-24152/2-3791 od 18. 09.
2012. godine.
Ocjenom navoda optužbe, odbrane kao i iz svih provedenih dokaza, sud je na
nesumnjiv način utvrdio da je okrivljeni izvršio produženo krivično djelo
nedozvoljeno držanje oružja i eksplozivnih materija iz čl. 403 st. 1 Krivičnog
zakonika u vezi čl. 49 Krivičnog zakonika, na način, u vrijeme i na mjestu,
kako je to predstavljeno u izreci ove presude, pa ga je sud oglasio krivim i
osudio na kaznu iz izreke presude, iz sledećih razloga:
Svjedok P. S. je u svom iskazu u prethodnom postupku navela da stanuje u
Podgorici odnosno u ul. Bratstva i jedinstva broj 25 sa mlađim sinom V., dok
njen stariji sin živi u Zagoriču, a kćerka u centru grada. Objasnila je da je
njen pok. suprug P. S., koji je preminuo 2008. godine, imao pod dozvolom i sa
oružnim listovima lovačku pušku, njoj nepoznate marke i pištolj "Valther",
takodje pod dozvolom. Ovo oružje je Osnovni sud u Podgorici u ostavinskom
postupku nakon smrti njenog supruga dodijelio njoj uz saglasnost djece. Osim
pištolja "Valther" i lovačke puške njen suprug je imao neki mali stari pištolj
koji je ranije pripadao njegovoj majci ili ocu. To je bio dosta star pištolj,
moguće čak i neispravan a u posjedu njenog supruga je bio oko 20 godina. Nije
joj poznato da li je za pištolj posjedovao oružni list, i nije uspjela pronaći
oružani list za isti u papirima nakon smrti svog supruga. Nakon smrti supruga
je oba pištolja i pušku ostavila u dječju sobu, u kojoj spava njen sin V.,
preciznije u fioci ispod njegovog kreveta, ali oružje nije skrivano, svi
ukućani su znali gdje se nalazi. Nije joj poznato da li je njen sin V. uzimao
predmetno oružje ili iznosio iz stana, ali osim tog oružja u stanu više nema
nikakvog drugog oružja. Priložila je sudu pravosnažno rješenje Osnovnog suda u
Podgorici O. br. 2787/08 od 29. 05. 2008. godine. Na glavnom pretresu održanom
dana 29. 01. 2013. godine je dodala da su predmetno oružje i to lovački
karabin pištolj "Walther" i još jedan mali stari pištolj stajali u sobi koju
je koristio V. u fioci ispod kreveta koja nije bila zaključana. Kada V. nije
bio kući, tada su joj u posjetu dolazili maloljetni unuci pa je zaključavala
sobu kako ne bi ušli u sobu, a što je zaključavala zbog oružja. Kada je vodjen
ostavinski postupak iza smrti njenog supruga prijavila je svu imovinu, pa tako
i oružje s tim da mali pištolj nije prijavila jer za njega nije pronašla
dozvolu. Oružje je stajalo u sobi, a medju oružjem je bio i mali pištolj bez
dozvole, na oružje nije ni obraćala pažnju niti je razmišljala o njemu a znala
je da se ne smije držati oružje bez dozvole. Nakon što je naslijedila imovinu
od svog supruga, njen djever P. S. joj se nije obraćao sa zahtjevom da mu
preda nešto od oružja njenog pok. supruga za uspomenu. Iskreno rečeno, kako je
dalje navela odnosi sa djeverom su se nakon smrti njenog supruga malo
promijenili, ali je njen djever znao da je vodjen ostavinski postupak i da je
oružje ona naslijedila. Mali pištolj je bio u posjedu njenog svekra i svekrve
a zatim njenog muža s tim da ne zna ništa o dozvoli niti je to interesovalo.
Njen svekar i svekrva nijesu živjeli u stanu gdje je pronadjeno oružje i ne
zna kako i na koji način je mali pištolj donešen u stan. Nikada nije vidjela
pištolj kod svekra i svekrve a mali pištolj je vidjela dok je njen suprug bio
živ i on joj je rekao da je to pištolj djeda i babe.
Svjedok P. S., je na glavnom pretresu održanom dana 22. 04. 2013. godine,
izjavio da će, obzirom na blisko srodstvo sa okrivljenim P. V., jer mu je
stric, koristiti svoje zakonsko pravo u smislu čl. 109 Zakonika o krivičnom
postupku i da neće svjedočiti.
Svjedok K. S. je u svom iskazu naveo da je povodom predmetnog događaja sačinio
službenu zabilješku, tako da se ne sjeća svih detalja zbog proteka vremena.
Sjeća se da je predmetnom prilikom boravio u ugostiteljskom objektu "Džada".
Sjedio je na terasi tog objekta bilo je oko 17-18 časova, u to vrijeme nije
bio na dužnosti, bio je gost u lokalu. Unutar lokala se svo vrijeme čula neka
buka i svadja da bi mu se u jednom trenutku obratio konobar koji ga je
poznavao, obzirom da je u tom lokalu često boravio, koji mu je rekao da imaju
probleme jer je neki njihov gost, koga poznaju, imao svadju sa rođakom koga
takođe poznaju. Konobar koji mu se obrato je brat vlasnika lokala. Nije
preduzimao ništa, pošao je iz tog objekta a njima je rekao da pozovu policuju
ako imaju nekih problema. Uveče, poslije 22:00 časa, je ponovo sa kolegom
došao u ugostiteljski objekat i takodje nije bio na dužnosti. Iz tog lokala ga
je zaustavio vlasnik lokala i rekao mu da jedan momak, koga je on poznavao,
prijeti rodjaku, misli da se radilo o stricu tog momka, da je imao oružje a da
se u tom trenutku nalazio u lokalu, gdje je spavao. Prisutni su mu rekli da je
taj momak kod sebe imao pištolj. U priču se uključilo jedno lice, za koga je
kasnije saznao da je stric okrivljenog, koji mu je rekao da je njegov bratanić
imao pištolj kritičnom prilikom, ali da je taj pištolj uzeo, pa mu je isti
predao, želeći da se to procesuira i da policija preuzme potrebne mjere. Dok
su još razgovarali, dakle prije nego što mu je taj čovjek predao pištolj
pozvao je dežurnu službu, upoznao je sa događajem i pozvao ih da dodju, nakon
čega su došli kolege V. i Š., kojima je predao pištolj, a lice koje je
posjedovalo pištolj su priveli u stanicu policije. Na kraju je izjavio, da mu
je stric okrivljenog, kada mu je predao pištolj objasnio da je svom brataniću
uspio da uzme pištolj unutar lokala s tim da se nije mogao sa sigurnošću
sjetiti da li mu je rekao da je to učinio dok je njegov bratanić spavao ili
prije toga.
Svjedok V. M., je u svom svjedočkom iskazu naveo, da se sjeća predmetnog
događaja, da je sa kolegom Š. M. bio u patroli službe JRM kada su pozvani i
upućeni u ulicu Veliira Terzića radi pomoći kolegi zbog privodjenja nekog
lica. Tom prilikom u nekom lokalu koji se nalazi pored optike Monokl su
zatekli kolegu K. S. koji im je predao oružje. Ne sjeća se koje je marke bilo
oružje a u lokalu je bilo lice P. V. koje je bilo u vidno alkoholisanom stanju
i ležao je na podu. Sačinili su službenu zabilješku a kako je P. bio u vidno
alkoholisanom stanju, nakon privodjenja su ga poveli u Urgentni blok po
naredjenju dežurnog starješine. Nije mu poznato čiji je bio pištolj koji im je
predao kolega K. on im je tada rekao da P. V. treba da se privede a tu je bilo
još jedno lice, misli da je to bio stric P. V.. Kolega K. mu nije rekao čije
je vlasništvo pištolj a sa V. se nije moglo razgovarati, jer je bio u
alkoholisanom stanju.
Svjedok Š. M., je u svom svjedočkom iskazu naveo da je sa kolegom V. bio u
patroli službe JRM kada su pozvani i upućeni u ul. Velimira Terzića radi
pomoći kolegi zbog privođenja nekog lica. Koliko se sjeća, radilo se o lokalu
"Džada". Kada su ušli u lokal vidjeli su u ćošku lokala pored toaleta jedno
lice koje je ležalo na podu, za koga im je rečeno da se radi o P. V.. Bio je u
teško alkoholisanom stanju i ležao je potpuno uneredjen. Kolega K. je predao
prije nego što su ušli u lokal kolegi Vojinoviću pištolj, a koliko se sjeća
rekao je da mu je neko dao pištolj u lokalu. Dalje je naveo da su P. V. poveli
u policiju a zatim u Urgentni blok radi ukazivanja pomoći. Pištolj je predat
kolegama iz sektora, a P. V. je izdata potvrda o oduzimanju predmeta s tim da
nije siguran da je potvrda izdata na ime P. V.. Ne sjeća se da li je u
pištolju bilo metaka, a ukoliko je bilo to je navedeno u službenoj zabilješci
u kojoj je opisao sve što se dešavalo, do detalja.
Iz zapisnika o pretresanju stana i drugih prostorija Uprave policije PJ
Podgorica Ku. br. 713/2011 od 12. 09. 2012. godine, utvrđeno je da je prilikom
pretresa stana P. S. u Podgorici u ul. Bratstva i Jedinstva br. 25, koji je
izvršen od strane ovlašćenih službenika UP PJ Podgorica u sobi P. V. ispod
kreveta, pronadjen pištolj "Beretta gardone" kal. 6,35mm fabričkog broja
629523 sa šest metaka u okviru u futroli braon boje. Na istom mjestu pronadjen
je i lovački karabin C zastava 30-06 fab. br. 136130 sa oružanim listom broj
11682185, 29 komada metaka za pištolj kalibra 9 mm i okvir sa šest metaka za
pištolj kalibra 7,65 mm.
Iz potvrde o privremeno oduzetim predmetima Uprave policije PJ Podgorica Ku.
br. 713/2011 od 12. 09. 2012. godine, utvrdjeno je da je ovlašćeni policijski
službenik Uprave policije od lica P. V.a iz Podgorice ul. Bratstva i jedinstva
br. 25, dana 12. 09. 2012 godine privremeno oduzeo pištolj marke "Bereta-
gardone", kal. 6,35 mm, fab. br. 629523, sa šest metaka u okviru, 27 komada
metaka za pištolj kal. 9mm i okvir sa 6 metaka za pištolj kal. 7,65mm.
Iz potvrde o privremeno oduzetim predmetima Uprave polcije PJ Podgorica Ku.
br. 713/2011 od 11. 09. 2012 godine, utvrdjeno je da je ovlašćeni policijski
službenik UP PJ Podgorica, od lica P. S. iz Podgorice ul. Danila Kiša broj x
dana 11. 09. 2012 godine u 21,30 časova privremeno oduzeo pištolj "Valter"
model PPK kal. 7,65mm fabrički broj 286020 sa šest metaka u okviru pištolja.
Iz izvještaja o balističkom vještačenju Forenzičkog centra Danilovgrad broj
244/12-2-3877 od 24. 09. 2012 godine, utvrdjeno je da su na vještačenje
dostavljeni pištolj marke Beretta model 318, kal. 6,35 mm, fab. br. 629523 i
pištolj marke "Walther" model PPK kal 7,65 mm, fab. br. 286020. Vizuelnim
pregledom i praktičnom provjerom utvrđeno je da su dostavljeni pištolji
funkcionalni. Na komparatinom mikroskopu marke "Leica DMS" izvršeno je
uporedjenje čaura ispaljenih iz dostavljenih pištolja sa čaurama iz zbirke po
NN počiniocima. Dostavljeni pištolji su funkcionalni. Komparacijom čaura
ispaljenih iz dostavljenih pištolja sa čaurama iz zbirke po NN počiniocima,
koje posjeduje Forenzički centar u Danilovgradu, nijesu nadjene podudarne
karakteristike.
Uvidom u rješenje Osnovnog suda u Podgorici O. br. 277/08, utvrđeno je da je
istim na zaostavštinu pok. P. R. S., koju izmedju ostalog čini pištolj marke
"Valter" fabričkog broja 629523 kal. 7,65 mm i lovački karabin Crvena zastava
fab. br. 136130 kal. 3006 oglašena i priznata za zakonskog naslednika P. S.,
supruga ostavioca.
U izvještaju ljekara specijaliste Urgentnog centra je konstatovano da je P. V.
dana 11.09.2012. godine bio u alkoholisanom stanju.
Na osnovu naprijed izloženog, sud je na nesumnjiv način utvrdio da je
okrivljeni P. V., dana 11. 09. 2012. godine oko 21,00 časova u Podgorici u ul.
Vijenac Kosovskih junaka u lokalu "Džada", dakle na javnom mjestu, nosio
pištolj marke "Walther" PPK kal. 7,65 mm, fabrički br. 286020 sa 6 metaka u
okviru pištolja i dana 12. 09. 2012. godine u Podgorici u ul. Bratstva i
Jedinstava u svom stanu neovlašćeno držao pištolj marke "Beretta gardone",
kal. 6,35 fabričkog broja 629523 sa 6 metaka u okviru pištolja, 27 komada
metaka za pištolj kal. 9mm i okvir sa 6 metaka kal. 7,65 mm, za koje oružje i
municiju nije posjedovao oružni list izdat od strane nadležnog organa.
Naprijed utvrđeno činjenično stanje potvrđeno je svim provedenim dokazima na
glavnom pretresu. Naime, svjedoci V. M. i Š. M., koji su kao ovlašćena
službena lica UP PJ Podgorica predmetnom prilikom bili na licu mjesta, su na
jasan i međusobno saglasan način u svojim svjedočkim iskazima naveli da su
bili u patroli službe JMR kada su pozvani i upućeni u ul. V. T. radi pružanja
pomoći kolegi K. S. oko provođenja jednog lica iz lokala "Džada", da se radilo
o licu P. V., koji je bio u vidom alkoholisanom stanju, i ležao na podu, da im
je kolega K. predao pištolj prije nego što su ušli u lokal, da su P. V.
priveli u policiju i da je na licu mjesta bilo još jedno lice, a radilo se o
stricu okrivljenog P. S.. Svjedok K.. S., navodi da je predmetnom prilikom u
dva navrata bio u ugostiteljskom objektu "Džada" i to prvi put oko 17-18
časova, da nije bio na dužnost, da se u lokalu čula buka i svađa zbog čega ga
je konobar iz lokala zamolio za pomoć, obzirom da se jedan njihov gost svađao
sa rođakom da tada ništa nije preduzeo, da bi drugi put istog dana, oko 22,00
časova ponovo došao u lokal, kada mu je stric okrivljenog predao pištolj i
rekao mu, da je brataniću uspio da uzme pištolj, zatim iz zapisnika o
pretresanju stana i drugih prostorija UP PJ Podgorica Ku. br. 713/2011 od 12.
09. 2012. godine, je utvrđeno da je prilikom pretresa stana P. S. u sobi P.V.
ispod kreveta pronađen pištolj "Bereta - gardone" kal. 6,35mm fabričkog broja
629523 sa šest metaka u okviru u futroli braon boje, 27 komada metaka za
pištolj kalibra 9 mm i okvir sa šest metaka za pištolj kalibra 7,65 mm,
potvrdom o privremeno oduzetim predmetima UP PJ Podgorica, 713/2011, od 12.
09. 2012. godine, iz koje je utvrđeno da je od okrivljenog privremeno oduzet
pištolj marke "Beretta gardone", kal. 6,35 mm, fab. br. 629523, sa šest metaka
u okviru, 27 komada metaka za pištolj kal. 9mm i okvir sa 6 metaka za pištolj
kal. 7,65mm, zatim potvrdom o privremeno oduzetim predmetima UP PJ Podgorica
Ku. br.713/2011 od 11. 09. 2012. godine, iz koje je utvrđeno da je od P. S.,
navedenog dana privremeno oduzet pištolj Valther" model PPK kal. 7,65mm
fabrički broj 286020 sa šest metaka u okviru pištolja, i konačno iz izvještaja
o balističkom vještačenju, proizilazi da je vizualnim pregledom i praktičnom
provjerom utvrđeno da su predmetni pištolji funkcionalni.
Članom 11 st. 1 Zakona o oružju zabranjeno je nošenje oružja na javnom mjestu,
a pod javnim mjestom u smislu ovog Zakona je mjesto na kojem je svakom
slobodan pristup (ulica, Trg, Javni put, pristanište, plaža, park, čekaonica,
trgovinski, ugostiteljski ili sličan objekat, članom 24 istog Zakona je
predviđeno, da municiju za vatreno oružje fizička lica mogu nabaviti na osnovu
oružnog lista, a članom 27 istog Zakona da se oružni list izdaje za držanje
oružja ili za držanje i nošenje, pa imajući u vidu naprijed navedeno, sud je
našao da se okrivljeni P. V. ponašao suprotno navedenim odredbama, te su se u
njegovim radnjama stekli svi bitni objektivni i subjektivni elementi bića
krivičnog djela, produženo krivično djelo nedozvoljeno držanje oružja i
eksplozitivnih materija iz čl. 403 st. 1 Krivičnog zakonika u vezi čl. 49
Krivičnog zakonika.
Okrivljeni je bio svjestan da postupajući na naprijed navedeni način, odnosno
noseći na javnom mjestu vatreno oružje, suprotno članu 11 st. 1 Zakona o
oružju isti neovašćeno nosi i da suprotno članu 24 i 27 Zakona o oružju držeći
u svom stanu vatreno oružje i municiju, za koje nije imao uredno izdat oružni
list, čini krivično djelo, što je u konkretnom slučaju i htio, pa se njegov
psihički odnos prema izvršenom krivičnom djelu manifestuje kao direkni
umišljaj.
Dakle, okrivljeni je bez dozvole držao pištolj marke "Beretta gardone", koji
je vještačen od strane vještaka balističke struke koji je utvrdio, da je
navedeni pištolj oružje koje je u stanju da ispaljuje projektile, a što dalje
znači, da je okrivljeni imao obavezu urednog prijavljivanja i registrovanja
kod nadležnog organa, pa čak i u slučaju da se radi o trofejnom oružju.
Zapisnikom o pretresanju stana proizilazi da je svo oružje i municija
pronađena u prostoriji, odnosno sobi koju isključivo koristi okrivljeni i to
ispod njegovog kreveta, a što dalje znači da je upravo okrivljeni imao
faktičku vlast nad oružjem. Činjenica da je okrivljeni, kako to sam navodi u
svojoj odbrani, pištolj “Walther”, koji se nalazio u njegovoj sobi, skupa sa
ostalim oružjem i municijom, ponio svom stricu S. P., a po prethodnom
dogovoru, u kafić u Bloku V jer je S. imao želju da posjeduje to oružje kao
uspomenu na brata, a sve bez znanja svoje majke koja je oglašena ostavinskim
rješenjem za naslednika pištolja, govori da se okrivljeni prema predmetnom
oružju bez sumnje ponašao kao vlasnik.
Sud je cijenio navode odbrane okrivljenog da je predmetnom prilikom, tačnije
dana 11. 09. 2012. godine pištolj marke "Walther", ponio svom stricu P. S. te
da mu je pištolj i predao, da se oružje nalazilo u sobi koju on koristi u
jednom ormaru, pod ključem, da se lovački karabin nalazio ispod njegovog
kreveta, jer je ono dugačko, a da su pištolj marke "Walther" i "Beretta
gardone" bili zaključani u ormaru u njegovoj sobi, da mu što se tiče
pištoljske municije nije poznato, odakle se ona našla ispod kreveta, jer
nemaju oružje tog kalibra, te da je moguće da je i nju ostavio njegov otac jer
je on sigurno nije nabavljao zato što mu nije bila potrebna, te da je pištolj
marke "Beretta gardona" stari pištolj koji je njegov otac dobio od svog oca
ili majke, da je moguće, da se radi o trofejnom oružju, da prilikom
potpisivanja potvrde o privremeno oduzetim predmetima nije znao što potpisuje,
pa je ovakvu odbranu okrivljenog cijenio kao sračunatu na izbjegavanje i
eventualno umanjenje krivice, obzirom da je u cjelosti opovrgnuta, i to
iskazom svjedoka K. S. koji je potvrdio da mu je stric okrivljenog P. S.
predmetnom prilikom u kafiću "Džada" predao pištolj marke "Waltter" i rekao mu
da je uspio da uzme pištolj od okrivljenog, želeći da policija preuzme
potrebne mjere, zatim iskazom, svjedoka P. S. majke okrivljenog koja je kazala
da u stanu žive samo ona i V., da se oružje nalazilo u V.. sobi ispod kreveta
da nikada nije zaključavano, uvidom u fotodokumentaciju UP PJ Podgorica, od
12. 09. 2012. godine, na kojoj je predstavljen bliži izgled lica mjesta,
tačnije soba okrivljenog P. V., krevet i fioka od kreveta u kojoj je bilo
smješteno naprijed navedeno oružje, i konačno činjenicom da su potvrde o
privremeno oduzetim predmetima sačinjene prilikom pretresa stana kojem
pretresu je okrivljeni prisustvovao, zbog čega je odbranu okrivljenog u tom
dijelu odbacio kao neosnovanu, kao i stav branioca izražen u završnoj riječi
da se radnja iz stava dva ne može pripisati okrivljenom, obzirom da je oružje
nađeno u porodičnom stanu u kome okrivljeni ne živi sam. U prilog činjenici da
je upravo okrivljeni držao oružje navedeno u st. 2 izreke presude, pored
navedenog, upućuje i iskaz svjedoka P. S., majke okrivljenog, sa kojom
okrivljenim živi u porodičnom domaćinstvu, u kome navodi da na oružje nije
obraćala pažnju niti je razmišljala o njemu, i pored toga što je znala da se
oružje ne smije držati bez dozvole, kako to sama navodi.
Sud je cijenio i navode odbrane okrivljenog da je kritičnom prilikom bio u
alkoholisanom stanju, te u tom pravcu i ukazivanje branioca, pa sud nalazi da
prednja činjenica ne utiče na drugačije presuđenje, a ovo imajući u vidu da se
okrivljeni u vrijeme izvršenja krivičnog djela, dakle prilikom držanja,
odnosno nošenja oružja, nije nalazio u alkoholisanom stanju, već je alkohol
konzumirao u kafani, nakon što je donio pištolj koji je predhodno držao u
kući, kako to okrivljeni i sam navodi u svojoj odbrani.
Sud nije prihvatio pravnu ocjenu djela koja se okrivljenom stavlja na teret
optužnim aktom tužioca, da je okrivljeni izvršio dva krivična djela
nedozvoljeno držanje oružja i eksplozivnih materija iz čl. 403 st. 1 Krivičnog
zakonika, već je radnje okrivljenog opisane u izreci ove presude kvalifikovao
kao produženo krivično djelo nedozvoljeno držanje oružja i eksplozivnih
materija iz čl. 403 st. 1 Krivičnog zakonika u vezi čl. 49 Krivičnog zakonika,
s tim što je radnju iz tačke jedan izreke presude precizirao na način što je
umjesto navoda da je okrivljeni na javnom mjestu držao, naveo da je isti nosio
pištolj marke “Walther”, kako je to u činjeničnom opisu optužnog akta tužioca,
odnosno u navođenju odredbe Zakona o oružju u činjeničnom opisu i navedeno,
nalazeći da time ne dira u objektivni identitet optužbe, jer je sud na taj
način samo izmijenio činjenice koje konkretizuju i čine jasnijim krivično
djelo, vršeći izmjenu alternativno propisane radnje izvršenja predmetnog
djela, ostajući pri tome u okviru istog događaja, sa onim bitnim činjenicama i
okolnostima koje imaju značaj bitnog elementa krivičnog djela za koje je
okrivljeni oglašen krivim. Naime, krivično djelo nedozvoljeno držanje oružja i
eksplozivnih materija čini onaj ko neovlašćeno izrađuje, prodaje, nabavlja,
vrši razmjenu, nosi ili drži vatreno oružje, municiju ili eksplozivne
materije, pri čemu neovlašćeno držanje ili nošenje navedenih predmeta
podrazumijeva njihovo pritežanje, držanje pri sebi ili kod sebe, uz svijest
kako o djelatanosti, tako i da to čini neovlašćeno. U konkretnom slučaju
radnje izvršenja krivičnog djela opisanog u izreci, odnosno nošenje i držanje
navedenog oružja, učinjeno je od strane istog učinioca, u vremenskoj
povezanosti, na jedinstvenom mjestu na teritoriji Opštine Podgorica, uz
istovrsnost predmeta djela, i očigledno jedinstven umišljaj učinioca, pa se po
nalaženju suda radi o produženom krivičnom djelu.
Odlučujući o krivičnoj sankciji za okrivljenog, sud je najprije u smislu čl.
42 Krivičnog zakonika cijenio sve okolnosti od kojih zavisi da kazna bude
manja ili veća (olakšavajuće i otežavajuće okolnosti) u okviru Zakonom
propisanog minimuma i maksimuma za predmetno krivično djelo, pa je od
olakšavajućih okolnosti cijenio okolnost da se radi o osobi bez zaposlenja,
njegov raniji neporočan život, odnosno raniju neosuđivanost, a što je utvrđeno
iz izvoda iz kaznene evidencije na ime okrivljenog, dok otežavajućih okolnosti
van elemenata bića krivičnog djela nije bilo, pa je sud okrivljenog nalazeći
da su prednje olakšavajuće okolnosti naročite, primjenom čl. 45 st. 1 tač. 3 i
čl. 46 st. 1 tač. 5 Krivičnog zakonika, osudio na kaznu zatvora u trajanju od
40 (četrdeset) dana, nalazeći da će se ovako odmjerenom kaznom zatvora u svemu
ostvariti ciljevi specijalne i generalne prevencije, te da će se na
okrivljenog u dovoljnoj mjeri uticati da ubuduće ne vrši krivična djela čime
će se u cjelosti ostvariti svrha kažnjavanja iz čl. 32 Krivičnog zakonika u
okviru opšte svrhe izricanja krivičnih sankcija iz čl. 4 st. 2 Krivičnog
zakonika.
Pošto je okrivljeni oglašeni krivim, sud ga je obavezao da na ime troškova
krivičnog postupka plati iznos od 30,00 €, koji iznos se odnosi na ime sudskog
paušala, koji je odmjeren srazmjerno trajanju postupka, složenosti predmeta i
imovinskim prilikama okrivljenog, a ovo shodno čl. 226 i 229 Zakonika o
krivičnom postupku.
Na osnovu čl. 75 Krivičnog zakonika sud je prema okrivljenom izrekao mjeru
bezbjednosti oduzimanja pištolja "Walther" PPK kal. 7,65 mm, fabrički broj
286020 sa šest metaka u okviru pištolja i pištolja marke "Beretta gardone",
kal. 6,35, fabričkog broja 629523 sa šest metaka u okviru pištolja, 27 komada
metaka za pištolj kal. 9 mm i okvir sa šest metaka kal. 7,65 mm, kao predmeta
upotrijebljenih u izvršenju krivičnog djela.
Na osnovu izloženog, shodno čl. 374 Zakonika o krivičnom postupku, odlučeno je
kao u izreci presude.
OSNOVNI SUD U PODGORICI, dana 14. 06. 2013. godine.
ZAPISNIČAR:
|
S U D I J A:  
---|---  
Danijela Rajković
|
Željka Jovović  
DN-a: Po primjerak presude dostaviti:
- ODT Podgorica,
- Okrivljenom,
- Braniocu,
- A/a.
Postupljeno dana __
Radnik suda ______
ZAPISNIČAR:
|
S U D I J A:  
---|---  
Danijela Rajković,s.r.
|
Željka Jovović,s.r.  
PRAVNA POUKA:
|
Protiv ove presude dozvoljena je žalba u roku od 8 dana od dana prijema
pismenog otpravka iste, preko ovog suda Višem sudu u Podgorici.  
---|---  
ZTO Danijela Rajković