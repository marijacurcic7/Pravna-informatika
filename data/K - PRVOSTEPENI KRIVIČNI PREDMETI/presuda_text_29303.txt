K.br.33/13
U IME CRNE GORE
Osnovni sud u Kolašinu kao prvostepeni krivični po predsjedniku suda Arsenu
Popoviću kao sudiji pojedincu uz učešće zapisničara Mrdak Ljiljane u krivičnom
predmetu protiv optuženog Z.M. zbog krivičnog djela napad na službeno lice u
vršenju službene dužnosti iz čl.376.st.3. u vezi st.2. i 1. Krivičnog
zakonika, a po optužnom predlogu ODT iz Kolašina Kt.br.35/13 od 03.06.2013.
godine, nakon održanog glavnog javnog pretresa dana 09.10.2013. godine u
prisustvu zamjenika ODT Kolašin Šćepanović Maje, optuženog Z. M. i oštećenog
Č. N.donio je i javno objavio,-
P R E S U D U
Optuženi:
Z. M. jmbg....., od oca D. i majke M.rodj. C., rodjen ..... godine u P., gdje
je i nastanjen - Ul. ... bb, Crnogorac, državljanin CG, govori Crnogorskim
jezikom, po zanimanju učenik, neoženjen, pismen, završio srednju školu,
srednjeg imovnog stanja, neosudjivan.
K r i v j e:
Zato što je:
Dana 21.04.2013. godine, ispred objekta Sportske dvorane u mjestu Lug -
Opština Kolašin, napao službeno lice policajca Uprave policije - Ispostava
Kolašin Č. N. u vršenju službene dužnosti na način što je napao oštećenog
prilikom preduzimanja službene dužnosti u cilju sprečavanja narušavanja javnog
reda i mira od strane grupe navijača FK "K." i to tako što ga je uhvatio rukom
u predjelu desnog oka, nanijevši mu tom prilikom lake tjelesne povrede
manifestovane u vidu ogrebotine kože u prostoru iznad desnog očnog predjela i
nosne piramide kao i nagnječinu očne jabučice desnog oka,
- čime je počinio krivično djelo napad na službeno lice u vršenju službene
dužnosti iz čl.376.st.3. u vezi st.2. i 1 Krivičnog zakonika.
Pa mu sud primjenom citirane zakonske odredbe te čl.52, 53 i 54 KZ i čl.374
ZKP-a, i z r i č e,-
USLOVNU OSUDU
Kojom okrivljenom Z.M.utvrdjuje kaznu zatvora u trajanju od 6 (šest) mjeseca i
istovremeno odredjuje da se ista neće izvršiti ukoliko okrivljeni u roku od 1
(jedne) godine ne počini novo krivično djelo.
Obavezuje se okrivljeni na plaćanje troškova krivičnog postupka u iznosu od
60,50 €, i sudskog paušala u iznosu od 20,00 €, uplatom na žiro-račun
br.832-196-94 koji se vodi na ime Osnovnog suda Kolašin, a u roku od 15 dana
od dana pravosnažnosti ove presude.
O b r a z l o ž e nj e
Optužnim predlogom ODT Kolašin Kt.br.35/13 od 03.06.2013. godine stavljeno je
na teret optuženom Z. M.da je počinio krivično djelo napad na službeno lice u
vršenju službene dužnosti iz čl.376.st.3. u vezi st.2. i 1 KZ. Pri podnijetom
optužnom predlogu do okončanja glavnog pretresa ostao je zastupnik optužnog
akta zamjenik ODT Kolašin Šćepanović Maja, u završnoj riječi predlažući da sud
optuženog oglasi krivim i osudi po zakonu.
Iznoseći svoju odbranu na glavnom pretresu održanom 09.10.2013. godine,
okrivljeni Z. M. u cjelosti je priznao izvršenje krivičnog djela koje mu je
stavljeno na teret, u bitnom navodeći da je dana 21.04.2013. godine u mjestu
Lug - Opština Kolašin, a za vrijeme odigravanja utakmice izmedju Fudbalskih
klubova "K." i "G.", prilikom sukoba navijača sa policajcima Ispostave Kolašin
ogrebao policajca Č.N., da mu je žao što se sve odigralo na taj način,
izražavajući iskreno kajanje za djelo koje je počinio uz obećanje da se to
ubuduće neće ponoviti. Naveo je i činjenicu da se sa policajcem Č.nakon
spornog dogadjaja izmirio. U završnoj riječi je ponovio da priznaje izvršenje
krivičnog djela koje mu se stavlja na teret.
Obzirom na činjenicu da je okrivljeni u potpunosti priznao izvršenje krivičnog
djela za koje se tereti optužnim aktom ODT Kolašin, a kako nije bilo razloga
da sud posumnja u istinitost njegovog priznanja, to je shodno čl. 458.st.2.
ZKP-a sud donio rešenje da se ne izvode dokazi predloženi optužnim aktom ODT-a
sem onih od kojih zavisi vrsta i mjera krivične sankcije za krivično djelo u
pitanju. Tako je sud na glavnom pretresu saslušao oštećenog Č. N. koji je u
svom iskazu naveo da se ne pridružuje krivičnom gonjenju protiv okrivljenog
niti je postavio imovinsko-pravni zahtjev.
Uvidom u izvod iz kaznene evidencije na ime okrivljenog Z.M. izdat od Uprave
policije - PJ Podgorica, utvrdjeno je da imenovani do sada nije osudjivan.
Na osnovu navedenog, dokazano je da je okrivljeni Z. M. kritične prilike
postupao umišljajno na način što je napao na službeno lice policajca Uprave
policije - Ispostave Kolašin Č.N. i to u vršenju njegove službene dužnosti i
to tako što je oštećenog prilikom preduzimanja službene dužnosti u cilju
sprečavanja narušavanja javnog reda i mira uhvatio rukom u predjelu desnog oka
nanijevši mu lake tjelesne povrede. Na taj način okrivljeni je konkretne
prilike ostavio sve subjektivne i objektivne elemente bića krivičnog djela
napad na službeno lice u vršenju službene dužnosti iz čl.376.st.3. u vezi
st.2. i 1 Krivičnog zakonika, pa ga je sud oglasio krivim i krivično-pravno
odgovornim.
Prilikom izbora vrste i visine krivične sankcije i njenog odmjeravanja, sud je
cijenio sve okolnosti koje se tiču okrivljenog i krivičnog djela koje mu se
stavlja na teret, pa je od olakšavajućih okolnosti na strani okrivljenog našao
da isti do sada nije osudjivan što ukazuje na njegovo pozitivno vladanje u
društvu, da je priznao izvršenje krivičnog djela i da je u pitanju relativno
mlada osoba. Otežavajućih okolnosti nije bilo. Imajući u vidu navedeno, sud je
mišljenja da u konkretnom slučaju stoje uslovi za izricanje uslovne osude te
da će se zaprijećenom kaznom zatvora u trajanju od šest mjeseca dovoljno
uticati na okrivljenog da ubuduće ne vrši krivična djela, a da je uslovljeni
period od jedne godine dovoljno dug u cilju provjere okrivljenog, te da će se
izrečenom uslovnom osudom postići svrha generalne i specijalne prevencije.
Shodno čl. 229. ZKP-a sud je obavezao okrivljenog na plaćanje troškova
krivičnog postupka u iznosu od 60,50 € a koji troškovi se odnose na naknadu
vještaku medicinske struke za dati nalaz i mišljenje, te na plaćanje sudskog
paušala u iznosu od 20,00 € koji iznos je srazmjeran dužini trajanja postupka
a koje troškove je okrivljeni izazvao izvršenjem predmetnog krivičnog djela.
Na osnovu navedenog, a u smislu citiranih zakonskih odredbim, odlučeno je kao
u izreci presude.
OSNOVNI SUD U KOLAŠINU,
Dana, 09.10.2013. god.
Zapisničar,PREDSJEDNIK SUDA,
Mrdak Ljiljana s.r.  Arsen Popović s.r.
PRAVNA POUKA: protiv ove presude dozvoljena je žalba u roku od 8. dana od dana
prijema pismenog otpravka. Žalba se podnosi Višem sudu u Bijelom Polju a preko
ovog suda.