Posl.br. K. 22/13/13
U IME CRNE GORE
OSNOVNI SUD U KOTORU, kao nadležni prvostepeni krivični sud, po sudiji Sanji
Čakanović, uz učešće namještenika Golub Jadranke, u krivičnom predmetu protiv
okrivljene M T iz K, zbog krivičnog djela lažno prijavljivanje iz čl. 388
st.1. Krivičnog zakonika, koji se vodi po optužnom predlogu ODT-a Kotor Kt.
br. 38/13 od 21.01.2013 godine, nakon glavnog i javnog pretresa održanog dana
19.03.2013 godine u prisustvu zamjenika ODT Kotor Jovanke Čizmović, okrivljene
M T i njenog branioca advokata B G, te oštećenog S M i njegovog punomoćnika
advokata R P, donio je i istog dana javno objavio sledeću
P R E S U D U
Okrivljena M T JMBG od oca H i majke I rodjene Č, rodjena godine u K, stalno
nastanjena u K, D SP 90, državljanka Crne Gore, ekonomski tehničar, razvedena,
majka jednog punoljetnog djeteta, lošeg imovnog stanja, neosudjivana, protiv
koje se ne vodi postupak za drugo krivično djelo
Kriva je
Što je dana 25.11.2012 godine u prostorijama UP Ispostave K, prijavila S M iz
Tivta da je učinio krivično djelo nasilničko ponašanje iz čl. 399 Krivičnog
zakonika za koje se goni po službenoj dužnosti, iako je znala da to lice nije
učinilac tog djela, na način što je ovlaštenom policijskom službeniku
podnijela prijavu u kojoj je opisala dogadja koji se desio prethodnog dana oko
16,00 sati u T, na parkingu DOO "M" kada joj je S M zadao više udaraca
zatvorenom šakom i predjlu glave i tijela, kojom prilikom je zadobila tjelesne
povrede navedene u izvještaju ljekara za HMP u K od 25.11.2012 godine, pri
čemu je bila uračunljiva, svjesna značaja svog djela i njegove zabranjenosti,
a čije je izvršenje htjela
- čime je učinila krivično djelo lažno prijavljivanje iz čl. 388 st.1.
Kriviičnog zakonika
Pa joj sud na osnovu naprijed navedene krivičnopravne odredbe i odredbi čl. 2,
3, 5, 13, 15, 32, 33, 36, 42, 45, 46, 52, 53 i 54 Krivičnog zakonika i člana
226. st. 3. i čl. 368. i 374 Zakonika o krivičnom postupku izriče
U S L O V N U O S U D U
Kojom joj utvrdjuje kaznu zatvora u trajanju od 30 (trideset) dana i
istovremeno odredjuje da se ista neće izvršiti ukoliko okrivljena za vrijeme
od jedne godine od dana pravosnažnosti ove presude ne učini novo krivično
djelo.
Okrivljena se obavezuje da na ime sudskog paušala uplati iznos od 30,00 eura u
roku od 15 dana od dana pravosnažnosti ove presude, u korist Bužeta Crne Gore,
na br žiro računa 832-16-52, te da dokaz o uplati dostavi ovom sudu s pozivom
na broj K 22/13/13.
O b r a z l o ž e nj e
ODT Kotor aktom Kt. br. 38/13 od 21.01.2013 godine, optužio je M T zbog
krivičnog djela lažno prijavljivanje iz čl. 388 st.1.Krivičnog zakonika.
Na glavnom pretresu zamjenik ODT-a Kotor, Jovanka Čizmović, precizirala je u
završnoj riječi činjenični opis na način kao u izreci, i ostala pri tako
preciziranom optužnom aktu.
Okrivljena je u svojoj odbrani navela da u potpunosti priznaje krivično djelo
koje joj se stavlja na teret i da je svjesno prijavila S M kod UP Ispostave K
da je počinio krivično djelo nasilničko ponašanje, a da isti to nije učinio.
Sud je u dokaznom postupku radi utvrđenja činjeničnog stanja i krivice
okrivljene proveo sledeće dokaze i to: saslušao oštećenog svjedoka S M,
pročitao prijavu podnijetu UP Ispostavi K br. 02-224/12-5617 od 25.11.2012
godine, izvještaj ljekara za hitnu medicinsku pomoć u K od 25.11.2012 godine,
prijavu datu na zapisniku pred UP Ispostavi T br. 02-240/12-3381 od 29.11.2012
godine, zapisnik o obavještenju prikupljenom od gradjana UP Ispostava T br.
02-224/12-3381 od 03.12.2012 godine i izvod iz kaznene evidencije UP Ispostave
K od 28.01.2013 godine.
Oštećeni-svjedok S M izjavio je da je kritične večeri bio u društvu sa
okrivljenom, da su izašli u nekoliko kafića, da su nakon toga pošli kod njega
kući te da je nakon nekog vremena on zaspao i da je kad se probudio već bilo
jutro a da okrivljene nije bilo te da se ne pridružuje krivičnom gonjenju iste
niti traži odštetu odnosno da ne postavlja imovinsko pravni zahtjev.
Na posebno pitanje branioca okrivljene adv. G naveo je da nema nikakvih
saznanja o tome kako je okrivljena zadobila povrede konstatovane u izvještaju
ljekara, te je naveo da je on ljubomoran a da je okrivljena još više od njega
ljubomorna. Objasnio je da je i tada kao i sada u vezi sa okrilvjenom pa je
predložio da se ona kazni minimalnom kaznom ukoliko sud nadje da je kriva.
Iz prijave UP Ispostave K od 25.11.2012 godine proizilazi da je T M, ovdje
okrivljena, toga dana podnijela prijavu protiv S M u istoj u bitnom navodeći
da je sa S M bila dana 24.11.2012 godine u ugostiteljskom objektu „F“ i da su
tamo bili do 18,oo časova odakle su krenuli na njegovo insistiranje jer je
mislio da ona flertuje sa njegovim prijateljom koji je bio za šankom i da joj
je zatim na parkingu DOO M zadao više udaraca zatvorenom šakom u predjelu
glave pa je pokušala da mu pobjegne te da je on tjelom polomio jedan
retrovizor na jednom parkiranom vozilu što je vlasnik tog vozila vidio pa mu
je on rekao platiti koju je situaciju ona iskoristila i pobjegla a on ju je
pokušao kontaktirati mobilnim ali je prekinuo nakon par minuta pa da je onda
ona kontaktirala njega i da su lijepo razgovarali te da je mislila da se
smirio ali da ju je zatim uhvatio za ledja i ugurao u svoju kapiju rekavši joj
„sad ću ti jebati majku kurvo jedna“ pa joj je zadao još udaraca glavom i
rukama u predjelu glave i tijela pri čemu je pala a da je nakon tog događaja
ušao u kuću i da je doživjela šok pa je ušla u kuću da se ugrijem gdje je
zatekla Sindika kako pije alkohol do 4 h iza ponoći.
Iz izvještaja zavoda za HMP K proizilazi da se radi ukazivanja ljekarske
pomoći u tu ustanovu javila M T dana 25.11.2012 godine te da su joj tom
prilikom konstatovane povrede koje je zadobila.
Iz prijave na zapisniku pred UP Ispostave T od 29.11.2012 godine proizilazi da
je tog dana u prostorije te Ispostave nepozvana pristupila M T i da je
prijavila da joj je dana 28.11.2012 godine oko 14,00 časova , na vrata
porodičnog stana u naselju D dolazilo nepoznato muško lice koje se predstavilo
"K" i tražilo da razgovara sa njom, a na što ona nije pristala pa je to lice
napustilo njen stan i otišlo sa bijelim vozilom u kojem je bilo još neko lice.
Objasnila je da joj je S M prijetio da će joj poslati ljude na kuću pa se to i
obistinilo i da je K bio punije gradje, visok oko 185 m, svjetle kose sa
kožnom jaknom svjetle braon boje i da je u ruci imao crnu kožnu torbicu te da
je istog dana njenog sina na mobilni zvalo lice koje se predstavilo kao Ž M i
da je sinu nudio novaa kako bi odustala od prijave a da je zvao sa
tel.govornice iz D što su provjerom utvrdili.
Iz zapisnika o obavještenju prikupljenim od gradajnina UP Ispostave T od
03.12.2012 godine proizilazi da je T M, ovdje okrivljena, pred OPS izjavila da
povlači krivičnu prijavu protiv S M jer nijesu tačni navodi koje je u istoj
navela.
Iz izvoda iz KE za okrivljenu UP I K prizilazi da okrivljena ranije nije
osudjivana.
Cijeneći sve provedene dokaze, kako pojedinačno tako i u uzajamnoj povezanosti
kao i u odnosu na odbranu okrivljene, sud je utvrdio činjenično stanje opisano
u izreci odluke.
Krivično pravno ocjenjujući ovako utvrdjeno činjenično stanje, sud je našao da
je okrivljena M T učinila krivično djelo lažno prijavljivanje iz čl. 388 st.1
Krivičnog zakonika.
Okrivljena je u svojoj odbrani u potpunosti priznala izvršenje krivičnog djela
odnosno ista je kao što je već navedeno priznala da je svjesno prijavila S M
kod UP Ispostave K da je učinio krivično djelo nasilničko ponašanje, a da isti
to nije učinio, a njena odbrana u potpunosti je saglasna sa izjavom oštećenog
S M, zbog čega joj je sud poklonio vjeru, a takođe se iz provedenih pismenih
dokaza – zapisnika UP Ispostave K od 25.11.2012 godine utvrđuje da je ista
prijavila oštećenog S M zbog krivičnog djela nasilničkog ponašanja a da je
zatim dana 03.12.2012.g. na zapisniku o obavještenju prikupljenim od građana
UP Ispostave T od 03.12.2012 godine izjavila da su netačni navodi u podnijetoj
prijavi protiv S M i da povlači prijavu.
Iz izvještaja ljekara HMP u K od 25.11.2012.g. utvrđuje se da je okrivljena
bila tog dana radi pružanja medicinske pomoći u hitnoj pomoći zbog zadobijenih
povreda kojom prilikom su joj iste konstatovane, međutim sud se nije upuštao u
razmatranje ko joj je iste povrede zadao, jer to nije bilo od značaja za
utvrđivanje postojanja krivice okrivljene vezano za krivično djelo koje joj se
optužnim aktom ODT-a stavilo na teret.
S obzirom na naprijed navedeno sud je ocijenio da su se u radnjama okrivljene
stekli svi bitni elementi krivičnog djela lažno prijavljivanja iz čl. 388 st.
1 KZ-a jer je okrivljena prijavila S M da je učinio krivično djelo nasilničko
ponašanje, a za koje djelo se goni po službenoj dužnosti, a znala je da to
lice nije učinilac tog djela.
Okrivljena je postupala sa umišljajem jer je bila svjesna da prijavljuje
nevino lice da je učinio krivično djelo za koje se goni po službenoj dužnosti
i da time čini krivično djelo a što je i htjela.
Iz naprijed navedenih razloga sud je istu oglasio krivom.
Prilikom odluke o vrsti i visini krivične sankcije koju okrivljenoj treba
izreći sud je u smislu čl. 42 KZ-a vodio računa o svim olakšavajućim i
otežavajućim okolnostima koje utiču da kazna bude manja ili veća pa je kao
olakšavajuće okolnosti kod okrivljene sud cjenio njene porodične prilike,
činjenicu da je svojim priznanjem doprinjela rasvjetljenju činjeničnog stanja
te da se oštećeni nije pridružio krivičnom gonjenju, a koje okolnosti
predstavljaju naročito olakšavajuću okolnost, kao i okolnost da je ista
nekažnjavano lice, a kako otežavajućih okolnosti nije bilo sud joj je utvdio
kaznu zatvora u trajanju od 30 dana dakle primjenom odredbi čl. 45 i 46 KZ-a
istu je ublažio, i istovremeno je odredio da se ista neće izvršiti ukoliko
okrivljena za vrijeme od jedne godine od dana pravosnažnosti presude ne učini
novo krivično djelo.
Sud se naime imajući u vidu naprijed navedene olakšavajuće okolnosti u
konkrentom odlučio za uslovnu osudu smatrajući da će se istom ostvariti svrha
izricanja odnosno da će se istom dovoljno uticati na okrivljenu da ubuduće ne
vrši krivična djela, a da će se na navedeni način postići i svrha generalne
prevencije.
Shodno naprijed navedenom te primjenom odredbi člana , 3, 5, 13, 15, 32, 33,
36, 42, 45, 46, 52, 53 i 54 KZ-a, te čl. 226. st. 3. i čl. 368 i 374 ZKP-a,
odlučeno je kao u izreci odluke.
Okrivljena je obavezana na isplatu sudskog paušala a shodno čl. 226. st. 3.
isti odredjen prema složenosti i trajanju postupka i imovnom stanju
okrivljene.
Na gore iznijetim razlozima sud je zasnovao svoju odluku.
OSNOVNI SUD U KOTORU
Dana 19.03.2013 godine
Zapisničar S U D I J A
Golub Jadranka Čakanović Sanja
PRAVNA POUKA: Protiv ove presude dozvoljena je žalba u roku od 8 dana od dana
prijema iste Višem sudu u Podgorici, a preko ovog suda.
DNA: ODT Kotor
Okr.
Braniocu okr.
Ošt.
Pun. ošt.