![](http://upload.wikimedia.org/wikipedia/commons/thumb/2/23/Coat_of_arms_of_Montenegro.svg/520px-
Coat_of_arms_of_Montenegro.svg.png)
U IME CRNE GORE
OSNOVNI SUD U PODGORICI, po sudiji Jovović Željki, uz učešće Rajković
Danijele, kao zapisničara, u krivičnom predmetu protiv okrivljenog B.D., zbog
krivičnog djela kradja iz čl. 239 st. 1 Krivičnog zakonika, rješavajući po
optužnom predlogu ODT-a Podgorica Kt. br. 1755/09 od 30. 12. 2010. godine,
nakon održanog glavnog, javnog pretresa, dana 28. 09. 2012. godine u prisustvu
zastupnika ODT Podgorica Kažić Marije a u odsustvu uredno pozvanog
okrivljenog, donio je i istog dana javno objavio
P R E S U D U
Okrivljeni
B. D., od oca Đ. i majke D., rođene S., rođen 05. 12. 19xx. godine u Mojkovcu,
sa prebivalištem u Podgorici ul. Fruškogorska bb, nezaposlen, neoženjen,
završio osnovnu školu, srednjeg imovnog stanja, osuđivan presudom Višeg suda u
Podgorici K. br. 189/2006 od 13. 05. 2008. godine zbog krivičnog djela iz čl.
300 st. 1 u vezi čl. 25 KZ (1 godina i 6 mjeseci zatvora), presudom Osnovnog
suda u Podgorici K. br. 08/1281 od 21. 09. 2009. godine zbog krivičnog djela
iz čl. 327 st. 1 KZ (6 mjeseci zatvora) - kaznu izdržao, presudom Osnovnog
suda u Kolašinu K. br. 67/09 od 11. 06. 2009. godine zbog krivičnog djela
teška krađa iz čl. 240 st. 2 KZ (4 mjeseca zatvora) - kaznu izdržao
Kriv je
Što je:
U noći 19/20. novembra 2009. godine, u Podgorici, u ulici Vaka Đurovića, tuđu
pokretnu stvar oduzeo drugom u namjeri da njenim prisvajanjem sebi pribavi
protivpravnu imovinsku korist, na način što je ušao u nezaključano vozilo
marke "Jugo 55", reg. oznaka CT xxx-xx, vrijednosti 724,43 €, vlasništvo
oštećenog D. N., nakon čega je prespajanjem kablova stavio vozilo u pogon i
odvezao ga sa parking prostora u nepoznatom pravcu,
- čime je izvršio krivično djelo krađa iz čl. 239 st. 1 Krivičnog zakonika.
Pa ga Sud na osnovu čl. 4. st. 2, 32, 36, 42 st.1 Krivičnog zakonika, te čl.
226, 229 i 374 Zakona o krivičnom postupku
O S U Đ U J E
Na kaznu zatvora u trajanju od 4 (četiri) mjeseca, koju kaznu je dužan
izdržati nakon pravosnažnosti presude.
Obavezuje se okrivljeni da ovom Sudu plati po osnovu troškova krivičnog
postupka iznos od 187,50 €, u roku od 15 dana po pravosnažnosti presude, pod
prijetnjom prinudnog izvršenja.
Oštećeni D. N. se radi ostvarivanja imovinsko pravnog zahtjeva upućuje na
parnični postupak.
O b r a z l o ž e nj e
Optužnim predlogom ODT Podgorica Kt. br. 1755/09 od 30. 12. 2010 godine
okrivljenom B. D. stavljeno je na teret da je izvršio krivično djelo krađa iz
čl. 239 st. 1 Krivičnog zakonika. Zastupnik optužnog predloga je na glavnom
pretresu ostala pri podnijetom optužnom predlogu i predložila sudu da
okrivljenog B. D. oglasi krivim za krivično djelo krađa iz čl. 239 st. 1
Krivičnog zakonika i osudi u granicama propisanih zakonom.
Na osnovu čl. 457 Zakonika o krivičnom postupku, glavni pretres je dana 28.
09. 2012. godine održan u odsustvu uredno pozvanog okrivljenog B. D., koji je
saslušan u dosadašnjem trajanju postupka, a sud nalazi da njegovo prisustvo na
glavnom pretresu nije nužno.
Okrivljeni B. D. je u svojoj odbrani u predhodnom postupku i na glavnom
pretresu od 07. 10. 2011. godine naveo da se dana 19. 11. 2009. godine našao
sa svojim poznanikom i nekadašnjim drugom D. N. u gradu, gdje su sjedeli u
nekoliko lokala i pili piće. Tom prilikom mu je D. N. rekao da je vozilo
"Jugo-55" sa kojim su došli u grad nedavno kupio, a pošto mu je od ranije
dugovao neke pare, koje mu nije vratio, došao je na ideju da mu odveze
automobil, dok mu ne vrati dug. Vozilo je našao na parkingu iza stadiona
"Budućnost ", gdje ga je oštećeni i parkirao i pošto je bilo otključano, ušao
je u vozilo, i uz pomoć prespajanja kablova instalacije vozilo stavio u pogon
i s njim se odvezao. Dok se vozio u selo Beri došlo je do nekog kvara, ili
nestanka goriva u vozilu, te ga je tu i ostavio pored puta. Naveo je da mu je
žao što je to uradio, a nije očekivao od druga da ga prijavi. U završnoj
riječi je naveo da je kriv za ono što je učinio i izrazio žaljenje što je
izvršio krivično djelo stavljeno mu na teret. Izjavio je da je počeo normalan
život i dao obećanje da više neće činiti krivična djela.
Sud je u dokaznom postupku saslušao svjedoka oštećenog D. N., pročitao nalaz i
mišljenje sudskog vještaka komercijalne struke Kri. br. 09/1498 od 25. 12.
2010. godine i izvod iz kaznene evidencije na ime okrivljenog B. D. od 21. 01.
2011. godine.
Svjedok D. N. je u svom iskazu u prethodnom postupku i na glavnom pretresu
naveo da je kritične večeri, kada mu je otuđeno vozilo " Jugo 55", bio u
kafiću Porto u društvu sa okrivljenim i dvojicom njegovih drugova. Dok su bili
u lokalu okrivljeni je par puta izlazio i kad je krenuo oko ponoći do mjesta
gdje je bilo parkirano njegovo vozilo, vidio je da vozila nema. Odmah je
posumljao da mu je vozilo ukrao B. D., jer je čuo priču po gradu da je
okrivljeni govorio da će da mu ukrade vozilo. Događaj je prijavio policiji,
koja mu je kasnije i vratila vozilo. Naveo je da nikakav novac nije dugovao
okrivljenom, ni po kakvom osnovu i pojasnio da je vozilo našao nekoliko dana
nakon što je oduzeto, a da je vozilo nađeno mu je javila policija. Zvao je B.
D. na telefon da se raspitam za vozilo, jer je sumnjao da ga je on otuđio, ali
se on nije javljao. Auto je pronašao u nekom brdu Bogu iza nogu, a D. je
pokazao gdje je auto. Dalje je pojasnio da su kritične noći sjedjeli u kafani
i pili ali nisu bili pijani i još jednom ustvrdio da prema D. nije imao
nikakvog duga, a D. mu je i sam priznao da je ukrao auto. Nije se pridružio
krivičnom gonjenju a postavio je imovinsko pravni zahtjev.
Iz nalaza i mišljenja vještaka komercijalne struke sud je utvrdio da je
vrijednost vozila "Jugo 55 ", registarskih oznaka CT-xxx-xx, na dan otuđenja
iznosila 724, 43 €.
Cijeneći provedene dokaze, pojedinačno i u njihovoj medjusobnoj vezi i
dovodeći ih u vezu sa odbranom okrivljenog, sud je na nesumljiv način utvrdio
da je okrivljeni izvršio krivično djelo krađa iz čl. 239 st. 1 Krivičnog
zakonika na način, mjesto i vrijeme, kako je to predstavljeno izrekom presude.
Naime, sud je iz iskaza svjedoka oštećenog D. N. utvrdio da je kritične
večeri, kada mu je otuđeno vozilo, sjedio u društvu sa okrivljenim, a kada je
pošao kući, vidio je da mu vozila nema, pa je posumnjao da mu je vozilo ukrao
okrivljeni, što mu je on kasnije i sam priznao i pokazao gdje se nalazi
vozilo. Dovodeći u vezu ovakav iskaz svjedoka oštećenog sa navodima odbrane
okrivljenog u kojoj navodi da je dana 19. 11. 2009. godine na parkingu, gdje
je oštećeni i ostavio otključano vozilo, uz pomoć prespajanja kablova
instalacije vozilo stavio u pogon i odvezao se s njim, sud je nesumljivo
utvrdio da je okrivljeni izvršio krivično djelo stavljeno mu na teret.
Vrijednost oduzete stvari koja iznosi 724,43 € sud je utvrdio iz nalaza i
mišljenja vještaka komercijalne struke, koji nalaz i mišljenje je sud cijenio
kao objektivan i stručan i u cjelosti ga prihvatio.
Cijeneći naprijed utvrđeno činjenično stanje, ovaj sud nalazi da su se u
radnjama okrivljenog stekli svi bitni elementi bića krivičnog djela krađa iz
čl. 239 st.1 Krivičnog zakonika, jer je okrivljeni postupajući na naprijed
opisani način oduzeo tuđu pokretnu stvar drugom u namjeri da njenim
prisvajanjem sebi pribavi protivpravnu imovinsku korist, koju je i pribavio.
Okrivljeni je bio svjestan da oduzima tuđu pokretnu stvar, pa je to i htio, u
cilju pribavljanja sebi protivpravne imovinske koristi, pa se njegov psihički
odnos prema izvršenom krivičnom djelu manifestuje kao direktni umišljaj. Za
ukazati je da je okrivljeni u svojoj odbrani naveo da je sa oštećenim sjedio u
nekoliko lokala i pio, ali prednja činjenica ne utiče na pitanje svijesti
okrivljenog, jer okrivljeni u svojoj odbrani navodi samo da je pio, a ne i da
je bio pod dejstvom alkohola, a prednju činjenicu potvrđuje i svjedok oštećeni
kada navodi da je sa B. D. sjedjedio u kafani, gdje su pili, ali nisu bili
pijani. Takođe, okrivljeni u svojoj odbrani navodi da je vozilo stavio u pogon
uz pomoć prespajanja kablova a zatim isto vozio, što svakako ne bi mogao da je
bio u alkoholisanom stanju.
Sud je cijenio navode odbrane okrivljenog da je vozilo od oštećenog oduzeo na
račun novca koji mu je oštećeni dugovao, pa sud nije prihvatio ovakve navode,
cijeneći ih kao sračunato date radi umanjenja krivice, a ovo sa razloga što
svjedok oštećeni D. N. u svom iskazu jasno i decidno navodi da okrivljenom
nije dugovao nikakav novac a D. mu je i sam priznao da je ukrao auto, što je
okrivljeni učinio i na glavnom pretresu od 07.10.2011. godine kada je u
završnoj riječi naveo da je kriv za ono što je učinio i izrazio žaljenje što
je izvršio krivično djelo stavljeno mu na teret. Prednji zaključak suda
proizilazi i iz cjelokupnog ponašanja okrivljenog. Naime, okrivljeni je
predmetno vozilo ostavio u selu Beri za koje oštećeni navodi da se nalazi Bogu
iza nogu, a oštećeni je o tome obaviješten od strane policije tek nekoliko
dana nakon događaja, kada mu je okrivljeni, kako to navodi oštećeni, pokazao
gdje se auto nalazi. Prednje činjenice upućuje na zaključak da je okrivljeni
vozilo otuđio u namjeri sticanja protivpravne imovinske koristi a ne radi
naplate duga, jer bi u suprotnom bilo logično da je okrivljeni samo sklonio
auto, nakon što ga je oduzeo, a zatim o tome obavijestio oštećenog i tražio
dug ako je već auto uzeo radi duga.
Prilikom odmjeravanja kazne sud je na strani okrivljenog u smislu čl. 42 st. 1
Krivičnog zakonika, cijenio sve okolnosti koje utiču da kazna bude veća ili
manja, pa je kao olakšavajuće okolnosti cijenio njegovu mladost, te stav
oštećenog, koji se nije pridružio krivičnom gonjenju, dok je kao otežavajuću
okolnost cijenio činjenicu da je ranije osuđivan i to za istorodna djela, a
što je sud utvrdio iz izvoda iz kaznene evidencije na ime okrivljenog, pa je
sud okrivljenog osudio na kaznu zatvora u trajanju od 4 (četiri) mjeseca,
nalazeći da će se ovakvom kaznom uticati na okrivljenog da ubuduće ne vrši
ovakva ili slična krivična djela i time postići svrha kažnjavanja iz čl. 32
Krivičnog zakonika, u okviru opšte svrhe propisivanja i izricanja krivičnih
sankcija iz čl. 4 st. 2 Krivičnog zakonika.
Pošto je okrivljeni oglašen krivim, sud ga je obavezao da na ime troškova
krivičnog postupka plati iznos od 187,50 €, koji troškovi se odnose za
sprovedeno vještačenje po vještaku komercijalne struke u iznosu od 82,50 €, za
naknadu za branioca po službenoj dužnosti iznos od 75, 00 € i na ime sudskog
paušala iznos od 30,00 €, koji paušal je odmjeren shodno složenosti predmeta,
trajanju postupka i imovnim prilikama okrivljenog, a ovo shodno čl. 226 i 229
Zakonika o krivičnom postupku.
Oštećeni D. N. je, shodno čl. 239 Zakonika o krivičnom postupku, radi
ostvarivanja imovinsko pravnog zahtjeva upućen na parnični postupak a ovo
imajući u vidu da je vozilo oštećenom vraćeno, pa sud u ovom postupku nema
podatke o eventualnoj šteti a pribavljanje istih bi vodilo odugovlačenju
postupka.
Sa svega izloženog, primjenom čl. 374 Zakonika o krivičnom postupku, odlučeno
je kao u izreci presude.
OSNOVNI SUD U PODGORICI, dana 28. 09. 2012. godine
ZAPISNIČAR:
|
S U D I J A:  
---|---  
Danijela Rajković
|
Željka Jovović  
DN-a: Po primjerak presude dostaviti:
- ODT Podgorica,
- Okrivljenom,
- A/a.
Postupljeno dana __
Radnik suda ______
ZAPISNIČAR:
|
S U D I J A:  
---|---  
Danijela Rajković,s.r.
|
Željka Jovović,s.r.  
PRAVNA POUKA:
|
Protiv ove presude dozvoljena je žalba u roku od 8 dana od dana prijema
pismenog otpravka iste, preko ovog suda Višem sudu u Podgorici.  
ZTO: Danijela Rajković
|  
---|---