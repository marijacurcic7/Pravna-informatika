K.br.115/12
U IME CRNE GORE
Viši sud u Podgorici, sudija Dragoje Jović, kao pojedinac, uz učešće
namještenika suda Cupara Mile, kao zapisničara, u predmetu protiv optuženog
A.A., zbog krivičnog djela neovlašćena proizvodnja, držanje i stavljanje u
promet opojnih droga iz čl. 300 st. 1 Krivičnog zakonika, nakon održanog
glavnog i javnog pretresa dana 27.03.2013. godine, kome su prisustvovali
Veljko Rutović, zamjenik Višeg državnog tužioca u Podgorici, optuženi A.A. i
njegov branilac G.H., advokat iz P., donio je i dana 01.04.2013. godine javno
objavio
P R E S U D U
Optuženi A.A., od oca J. i majke M., rođene L., rođen ... godine, u B., sa
prebivalištem u S., u ul. P.z. bb, državljanin Crne Gore, oženjen, završio
srednju t.š., lošeg imovnog stanja, osuđivan presudama: Osnovnog suda u Baru
K.89/02 od 7.05.2003.godine, zbog kriv. djela iz čl. 144 st.1 KZ, na kaznu
zatvora od tri mjeseca, sa rokom provjere od jedne godine, Opštinskog suda
Novi Sad K.955/04 od 17.12.2004. godine, zbog kriv. djela neovlašćeno nošenje
vatrenog oružja iz čl.33 st 1 ZOOMRS na kaznu zatvora u trajanju od dva
mjeseca sa rokom provjere od godinu dana, Osnovnog suda u Baru K.254/06 od
12.09.2006.godine za kriv. djelo iz čl.239 st. 1 na kaznu zatvora u trajanju
od 30 dana, Osnovnog suda u Baru K.45/06 od 25.09.2006. godine zbog kriv.
djela iz čl.239 st. 1 KZ na kaznu zatvora u trajanju od 30 dana, Osnovnog suda
u Baru K.706/05 od 01.04.2009, zbog kriv. djela iz čl.239 st 1 KZ, na kaznu
zatvora u trajanju od 35 dana, Osnovnog suda u Kotoru K.78/06 od
22.06.2009.godine zbog kriv.djela iz čl. 240 st.1 tač.2 u vezi čl. 49 KZ na
kaznu zatvora od 5 mjeseci, Osnovnog suda u Kotoru K.776/09 od
02.02.2010.godine zbog kriv. djela iz čl.240 st.1 tač. 2 i 3 u vezi čl.49 KZ
na kaznu zatvora u trajanju od 100 dana, Osnovnog suda u Baru K.473/03 od
22.09.2009. godine, zbog kriv.djela iz čl.240 st.1 tač.3 KZ na kaznu zatvora u
trajanju od 3 mjeseca i Osnovnog suda u Baru K.256/06 od 09.07.2010 zbog kriv
djela iz čl.399 st.2 u vezi st.1 KZ na kaznu zatvora u trajanju od 30 dana,
K R I V J E
Zato što je:
Dana 10.08.2012. godine u B., sa umišljajem, neovlašćeno radi prodaje držao
kokain i marihuanu, supstance proglašene za opojnu drogu Rješenjem o
utvrđivanju spiska opojnih droga (Sl. List 44/02), iako je bio svjestan da se
radi o opojnim drogama i da postupa neovlašćeno i protivpravno, pa je to i
htio, na način što je u porodičnoj kući držao radi dalje prodaje četri
zamotuljka u PVC kesici, u kojima se nalazio kokain ukupne mase 1,68 grama i
dvije kese marihuane, od kojih je jedna manja PVC kesa u kojoj se nalazilo
1,05 grama marihuane i jedna veća PVC kesa u kojoj se nalazilo 38,04 grama
marihuane, kao i digitalnu vagu za precizno mjerenje marke ,,C’’, koju opojnu
drogu su istog dana ovlašćeni službenici Uprave policije – Sektor
kriminalističke policije – Odsjek za borbu protiv droge i krijumčarenja –
Grupa za suzbijanje droga Bar, Budva i Ulcinj pronašli i oduzeli prilikom
pretresa kuće,
- čime je izvršio krivično djelo - neovlašćena proizvodnja, držanje i
stavljenje u promet opojnih droga iz člana 300 st.1 Krivičnog zakonika,
pa ga sud primjenom člana 36, 42, 45, 46 i 51 Krivičnog zakonika i člana 374
Zakonika o krivičnom postupku
O S U Đ U J E
na kaznu zatvora u trajanju od 1 (jedne) godine i 2 (dva) mjeseca, u koju mu
se uračunava vrijeme lišenja slobode od 10.08.2012. godine do 11.08.2012.
godine.
Na osnovu člana 75 i 300 stav 6 Krivičnog zakonika, optuženom se izriče
MJERA BEZBJEDNOSTI
kojom mu se oduzima 39,09 g opojne droge marihuane i 1,68 g opojne droge
kokain.
Obavezuje se optuženi shodno članu 229 u vezi člana 226 Zakonika o krivičnom
postupku da na ime troškova postupka uplati u korist budžeta Crne Gore iznos
od 280,50 €, te sudskog paušala od 150,00€, u roku od 15 dana po
pravosnažnosti presude.
O b r a z l o ž e nj e
Optužnicom Višeg državnog tužioca iz Podgorice Kt. br. 75/12 od 05.09.2012.
godine, stavljeno je na teret optuženom A.A. iz B., izvršenje krivičnog djela
činjenično opisanog i pravno označenog kao u izreci presude.
Sud je u dokaznom postupku neposredno saslušao vještaka medicinske struke dr
G.Ž. psihijatra i hemijske struke P.S., te je pročitao službenu zabilješku
Uprave policije – Sektor kriminalističke policije- Odsjek za borbu protiv
droge i krijumčarenja - Grupa za suzbijanje droge Bar, Budva i Ulcinj br.
KU-463/12 od 10.08.2012.godine, zapisnik o pretresanju stana i drugih
prostorija Uprave policije – Sektor kriminalističke policije- Odsjek za borbu
protiv droge i krijumčarenja- Grupa za suzbijanje droge Bar, Budva i Ulcinj od
10.08.2012.godine, na ime okrivljenog A.A., potvrdu o privremeno oduzetim
predmetima Uprave policije – Sektor kriminalističke policije- Odsjek za borbu
protiv droge i krijumčarenja - Grupa za suzbijanje droge Bar, Budva i Ulcinj
od 10.08.2012 godine, izdate na ime okrivljenog A.A., izvještaj o vještačenju
Uprave policije- Forenzički centar Danlivograd br. 3450/12 od
23.08.2012.godine, izvod iz kaznene evidencije izdat od strane Uprave policije
– Ispostava Tivat br. 27-03/1-245/12-6141/2 od 15.08.2012 godine na ime A.A.,
i izvršio uvid u fotodokumentaciju koja čini sastavni dio izvještaja o
vještačenju br.3450/12 od 23.08.2012.godine i dopunski izvještaj o vještačenju
br. 4944-12 od 12.12.2012.godine.
Optuženi u svojoj odbrani nije sporio da su dana 10.08.2012. godine pretresom
njegove porodične kuće u B. policijski službenici pronašli opojnu drogu kokain
i marihuanu. Kokain je bio upakovan u četiri zamotuljka i količinu od dva
grama kupio je nedelju dana ranije od jednog momka u B. za iznos od 200€.
Manji dio je par dana ranije utrošio za sopstvene potrebe. Marihuana je
pronađena upakovana u dvije kese, u koferu ispod kreveta, i tvrdi da je na tom
mjestu držao od 2005. godine, kada je kao heroinski zavisnik započeo svoje
liječenje u B. Marihuanu uopšte nije koristio od tog vremena, dok je
konzumiranje kokaina započeo nakon završenog liječenja, toku 2009. godine,
uzevši ga u dva navrata u ljetnjem periodu i još jedanput u standardnoj
količini za Novu godinu. Nije sporio da je vagu koja mu je prevashodno služila
za mjerenje otkupljenog zlata, povremeno koristio za mjerenje kokaina koji je
konzumirao za sopstvene potrebe. Novac za kupovinu heroina obezbjedjivao je od
prihoda koji mu je donosio štand sa gardarobom, koji je držao na b. šetalištu.
Uporno je negirao postojanje namjere za prodajom bilo koje vrste opojne droge,
pa i one koja je pretresom pronadjena, dok je kao dokaz svoje zavisnosti
ponudio medicinsku dokumentaciju iz perioda, u kojem se liječio kao heroinski
zavisnik.
Iz službene zabilješke Uprave policije – Sektor kriminalističke policije-
Odsjek za borbu protiv droge i krijumčarenja - Grupa za suzbijanje droge Bar,
Budva i Ulcinj br. KU-463/12 od 10.08.2012. godine, proizilazi da je imenovani
lišen slobode dana 10.08.2012. godine u 18.30 časova u B., te da je tom
prilikom izvršen i pretres porodične kuće A.A. i pronađeni sledeći predmeti:
jedna papirna kutija u kojoj se nalaze četri manja PVC zamotuljka napunjena
praškastom materijom bijele boje, koja su pronađena u spavaćoj sobi na stolu
pored kreveta, PVC zamotuljak u kome se nalazi biljna materija zelene boje,
koja je pronađena na stolu pored kreveta u spavaćoj sobi, PVC kesa crvene boje
u kojoj se nalazi biljna materija zelene boje, prečnik samog zamotuljka je
10cm je pronađena u koferu u spavaćoj sobi, digitalna vaga za precizno
mjerenje marke ,,C’’ pronađena na stolu u spavaćoj sobi, papirna kesica sa
natpisom S. B., otvorena, u kojoj se nalazi praškasta materija bijele boje
koja je pronađena na stolu pored kreveta u spavaćoj sobi, PVC kutija sive boje
sa natpisom ,,G. w. p.’’ u kojoj se nalazi 14 manjih pakovanja biljne materije
nepoznatog porijekla, mobilni telefon marke N. IMEI …. sa SIM karticom broj
…., mobilni telefon marke N. IMEI …. sa SIM karticom broja …, mobilni telefon
marke I., bijele boje, u kojem se nalazi SIM kartica sa brojem …., serijski
broj telefona … i digitalni aparat, sive boje, marke S., broj …... Navedene
stvari su konstatovane u zapisniku o pretresanju stana i drugih prostorija
Uprave policije – Sektor kriminalističke policije - Odsjek za borbu protiv
droge i krijumčarenja - Grupa za suzbijanje droge Bar, Budva i Ulcinj od
10.08.2012. godine koji je držalac stana – optuženi odbio da potpiše, kao i
potvrdu o privremeno oduzetim predmetima Uprave policije – Sektor
kriminalističke policije - Odsjek za borbu protiv droge i krijumčarenja -
Grupa za suzbijanje droge Bar, Budva i Ulcinj od 10.08.2012. godine, izdate na
njegovo ime.
U izvještaju o vještačenju Uprave policije - Forenzički centar Danilovgrad br.
3450/12 od 23.08.2012. godine bliže je navedeno da je na analizu dostavljeno
jedan veći ručno pravljeni zamotuljak od plastične kese, sa sadržajem biljne
materije tamno zelene boje, karakterističnog opojnog mirisa, neto
mase=38,04grama, jedan ručno pravljeni zamotuljak od plastične kese, sa
sadržajem biljne materije tamno zelene boje, karakterističnog opojnog mirisa,
neto mase m=1,05grama, jedna papirna kutija sa natpisom ,,K’’ u kojoj se
nalaze četIri ručno pravljena zamotuljka od plastične kese sa sadržajem
praškaste materije bijele boje, neto masa: m1=0,43g, m2=0,39g, m3=0,45g,
m4=0,41g a što ukupno iznosi m=1,68g, jedna otvorena kesica sa natpisom"S.b."
u kojoj se nalazi praškasta materija bijele boje, neto mase m=12,05grama i
jedna siva plastična kutija sa natpisom "G" u kojoj se nalazi četrnaest
filter-kesica sa sadržajem sasušene biljne materije tamno braon boje, ukupne
neto mase m=6,86grama, a čiji izgled svega navedenog je vidljiv i iz priloga
pomenuog izvještaja - fotodokumentacije br.3450/12 od 23.08.2012. godine.
Izvršeni su testovi u skladu sa preporukama ENFSI-a i UN-a, dok je
mikroskopski pregled uzorka rađen na stereomikroskopu Nikon pod različitim
uveličanjima, uz primjenu metode tankoslojne hromotografije (TLC), koja se
zasniva na razdvajanju komponenti na osnovu različite raspodjele, ispitivane
supstance između stacionirane i mobilne faze pa se nakon razdvajanja i
vizuelizacije pogodnim reagensom, a na osnovu RF vrijednosti, boje i
inteziteta mrlje pod UV i VIS svjetlosti, utvrđuje kvalitativan i
semikvantitativan sastav, te je na osnovu karakteristične morfološke građe
navedenih elemenata u dostavljenom biljnom materijalu navedenim pod rednim br.
1 i 2, konstatovano da isti potiču od biljke čiji je botanički naziv Cannabis
sativa L. iz familije Canabaceae i da uzorci navedeni pod rednim br. 1 i 2
sadrže tetrahidrokanabinol THC u koncentraciji iznad 0,3%. Uzorak pod rednim
br. 3 označen kao m1 sadrži kokain u koncentraciji od 43%, uzorak pod rednim
br. 3 označen kao m2 sadrži kokain u koncentraciji od 28%, uzorak pod rednim
br. 3 označen kao m3 sadrži kokain u koncentraciji od 42%, uzorak pod rednim
br. 3 označen kao m4 sadrži kokain u koncentraciji od 29%, dok uzorci pod
rednim brojem 4 i 5 sadrže natrijum hidrogencarbonat, odnosno nikotin.
Dakle, naprijed navedenim metodama je nesumnjivo utvrđeno da dostavljeni
uzorci, čija je ukupna neto masa 1,68grama sadrže opojnu drogu kokain, koji se
na listi opojnih droga i hemijskim nazivom - etilni estar benzoil - ekgonina,
nalazi pod redim brojem 3 u Rješenju o utvrđivanju opojnih droga ("Sl. list
SRJ" br. 44/2002), dok je u vezi dostavljenog biljnog materijala u količinama
od 38,04grama i 1,05 grama iznijeto mišljenje da potiče od biljke čiji je
botanički naziv Cannabis sativa L. iz familije Canabaceae (poznatije kao
konoplja). Nesumnjivo je utvrđeno da dostavljeni uzorci biljnog materijala
sadrže tetrahidrokanabinol THC u koncentraciji iznad 0,3% i da se na listi
opojnih droga, koje kao i kokain, djeluju na centralni nervni sistem i
izazivaju stanje zavisnosti, nalazi pod rednim brojem 96 u Rješenju o
utvrđivanju opojnih droga ("Sl. list SRJ" br. 44/2002).
Sud je na osnovu tog dokaza izveo činjenični zaključak da dostavljeni uzorci
navedenih materija koje su pronađene u porodičnoj kući optuženog predstavljaju
opojne droge kokain i marihuanu. Iz njegove odbrane je nesumnjivo utvrđeno da
je on bio svjestan svojstva, koje su te materije imale, te da je samim tim
znao, da ih je nabavio na neovlašćen način, zato što je opšte poznata
činjenica da se njihov promet može vršiti samo od strane onih lica koja
ispunjavaju propisane uslove, u skladu sa Zakonom o proizvodnji i prometu
opojnih droga. Uostalom, optuženi uopšte nije osporavao te činjenice, kao i da
su iz njegove državine oduzete opojne droge, čija je količina i vrsta na
nesumnjiv i precizan način utvrđena sprovedenim vještačenjem. Optuženi je
osporavao namjeru njihove prodaje i posebno naglasio u odnosu na pronađenu
količinu marihuane, da se ona na tom mjestu nalazila, još iz vremena kada je
došao u njen posjed (2005. godina).
Sud je preko angažovanog vještaka hemijske struke pokušao utvrditi činjenice
koje se odnose na starost pronađene opojne droge marihuane, ali se vještak
nije mogao izjasniti o vremenskom periodu iz koje potiču, zato što u
Forenzičkom centru ne postoje klasične metode za utvrđivanje starosti opojnih
droga. Međutim, od strane vještaka je naglašeno, da bi se moglo utvrditi, da
li dostavljeni uzorci (1 i 2) te biljne materije potiču iz istog vremenskog
perioda, pa je nakon izdatog naloga da se u tom smislu dopuni nalaz i
mišljenje, u pisanom izvještaju broj 4944/12 od 05.12.2012. godine istaknuto,
da oni pored tetrahidrokanabinola (THC) sadrže i kanabinol (CBN), koji se ne
može naći u svježe i pažljivo sušenoj marihuani, te da njegovo prisustvo
ukazuje na početak razgradnje dokaznog materijala i njegovu nemogućnost
korišćenja u komparativne svrhe. Na glavnom pretresu od 19.02.2013. godine je
dodatno pojašnjeno da se pod pojmom svježe sušene marihuane podrazumijeva
vremenski period do jedne godine i ta se konstatacija zasniva na literarnim
podacima.
Kada se ovako utvrđena činjenica dovede u vezu sa vremenom kada su od
optuženog oduzeti uzorci biljnog materijala (10.08.2012. godine) i po prvi put
vještačeni u Forenzičkom centru (23.08.2012. godine) onda se izvodi nesumnjiv
činjenični zaključak, da jedan veći ručno pravljeni zamotuljak tamno zelene
boje neto mase 38,04grama i drugi zamotuljak neto mase 1,05grama nijesu u
vrijeme vještačenja bili stariji od jedne godine, jer u njihovom sastavu nije
pronadjeno prisustvo kanabinola (CNB), nego samo tetrahidrokanabinola (THC)
iznad 0,3%. Dakle, potpuno je neosnovana tvrdnja optuženog, iznijeta kroz
njegovu odbranu na glavnom pretresu, da je ta biljna materija koja je
pretresom pronađena u njegovom koferu izgubila svojstvo opojne droge, zato što
je tamo držao od 2005. godine, i zaboravio da se na tom mjestu nalazi. Naime,
jedna takva tvrdnja nije samo u protivurječnosti sa rezultatima prvog
vještačenja koje je izvršeno u istom mjesecu, u kojem je od njega kao biljna
materija oduzeta (avgust 2012. godine), nego je i životno nelogična, kada se
ima u vidu da je pronađena u posjedu lica koje je liječeno kao zavisnik od
druge vrste opojne droge i koji je očigledno morao nabaviti, najmanje, u onom
vremenskom periodu koji je pomenut od strane vještaka hemijske struke.
Najubjedljiviji dokaz njegove namjere za prodajom te vrste opojne droge
predstavlja i okolnost, da je sa mnogo većom količinom marihuane (38,04 grama)
pronadjen i ručno pravljeni zamotuljak od 1,05grama koji je očigledno
premjeren na vagi "C" koja je kod njega pronađena, te potom upakovan i
pripremljen u toj količini za dalju prodaju.
Pored toga, optuženi je u odbrani na glavnom pretresu naveo da je nakon
liječenja od heroinske zavisnosti (2005. godina) počeo u ljeto 2009. godine
konzumirati kokain unoseći ga u organizam u dva navrata, u standardnim
količinama, i još jedanput za Novu godinu, od kada pravi pauzu sve do avgusta
2012. godine, kada je nedelju dana prije hapšenja kupio 2 grama kokaina i
neznatnu količinu konzumirao par dana, prije nego što će mu ostatak oduzeti
policijski službenici, koji su izvršili pretres porodične kuće. Međutim, ta
njegova tvrdnja u odnosu na ovu vrstu opojne droge je u protivurječnosti sa
stvorenim i povremenim navikama koje je prilikom pregleda saopštio vještaku
medicinske struke psihijatru dr Ž.G., kada mu je za razliku od odbrane koju je
u tom pogledu iznio pred sudom saopštio, da je kokain uzimao ušmrkavanjem dva
puta nedeljno u dnevnoj dozi do jednog grama, koju bi konzumirao u večernjim
satima.
Nema sumnje, da je tako iznijeta tvrdnja, u pogledu dnevne i nedjeljne
količine unijetog kokaina, u potpunoj protivurječnosti sa vremenom i količinom
predmetno nabavljenog kokaina (nedelju dana prije hapšenja - dva grama) te po
ocjeni suda, naknadno pronadjeni ostatak te vrste opojne droge (1,68g), uz
brojnost napravljenih zamotuljaka (4), koji su razmjereni u približno jednakim
količinama od 0,39g, 0,41g, 0,43g i 0,45 grama, otkriva sasvim drugu namjeru i
ukazuje da je i ta vrsta opojne droge bila pripremljena za dalju prodaju.
Prema tome, nesporno utvrdjena činjenica da se radi o povremenom zavisniku od
druge vrste opijata (heroinski zavisnik) ne znači istovremeno da to lice ne
može neovlašćeno držati u svom posjedu radi prodaje druge vrste opojnih droga.
U odnosu na optuženog ti razlozi koji upućuju na takav zaključak su iznijeti u
prethodnim stavovima, dok je njegova heroinska zavisnost utvrdjena na osnovu
nalaza i mišljenja vještaka medicinske struke psihijatra dr Ž.G. Vještak je
radi utvrdjivanja te činjenice izvršio neposredni pregled optuženog i
analizirao medicinsku dokumentaciju koju je imao na raspolaganju, te je u svom
nalazu naveo da je optuženi od juna 2005. godine do juna 2006. godine liječen
u privatnoj bolnici "L" u B. zbog internazalnog unošenja heroina u organizam
od 2000. godine i da mu je tokom lliječenja ugradjeno sedam blokatora opijata.
Nakon završenog liječenja i pregleda, navedeno je da nije nadjeno prisustvo
droge u njegovom organizmu niti je dotadašnje uzimanje imalo teže psihičke i
fizičke posledice u vidu apstinencijalnih kriza i toksikomanske zavisnosti.
Vještak je u vrijeme održavanja glavnog pretresa i odbrane svog nalaza i
mišljenja, u cilju objektivizacije odbrane optuženog, izvršio njegov
spoljašnji pregled u predjelu preponske regije sa lijeve strane, pa je iznio
mišljenje, da su ožiljne promjene u vidu sedam linija, jedna ispod druge,
dužine 5 do 7cm, najvjerovatnije uzrokovane ugradnjom implatanata (blokatora
opijatnih receptora).
Vještak je posebno naglasio, nakon što su mu prezentovani podaci iz kaznene
evidencije za optuženog, koje je prethodno pogrešno protumačio kroz
postavljeno pitanje branioca, da činjenični zaključak o ne vršenju krivičnih
djela u periodu od 2006. do 2013. godine, u medicinskom smislu ukazuje da se
radi o dugom vremenskom intervalu kojim se potkrepljuju činjenice o
nepostojanju ozbiljne opasnosti od vršenja krivičnih djela u budućnosti, pa je
sasvim jasno da u pravnom smislu nijesu postojali uslovi za izricanje mjere
bezbjednosti "liječenja od narkomanije pod penalnim uslovima ili Centru za
mentalno zdravlje u mjestu boravka" kako je to prvobitno predložio u pisanom
nalazu i mišljenju od 01.03.2013. godine.
Sud je prihvatio nalaz i mišljenja ovog i vještaka hemijske struke, te izveo
zaključak o dokazanosti naprijed navedenih činjenica, zato što su se oni na
potpun i stručan način bavili svim spornim pitanjima koji spadaju u njihove
oblasti vještačenja, na koje u pogledu tačnosti njihovog mišljenja ni stranke
nijesu imale bitnih primjedbi.
Prema tome, optuženi je bio svjestan i očigledno je htio, zbog naprijed
navedenih razloga, da drži radi prodaje neodredjenom broju lica opojne droge
kokain i marihuanu na način, u vrijeme i mjestu, bliže označeno u izreci
presude, pri čemu je znao i da to čini neovlašćeno, zato što je opšte poznata
činjenica da se opojne droge ne mogu nabavljati od fizičkih lica. Optuženi je
to stanje svijesti i volje ispoljio i u odnosu na posledicu koja se ogleda u
apstraktnoj opasnosti po zdravlje ljudi i smatra da je nastupila, čim je
izvršio navedenu alternativnu radnju, pa se u takvom njegovom ponašanju stiču
sva zakonska obilježja krivičnog djela neovlašćena proizvodnja, držanje i
stavljanje u promet opojnih droga iz člana 300 stav 1 KZ-a.
Pri odmjeravanju visine kazne označene u izreci sud je u smislu čl. 42 KZ,
vodio računa o svim okolnostima koji utiču da ona bude veća ili manja, pa mu
je kao olakšavajuću uzeo u obzir da je izvršilac one alternativne radnje koja
je u ovom slučaju manje težine po pitanju opojne droge marihuane, jer je
poznato da se radi o onoj koja za razliku od nekih drugih, nije od velike
opasnosti po ljudsko zdravlje, dok se u vezi opojne droge kokain ne radi o
količini koja bi mogla da ugrozi zdravlje većeg broja ljudi, niti nekog
pojedinca u dužem vremenskom periodu. Sud je od olakšavajućih okolnosti uzeo u
obzir i njegove porodične prilike, da je oženjen i roditelj jednog djeteta
starosne dobi do jedne godine, prema kome ima zakonsku obavezu njegovog
izdržavanja, kao jedini hranilac porodice, dok je od otežavajućih okolnosti
uzeo u obzir njegovu raniju osudjivanost koja je utvrdjena na osnovu izvoda iz
kaznene evidencije izdatog od Uprave policije - Područna jedinica Bar br.
27-03/1-245/12-6141/2 od 15.08.2012. godine, ali joj nije dao veći značaj,
zato što je prošlo više godina od ranije osude.
Sud je imajući u vidu brojnost i kvalitet tih okolnosti, iste stepenovao kao
osobito olakšavajuće, te mu je ublažio kaznu ispod granice koja je zakonom
propisana i izrekao u visini od jedne godine i dva mjeseca, koja odgovara
granici ublažavanja za predmetno krivično djelo cijeneći da će se tako
odmjerenom kaznom, u okviru opšte svrhe krivičnih sankcija (član 4 KZ)
ostvariti i svrha kažnjavanja, čiji je cilj sprečavanje učinioca da čini
krivična djela i uticanje na njega da ubuduće ne čini krivična djela, uticanje
na druge da ne čine krivična djelam, izražavanje društvene osude za krivično
djelo i obaveze poštovanja zakona, odnosno jačanje morala i uticaj na
razvijanje društvene odgovornosti (član 32 KZ).
Shodno čl.51 Krivičnog zakonika u izrečenu kaznu zatvora optuženom se
uračunava i vrijeme lišenja slobode od 10.08.2012. godine od 18,30 časova do
11.08.2012. godine do 11,45 časova.
Na osnovu čl.300 st.7 i čl.75 Krivičnog zakonika, od optuženog su trajno
oduzeti 39,09g opojne droge marihuane i 1,68g opojne droge kokain, kao predmet
izvršenja krivičnog djela, koje se po pravosnažnosti presude imaju uništiti.
Sud je obavezao optuženog da na ime sudskog paušala uplati iznos od 150,00€,
koji je odmjeren srazmjerno dužini trajanja postupka, složenosti predmeta te
njegovim imovinskim prilikama, kao i iznos od 280,50€ na ime troškova
postupka, koji se tiču vještačenja vještacima medicinske struke (181,50€) i
hemijske struke (99,00€), u roku od 15 dana od dana pravosnažnosti presude.
Sa iznijetog odlučeno je kao u izreci ove presude.
VIŠI SUD U PODGORICI
Dana 01.04.2013. godine
ZAPISNIČAR S U D I J A
Mila Cupara,s.r. Dragoje Jović,s.r.
PRAVNA POUKA: Protiv ove presude može se izjaviti žalba Apelacionom sudu CG u
roku od 15 dana od dana prijema prepisa, a preko ovog suda.
Za tačnost otpravka tvrdi i
ovjerava namještenik suda
Mila Cupara