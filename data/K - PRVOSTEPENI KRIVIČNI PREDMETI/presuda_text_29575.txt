K.br.173/12
U IME CRNE GORE
VIŠI SUD U PODGORICI, kao prvostepeni krivični, po sudiji pojedincu Vesni
Pean, uz učešće Borke Jelenković, kao zapisničara, u krivičnom predmetu protiv
K. H. i K. F., koje brane N.R., advokat iz Podgorice i H. G., advokat iz
Podgorice, zbog krivičnog djela neovlašćena proizvodnja, držanje i stavljanje
u promet opojnih droga iz člana 300 stav 1 Krivičnog zakonika, po optužnici
Višeg državnog tužioca u Podgorici Kt.br.107/12 od 14.12.2012. godine, koju je
na glavnom pretresu zastupala Olivera Ražnatović, zamjenik VDT-a u Podgorici,
nakon održanog usmenog, glavnog i javnog pretresa, dana 27.05.2013 godine, u
prisustvu zastupnika optužbe, optuženih i njihovih branilaca, donio je i javno
objavio dana 06.06.2013. godine:
P R E S U D U
Optuženi:
1. K. H., JMBG ...., od oca S. i majke K., rođene F., rođen .....godine u
Podgorici, sa prebivalištem u Podgorici, ulica ...., nezaposlen, oženjen,
završio osnovnu školu, lošeg imovnog stanja, izdržava ga porodica, državljanin
Crne Gore, neosuđivan, u pritvoru od 17.10.2012.godine do 06.06.2013.godine.
2. K. F., JMBG 1..., zvani "K.", od oca S., i majke K., rođene F., rođen
....godine u Spužu, Opština Danilovgrad, sa prebivalištem u Podgorici, ulica
...., nezaposlen, završio četiri razreda osnovne škole, dobrog imovnog stanja,
neoženjen, državljanin Crne Gore, osuđivan i to: Presudom Osnovnog suda u
Podgorici K.br.00/6471 od 26.10.2007.godine, zbog krivičnog djela iz člana
240. stav 1 tačka 1 u vezi člana 20 KZ CG, izrečena mu uslovna osuda, 4
mjeseca zatvora, uslovno na 2 godine, u pritvoru od 17.10.2012.godine do
06.06.2013.godine.
K R I V I S U
Što su:
U periodu od 20.02.2012.godine do 15.03.2012.godine, u Podgorici, neovlašćeno
prodavali opojnu drogu heroin, supstancu proglašenu za opojnu drogu Rješenjem
o utvrđivanju opojnih droga ("Sl.list SRJ" br.44/02) većem broju lica na
području Opštine Podgorica, iako su bili svjesni da se radi o opojnoj drogi -
heroinu i da prodajom iste postupaju neovlašćeno i protivpravno, pa su to i
htjeli, na način što su po dogovoru i to okrivljeni K. H. uspostavljao
kontakte i ugovarao prodaju heroina sa više lica na području Opštine
Podgorica, a okrivljeni K. F. radi realizacije prodaje ove opojne droge davao
uputstva H. M. u vezi sa predajom heroina kupcima sa kojima je prethodno
ugovorena kupoprodaja, koju opojnu drogu je H. M. u njihovo ime držao u svom
stanu u ulici .... u Podgorici, gdje je po njihovom nalogu izdvajao ugovorene
količine, nakon toga iste predavao kupcima, a novac koji su mu kupci davali
predavao okrivljenom K. H., od koje opojne droge je dana 15.03.2012.godine
pretresom stana H. M., protiv koga se vodi krivični postupak pred Višim sudom
u Podgorici K.br.80/12 po optužnici Višeg državnog tužilaštva Kt.br.16/12 od
14.06.2012.godine, od strane ovlašćenih policijskih službenika Uprave policije
- PJ Podgorica pronađeno 1393,03 grama opojne droge heroina, upakovane u 8
pakovanja namijenjenih daljoj prodaji, težine 1054,75 grama, 101,44 grama,
99,93 grama, 51,89 grama, 20,84 grama, 25,04 grama, 20,03 grama i 25,11 grama,
dok je ličnim pretresom H. M. pronađeno 0,94 grama navedene opojne droge,
- čime su izvršili krivično djelo- neovlašćena proizvodnja, držanje i
stavljanje u promet opojnih droga iz člana 300 stav 1 Krivičnog zakonika
Pa ih sud, na osnovu naprijed navedene krivičnopravne odredbe, te članova 2,
4, 5, 15, 32, 33, 36, 42 i 51 Krivičnog zakonika, te člana 374 ZKP-a.
O S U Đ U J E
Na kaznu zatvora u trajanju od po 4 (četiri) godine i 4 (četiri) mjeseca, u
koju im se ima uračunati vrijeme provedeno u pritvoru počev od
17.10.2012.godine do 06.06.2013.godine, tako da će ostatak kazne optuženi
izdržati po pravosnažnosti presude.
Dužni su optuženi na ime sudskog paušala platiti novčani iznos po 100 eura, u
roku od 15 dana, po pravosnažnosti presude pod prijetnjom prinudnog izvršenja.
O b r a z l o ž e nj e
Optužnicom VDT Kt.br. 107/12 od 14.12.2012. godine optuženima K. H. i F.,
stavljeno je na teret da su izvršili krivično djelo neovlašćena proizvodnja,
držanje i stavljanje u promet opojnih droga iz čl 300 st.1 Krivičnog zakonika
pri kojoj je njen zastupnik ostao do kraja glavnog pretresa, smatrajući da je
dokazima koji su sprovedeni na glavnom pretresu utvrđeno da su optuženi
izvršili predmetno krivično djelo, zbog čega je predložio sudu da ih oglasi
krivim i osudi po zakonu.
U svojoj odbrani optuženi K. H. je izjavio, da je u periodu od polovine
febrara 2012. do polovine marta 2012.godine, boravio u svojoj kući u
Podgorici, da nikakve veze sa prodajom opojne droge heroina nema. H. M.
poznaje 3-4 godine, možda i više, jer je ovaj radio kao konobar u piceriji
"Pod Volat" u Podgorici, u piceriji "AS" na Koniku, kao i u Klubu Penzionera
kod S., čiji je vlasnik S. T.. U tom klubu je bio po čitav dan a sjedio je
povremeno i sa H. M.. Dešavalo bi se da ponekad gazde ovog kluba T., zatraže
od H. da im donese brzu hranu iz picerije Pod Volat. Naveo je da i njegov brat
F. takođe poznaje H. M., iz lokala, ali se ni njih dvojica nijesu intenzivno
družili. Objasnio je da je nezaposlen, ali da ih pomažu braća iz Amerike, a u
februaru i martu 2012.godine, znali su da prodaju poneko auto i na taj način
su se izdržavali. On lično, od H. M. nije tražio da mu donosi brzu hranu iz
kafane Pod Volat u lokal kod S., a nije mu poznato da li je to tražio njegov
brat F.. U februaru i martu 2012.godine, koristio je broj telefona 069-...., a
pojedovao je i još jedan broj 067-...., a njegov brat F. je koristio broj
telefona 069-.... Nije mu bio poznat broj telefona H. M., niti broj M. D. koji
mu je komšija, te mu nije bilo poznato čiji je broj telefona 069-..... Posebno
je odgovorio da kada je "pao" H. M. policija je natucala čija je droga ali
njega niko nije privodio, mada mu je poznato da je H. u pritvoru zbog droge
koja se sada njemu stavlja na teret. Objasnio je da su sinovi T. S., D., M. i
M., naručivali hranu preko H. M., koji je ostavio broj na koji se može
pozvati.
Optuženi K. F. je u svojoj odbrani negirao izvršenje krivičnog djela, da je
moguće da zna H. M. ali mu njegovo prezime ništa ne znači, te bi možda znao o
kome se radi da ga vidi, da nikakav kontakt sa drogom nije imao, odnosno za
prodaju droge, ni za H. On i njegov brat H. su povremeno dolazili u kafanu kod
S. na Koniku, igrali su karata i kockali se, u toj kafani se služilo piće, a
hrana se spremala ako je gosti naruče. Znao je da u toj kafani pozajmi novac
da bi kockao, znao je da poruči brzu hranu, da mu je donesu tu u kafanu i
obično je zvao prijatelje da mu donesu pare kada bi mu prihvalilo za kockanje.
U kafani su često boravili S. sin D., jedan frizer M. i komšija N.H.. Tvrdio
je da ne poznaje M. D., niti L. B. po imenu, a moguće da ga zna kada bi ga
vidio, niti mu ime V. S. išta znači.Nije znao da li je njegov brat H. nekada
poručivao brzu hranu da se donese iz nekog drugog lokala, da H. koristi broj
telefona 069-.... i još jedan broj, ali nije znao koji, dok on već 7 godina
koristi broj telefona 069-.... Nije mu bio poznat broj telefona 069-..., a
inače poznaje T. M., vlasnika kafane Kod S., u dobrim su odnosima, ali samo
"zdravo za zdravo".
Branioci optuženih su izveli analizu provedenih dokaza, a nakon toga su
tražili da Sud njihove branjenike oslobodi od optužbe, jer nije dokazano da su
počinili krivično djelo za koje su optuženi.
Sud je u dokaznom postupku proveo sljedeće dokaze: neposredno je saslušan
svjedok H. M., i pročitani su konačan izvještaj Uprave policije - Sektora
kriminalističke policije-Odsjeka za borbu protiv droge i krijumčarenja 03/04
broj:T-18 od 14.12.2012.godine o nadzoru telekomunikacija za objekte po
rješenju MTN broj 3/12 i izvršilo se preslušavanje tonskih razgovora i čitanje
SMS poruka za period od 16.02. do 17.03.2012.godine, zapisnik Uprave policije
- PJ Podgorica-Grupe za borbu protiv droge Ku.br.807/2012 od 17.10.2012.godine
o pretresanju stana i drugih prostorija koje koristi K. F., potvrda Uprave
policije - PJ Podgorica-Grupe za borbu protiv droge Ku.br.807/2012 od
17.10.2012.godine o privremeno oduzetim predmetima od K. F.-jedne SIM kartice
Telenor za broj telefona +382 69...., jedno gmobilnog telefona marke Samsung
1080, IMEI broj 359954/04/595010/7 sa SIM karticom Telenor IMSI broja
8938201211207301, zapisnik Uprave policije-PJ Podgorica Ku.br.807/2012 od
17.10.2012.godine o pretresanju stana i drugih prostorija koje koristi K. H.,
potvrda Uprave policije-PJ Podgorica-Grupa za borbu protiv droge
Ku.br.807/2012 od 17.10.2012.godine o privremeno oduzetim predmetima od K.
H.-mobilnog telefona marke Nokia 6210, IMEI br.350781/20/166112/2 sa Pro monte
SIM karticom 069-..., potvrda Uprave policije - PJ Podgorica-Grupa za borbu
protiv droge Ku.br.807/2012 od 17.10.2012.godine o privremeno oduzetim
predmetima od K. H. mobilnog telefona marke Nokia 6310 i IMEI broj
352952/00/343326/1 sa SIM karticom T-mobile IMSI broja 89382000130000571464 i
jedna SIM kartica Monet IMSI broja 89381000620000725145, izvršio se uvid u
spise predmeta Višeg suda u Podgorici K.br.80/12 formirani po krivici H. M.
zbog krivičnog djela - neovlašćena proizvodnja, držanje i stavljanje u promet
opojnih droga iz člana 300 stav 1 Krivičnog zakonika i krivičnog djela-
nedozvoljeno držanje oružja i eksplozivnih materija iz člana 403 stav 1
Krivičnog zakonika, čiji sastavni dio čine zapisnik Uprave policije-PJ
Podgorica od 15.03.2012.godine o pretresanju lica H. M., potvrda Uprave
policije- PJ Podgorica od 15.03.2012.godine o privremeno oduzetim stvarima od
H. M., zapisnik Uprave policije-PJ Podgorica od 15.3.2012.godine o pretresanju
stana i drugih prostorija koje koristi H. M., potvrda Uprave policije - PJ
Podgorica od 15.3.2012.godine o privremeno oduzetim predmetima od H. M.,
pronađenih prilikom pretresa stana koji koristi H. M., izvršio se uvid u
Rješenje Višeg suda u Podgorici Kri.br.941/11 od 11.11.2011.godine o
određivanju pritvora okrivljenog K. F., iz spisa predmeta K.br.63/2012 i uvid
u fotodokumentaciju Uprave policije -PJ Podgorica broj 20-28-244-1463/2365 od
17.10.2012.godine, sačinjenu povodom pretresa kuće koju koristi K. H..
Svjedok H. M. u svom iskazu u bitnom navodi da poznaje optužene K. H. i F.,
jer je radio kao konobar u piceriji "AS" na Koniku gdje su oni dolazili kao
gosti, kao i od ranije kada je radio kao konobar u restoranu "Pod Volat". Sa
njima je imao i neposrednih kontakata u samoj kafani, obzirom da su naručivali
kao gosti, a potvrdio je da je sa njima i telefonskim putem kontaktirao i to,
tada kada bi oni naručivali hranu iz picerije, a kontaktirao je sa njima jer
je od njih pozajmljivao novac kada mu je bio potreban za stanarinu. Naručenu
hranu iz kafane nosio bi u kafanu kod T. S., a u kafani T. je povremeno i on
odlazio kao gost i sa optuženima je igrao karte i to u piće, a ne u novac. U
februaru i martu 2012.godine, kontaktirao je sa optuženima telefonskim putem,
jer je tada radio kao konobar u piceriji. Potvrdio je da je pred ovim sudom
pravosnažno osuđen na 4 godine zatvora, zbog kriv.djela - neovlašćena
proizvodnja, držanje i stavljanje u promet opojnih droga. Posebno je odgovorio
da su se oni međusobno u kominikaciji nazivali "majko", "brate" i slično, što
su nazivi iz poštovanja prema nekome ko je stariji od njega, da nije tačno da
drogu, koju je prodavao i zbog koje je osudjen, je prodavao u ime optuženih
K., te da je novac od prodate droge njima predavao. Inače, od K. je
pozajmljivao nekada 100, 200 do 500 eura, a sve to do plate, sa F. je ponekad
zajedno odigrao tiket na kladionici, a drugo nikakvih međusobnih poslova sa
optuženima nije imao.
Iz Zapisnika o pretresanju stana i drugih prostorija UP PJ Podgorica-Grupa za
borbu protiv droga Ku.br.807 od 17.10.2012.godine, utvrđeno je da je izvršeno
po naredbi sudije za istragu Višeg suda u Podgorici, a koje koristi K. F., te
je pretresom spavaće sobe pronađena jedna SIM kartica Telenora za broj
+38269-..., u drugoj sobi je pronadjen mobilni telefon marke "Samsung 2080"
IMEI broj 359954/04/595010/7, sa SIM karticom Telenora imsi broj
89382012110311207301, koji je bez primjedbi potpisao K. F., a što je i oduzeto
potvrdom o privremeno oduzetim predmetima UP PJ Podgorica-Odsjek za borbu
protiv droge i krijumčarenja Ku.br.807 od 17.10.2012.godine, koju potvrdu je
takođe lično potpisao K. F..
Iz Zapisnika o pretresanju stana i drugih prostorija UP PJ Podgorica-Grupa za
borbu protiv droga Ku.br.807 od 17.10.2012.godine, utvrđeno je da je izvršeno
po naredbi sudije za istragu Višeg suda u Podgorici, a koje koristi K. H., te
je pretresom spavaće sobe pronađen mobilni telefon marke " Nokia 6210" IMEI
broj 350781120116611212, sa SIM karticom Promontea za broj 069 ..., a što je i
oduzeto potvrdom o privremeno oduzetim predmetima UP PJ Podgorica Ku.br.807 od
17.10.2012.godine, koju potvrdu je lično potpisao K. H..
Iz dvije potvrde o privremeno oduzetim predmetima UP PJ Podgorica-Grupa za
borbu protiv droga Ku.br.807 od 17.10.2012.godine, utvrdjeno je da su OPS
navedenog dana takodje privremeno oduzeli od K. H. PMV marke Saturn outlook
AWD reg.oznaka NK CC 667, ključ s alarmom za isti, kao i jedan mobilni telefon
marke "Nokia 6310 I", IMEI broja 352952/00/343326/1, sa karticom T-mobila,
imsi broja 89382000130000571464 i jedna kartica Moneta imsi broja
89381000620000725145, koje potvrde je lično potpisao K. H..
Iz fotodokumentacije UP PJ Podgorica-broj 20-28-244-1463/2365 od
17.10.2012.godine sačinjene prilikom pretresa kuće koju koristi K. H. utvrdjen
je bliži izgled lica mjesta unutrašnjosti kuće odnosno pojedinačnih
prostorija, pronadjenog telefona i PMV.
Iz spisa predmeta ovog suda K.80/12 utvrdjeno je da je formiran povodom
krivičnog postupka koji se vodio i pravosnažno okončao protiv H. M. zbog
krivičnog djela neovlašćena proizvodnja, držanje i stavljanje u promet opojnih
droga iz čl 300 st.1 Krivičnog zakonika i krivičnog djela nedozvoljeno držanje
oružja i eksplozivnih materija iz čl.403.st.1 Krivičnog zakonika, u kojem
postupku je oglašen krivim za navedena djela i pravosnažno osudjen na kaznu
zatvora u trajanju od 4 godine. Iz pravosnažne presude proizilazi da je H. M.,
zvani M., osudjen što je dana 15.03.2012.godine neovlašćeno radi prodaje držao
ukupno 1.399,97 grama heriona-supstance proglašene za opojnu drogu Rješenjem o
utvrđivanju opojnih droga ("Sl.list SRJ" br.44/02), iako je bio svjestan da se
radi o opojnoj drogi i da držanjem iste u svrhu prodaje postupa neovlašćeno i
protivpravno, pa je to i htio, a na način što je navedenu količinu heroina
držao u iznajmljenom stanu u Podgorici, ... i koja je pronadjena od strane OPS
UP PJ Podgorica i to upakovane u 8 pakovanja namijenjenih daljoj prodaji,
težine 1054,75 grama, 101,44 grama, 99,93 grama, 51,89 grama, 20,84 grama,
25,04 grama, 20,03 grama i 25,11 grama, dok je ličnim pretresom H. M.
pronađeno 0,94 grama navedene opojne droge. Hemijskim vještačenjem Forenzičkog
centra Danilovgrad oduzete materije nesumnjivo je utvrdjeno da se radilo o
opojnoj drogi heroinu. Sud je iz ovog predmeta posebno pročitao zapisnik o
pretresanju lica UP PJ Podgorica broj 209/2012 od 15.03.2012.godine iz kojeg
je utvrdjeno da je ličnim pretresom H. M. pronadjeno u desnom džepu donjeg
djela trenerke ključ oznake "3M Italy" sa crnim kožnim privjeskom i 70 eura u
apoenima 1x50 eura i 2x10 eura, a u drugom džepu trenerke pronadjen je mobilni
telefon Samsung GT1080W IMEI broja 358796/04/975944/3 sa Promonte SIM karticom
imsi broja 89382,01211, 07070, 25671 i jedan nosač od SIM kartice bez iste i
broj +382978096, a u desnoj ruci H.a jedan zamotuljak napravljen od PVC kese u
kome se nalazila svjetlo-braon materija, za koju se pretpostavlja da je opojna
droga heroin, a što je i oduzeto potvrdom o privremeno oduzetim predmetima UP
PJ Podgorica br.209/2012 od 15.03.2012.godine, koju potvrdu je lično potpisao
H. M.. Zatim, iz zapisnika o pretresanju stana i drugih prostorija UP PJ
Podgorica br.209/2012 od 15.03.2012.godine, utvrđeno je da je izvršeno po
naredbi sudije za istragu Višeg suda u Podgorici, a koje koristi H. M. u
Podgorici, ...., te je pretresom dnevnog boravka u plakaru pronađena jedna
putna torba crne boje u kojoj se nalazio jedan veliki PVC zamozuljak, tri PVC
zamotuljka srednje veličine i četiri PVC zamotuljka manje veličine u kojima se
nalazila svjetlo-braon materija, za koju se pretpostavlja da je opojna droga
heroin, zatim jedna metalna kašika sa tragovima opisane supstance, pronadjena
u većoj pregradi torbe , a u manjoj pregradi iste torbe pronadjena je jedna
PVC kesa bijele boje i jedan PVC zamotuljak u kojima se nalazila gore opisana
supstanca. Na jednom dvosjedu je pronadjena jedna vaga za precizno mjerenje,
sa natpisom FG Electronics, na kojoj se nalaze vidljivi tragovi opisane
supstance, dok je na manjoj komodi pronadjena takodje vaga za precizno
mjerenje, sa natpisom FM Casa na kojoj se nalaze vidljivi tragovi svjetlo-
braon materije i jedna veća mehanička vaga crne boje i jedna manja digitalna
vaga za mjerenje. Pretresom spavaće sobe, na frižideru je pronadjena jedna
ručno pravljena cigareta "džoint" u kojoj se nalazila tamno zelena materija,
za koju se pretpostavlja da je marihuana, a u plakaru je pronadjen pištolj
Zastava, cal 6,35mm sa okvirom i tri komada municije, a što je i oduzeto
potvrdom o privremeno oduzetim predmetima UP PJ Podgorica br.209/2012 od
15.03.2012.godine, koju potvrdu je takodje lično potpisao H. M..
Uvidom u rješenje sudije za istragu Višeg suda u Podgorici Kri.br.941/11 od
11.11.2011. godine koje se nalazi u spisima predmeta ovog suda K.br.63/12
utvrdjeno je da je istim odredjen pritvor okrivljenom K. F., zbog krivičnog
djela ubistva iz čl.143 Krivičnog zakonika, a koji pritvor se imao računati od
10.11.2011.godine od 06,45 h.
Iz konačnog izvještaja Uprave policije – Odsjeka za borbu protiv droge i
krijumčarenja 03/04 br.T-18 o nadzoru telekomunikacija po rješenju MTN
br.3/12, utvrđeno je da su snimljene komunikacije telefonskih brojeva, koje su
određene naredbom sudije za istragu Višeg suda u Podgorici broj MTN.3/12 od
10.02.2012.godine, kojom je proširena mjera tajnog nadzora prema K. H., koji
koristi telefonske aparate sa SIM karticama broj 067-..., 069-... i 069-....,
koja može trajati do 21.03.2012 godine, a naredbom od 16.02.2012.godine, su
proširene mjere tajnog nadzora na K. F., koji je koristio telefonski aparat sa
SIM karticom broja 069-...., koja može trajati do 21.03.2012 godine. MTN broj
3/12 su za isti period bile određene i prema drugim licima, odnosno M. D. koji
je koristio telefon sa karticom 069-...., NN licu koji je koristio mobilni
telefon sa karticom 069-.., T. R. koji je koristio mobilni telefon sa karticom
068-..., V.S., koji je koristio telefon sa karticom 067-.... Određene MTN su
predstavljale tajni nadzor i tehničko snimanje telefonskih razgovora, odnosno
sredstava za tehničku komunikaciju na daljinu i privatnih razgovora koji se
obavljaju u privatnim ili javnim prostorijama ili na otvorenom, brojeva
telefona u konkretnom slučaju K. H., F. i lica povezanih sa njima, kao i tajno
praćenje i tehničko snimanje lica i predmeta, pa je tako određen tajni nadzor
i tehničko snimanje njihovih telefonskih razgovora i poslatih SMS poruka preko
telefona koje su koristili u navedenom periodu. MTN su određene i naredbe
donijete u skladu sa odredbama člna 157, 158, 159 i 160 ZKP-a, pa s toga
transkripti preslušanih razgovora imaju procesnu i dokaznu vrijednost u ovom
postupku.
Iz Izvoda iz KE, UP PJ Podgorica od 26.10.2012.godine, utvrđeno je da je K. F.
ranije osuđivan i to presudom Osnovnog suda u Podgorici K.br.00/6471 od
26.10.2007.godine, zbog krivičnog djela iz člana 240 stav 1 tačka 1 u vezi
člana 20 KZ CG, izrečena mu uslovna osuda, 4. mjeseca zatvora, uslovno na
2.godine, a iz izvoda iz KE UP PJ Podgorica od istog datuma, utvrđeno je da
optuženi K. H., ranije nije osuđivan.
Cijeneći navode optužbe, odbranu optuženih, provedene dokaze i utvrdjeno
činjenično stanje, sud nalazi da su optuženi izvršili krivično djelo koje im
se stavlja na teret, na način, u vrijeme i na mjestu kako je to utvrđeno
izrekom presude.
Naime optuženi su u periodu od 20.02.2012.godine do 15.03.2012.godine, u
Podgorici, neovlašćeno prodavali opojnu drogu heroin, supstancu proglašenu za
opojnu drogu Rješenjem o utvrđivanju opojnih droga ("Sl.list SRJ" br.44/02)
većem broju lica na području Opštine Podgorica, iako su bili svjesni da se
radi o opojnoj drogi - heroinu i da prodajom iste postupaju neovlašćeno i
protivpravno, pa su to i htjeli, na način što su po dogovoru i to okrivljeni
K. H. uspostavljao kontakte i ugovarao prodaju heroina sa više lica na
području Opštine Podgorica, a okrivljeni K. F. radi realizacije prodaje ove
opojne droge davao uputstva H. M. u vezi sa predajom heroina kupcima sa kojima
je prethodno ugovorena kupoprodaja, koju opojnu drogu je H. M. u njihovo ime
držao u svom stanu u ulici ... u Podgorici, gdje je po njihovom nalogu
izdvajao ugovorene količine, nakon toga iste predavao kupcima, a novac koji su
mu kupci davali predavao okrivljenom K. H., od koje opojne droge je dana
15.03.2012.godine pretresom stana H. M., od strane ovlašćenih policijskih
službenika Uprave policije - PJ Podgorica pronadjeno 1393,03 grama opojne
droge heroina, upakovane u 8 pakovanja namijenjenih daljoj prodaji, težine
1054,75 grama, 101,44 grama, 99,93 grama, 51,89 grama, 20,84 grama, 25,04
grama, 20,03 grama i 25,11 grama, dok je ličnim pretresom H. M.a pronađeno
0,94 grama navedene opojne droge.
Napred navedeno je nesporno utvrdjeno iz provedenih dokaza, prvenstveno iz
konačnog izvještaja odnosno preslušanih telefonskih komunikacija i transkripta
razgovora koji su vodili optuženi, a za koje glasove su optuženi potvrdili da
su njihovi, kao i razgovora i poruka lica koji su bili povezani sa njima.
Optuženi K. H. je potvrdio da je u kritičnom periodu koristio brojeve 069-....
(koji mu je izmedju ostalog privremeno i oduzet uz potvrdu od strane
policije), kao i broj 067-..., a optuženi K. F. da je koristio broj 069-...,
medjutim oba optužena su negirali izvršenje krivičnog djela koje im je
stavljeno na teret. Njihova odbrana je očigledno smišljena na izbjegavanje
krivice, a u direktnoj suprotnosti je sa provedenim dokazima, a posebno audio
snimcima odnosno preslušanim telefonskim razgovorima, kao i transkripta
razgovora i poslatih SMS poruka optuženih, kao i drugih lica, čiji razgovori
su upućivali na povezanost sa optuženima.
Naime, iz komunikacije odnosno razgovora je utvrdjeno da su dana
16.02.2012.godine, u 16:43:41 h, kontaktirali M. D. koji je sa broja 069-...,
poslao SMS poruku H.H. na broj telefona 069-...., kada ga je pozvao "da častiš
kafu"( u odbrani K. H. tvrdio da ne zna broj M.), a u 16:53:41 h K. F. sa
broja 069-.... šalje SMS poruku na broj 069-..., a koji koristi H. M., zvani
M., tražeći 10 eura ("imaš 10 eura"), a H. je potvrdno odgovorio. Dana
18.02.2012.godine, u razgovoru koji je vođen u 18:48:23 h, H. M., je pozvao K.
F. i tražio mu "D. broj", a u 18:55:09 h, H. ponovo poziva K. F. i pita ga da
li H. zna broj, da bi nakon što je očigledno dobio broj M. D., a to je
069-...., H. M. ga pozvao sa broja telefona 069-..., te se dogovaraju da se
nađu. Dana 20.02.2012.godine u 17:29:40 h, K. F. sa broja 069-..., poziva H.
M. na broj 069-..., i saopštava mu da ga je tražio D., nakon čega H. pita "ono
ka vazda je li", a nakon što mu F. odgovara "e", H. govori "ajde sad ću ja za
jedno 20 minuta biti tamo brate" (očigledno se radilo o dogovoru za isporuku
odredjene količine droge, kao što je bilo već i ranije). Istog tog dana H. u
17:57:54 h, poziva broj 069-... M. D. i dogovaraju da se nađu "kod Šekija".
Dana 22.02.2012.godine, u 19:30:38 h K. H. poziva sa broja 069-...., koji
koristi M. D., broj brata K. F. 069-..., i govori mu da je došao D. i da zovne
"onoga da mu dadne", pa F. odgovara "sad ću", a H. "slušaj da mu dadne ove 120
eura što duguje". Istog dana u 19:34:34 h, K. F. sa svog broja poziva H. M. na
broj 069-..., govoreći "čekaju te ovi tamo H. i ovi da igrate karata"
(očigledno je K. H. dogovorio prodaju droge M. kao i količinu, a K. F. je
potom dao uputstvo H. da izvrši isporuku). Istog dana u 20:09:17 h, M. D. sa
broja 069-....., poziva H. M. na broj 069-..., govoreći "ajde kod Š. tu za dva
minuta ću biti brate", a H. odgovara da će i on biti taman tu za dva minuta
(dogovor za primopredaju droge, odredjeno vrijeme i mjesto, što znači da se
nije radilo o dolasku radi igranja karata). Dana 23.02.2012.godine, u 16:58.13
h, NN lice sa broja 069-... poziva K. H. na broj 069-...., nakon čega H.
govori "evo ti F.", nakon čega to lice nastavlja razgovor sa F., i ovaj ga
pita "jesi me tražio, tražio nešto", a NN lice odgovara "ništa, da rečeš onome
da me zovne ono, da dođem". Istog dana u 16:59:22 h poziva K. F. sa broja
069-... H. M.a na broj 069-... i govori "traži te H. ovamo, a koliko tebe
treba para da ja garantujem kod njega, al nemoj da bude posle nešto..., eno ti
ga on tamo, reka sam mu ja sve, ajde pa će ti on to završit, znači budi
precizan da ne bude posle brate i onaj", a H. odgovara "važi, važi". Sljedećeg
dana 24.02.2012.godine u 18:10:39 h, K. F. sa svog broja šalje H. M. SMS
poruku na njegov broj 069-... " imaš 50 eura da mi daš, pa će ti H. dati tamo
time na Konik", a u 18:24:34h sa broja 067-... K. F. poziva H. M. na broj
069-... govoreći "sad sam ja poša...u grad sam poša pa ako budeš ima daće ti
on tamo, tamo te čeka na isto mjesto 50 eura...tamo ti je on, pa poslje mi
dadni", a H. odgovara "pa njemu da ponesem 50", a F. "e". Istog dana u
21:16:41 h NN lice sa broja 069-... poziva H. M. na broj 069-... i u razgovoru
H. pita da li poznaje B. koji vozi BMW, a potom objašnjava "kod H. tamo uzima
nešto, pa zbog toga ...nego je uzeo onaj 50 komada, pa rekoh da se žali i
nešto neće", a NN lice mu govori "neće brate ako nisi što dira više, ne a", na
što H. opet odgovara "ne ne nisam ništa, pa rekoh da znam pošto nisam gleda da
uzima do sad ovaj pa zbog toga" (ponovo navedena komunikacija ukazuje na
dogovor oko prodaje i primopredaje opojne droge). U razgovoru koji je dana
05.03.2012.godine u 20:38:49 h između K. H. sa broja 069-... i H. M.a sa broja
069-..., H. M., zvani M., objašnjava da mu je poslao besplatnu poruku negdje
prije i H. oslovljava sa "majko", kada govori "ne to je ono prije bilo majko".
Nakon ovoga, uslijedila je komunikacija dana 06.03.2012.godine u 21:07:24 h,
kada H. M. šalje poruku na broj 068-..., sadržaja "u 10 sati tačno to moram
dat H. evo me sa njim", a istog dana u 21:08:46 h, NN lice sa broja 068-...
šalje SMS poruku H. na broj 069-... "brate ja tebi to završavam... nemam ništa
od toga... on ima 110 e da vrati", a H. u 21:10:31h odgovara porukom "120 mu
reci i nemoj me zvati sad jedino tako mogu brate ", u 21:11:21:h NN lice
odgovara porukom H. "Ok....110 e...daće sljedeći put 10 e...bez brige". potom
u 21:11:26h H. odgovara porukom "znam nego H. moram odmah to da dam kapiraš",
a u 21:13:36h, H. ponovo šalje SMS NN licu "neće on to sitno brate i ne bez
para razumiješ li me" (opet očigledan dogovor oko isporuke i plaćanja droge).
Tog istog dana u 23:46:21h H. M. sa broja 069-... šalje SMS poruku na broj
067-... koji koristi V.S. "čekam sa majkom zvaću te nemoj spavat i ne zovi
me". Dana 07.03.2012.godine u 00:33:01 h H. sa svog broja 069-.... V.S. šalje
poruku "ništa večeras brate, ali za dva dana sto posto stiže, sad ga pita, evo
me pijem sa njim", ( očigledno se radi o novoj isporuci droge), a u 00:35:21
H. ponovo šalje SMS poruku V. "samo porukom reci što treba jer me provali za
minus, ali sve je OK kapiraš slaga sam ga nešto jer mi vjeruje". Istog dana u
00:39:55h H. ponovo sa svog broja šalje SMS poruku na broj V. S. sadržine "Ok
brate samo da znaš to mora preko njega jer sam dobro i ovaj minus izvuka,
popizdio je, ja reka da mi se prosulo, ne pitaj ali mi vjeruje, čujemo se
ujutru" (očigledno je H. napravio neki manjak droge, a što je K. H. primjetio,
pa se morao pravdati). Dana 13.03.2012.godine, u 19:35:59 h, H. poziva sa svog
broja 069-437-548 V.S. na broj 067-.... i govori "ojde sve brate (smijeh)", te
mu govori da ga ne zove, da će biti ugašen telefon " idem ovamo sa majkom", a
V. ga potom pita "dobro je li majka zadovoljan, jes", a H. potom govori "jest,
ja vjerujem samo to su oni isti što su prije kilo, pa ne znam da mu se što ne
požale", a potom Vujičić pita "pa kad će biti novo". U 19:37:16 h, H. M.
poziva NN lice na broj 069-... i govori mu "na ovu se više nemoj oslanjat,
ojde sve brate... rekoh sad sve pođe ono što je bilo znaš", a NN lice ga potom
pita "OK oće li biti što novo", a H. odgovara"da ide sa čoekom mora sad da
bude, osta je bez ičega...osta je bez ičega mora da bude", objašnjavajući pri
tom da mu je to javio "da se ne oslanjaš na noćas i ne obećavaj ništa"
(očigledno da je prošla ranija isporuka droge i da se očekivala nova). Istog
tog dana u 20:51:54h H. M. šalje poruku NN licu na broj 068-731-069 "brate
doći ću kod tebe da spavam, ali kasnije, sve je prošlo brate biće para nemoj
me zvat sa H. sam samo porukom". Dana 14.03.2012.godine, u 15:15:06 h H. M. sa
svog broja 069-... poziva T.R. na broj 068-..., i traži da se odmah nađu,
potom u šalje i SMS poruku "oli brzo", a ovaj mu odgovara da će za 15 minuta,
a u 16:46:33 h H. šalje T.. poruku "parkiraj se malo dalje nemoj ispred kapije
tačno" . Istog dana u 17:21:10h, T. M. sa broja 067-... poziva K. F. na njegov
broj i dogovaraju viđanje, potom K. F. u 18:49:29, šalje poruku H. M. na
njegov broj 069-... "jesi gledao M." a H. odgovara porukom "ne zvaćemo ga
kasnije sa završim sa ovom malom ovo". U 18:52:30 h F. sa svog broja šalje SMS
poruku T. M. na broj 067-... "zvaće te onaj drug, pa se ti vidi sa njim za
pola sata", potom T. od F. traži "daj mi njegov br. porukom" a F. odgovara
porukom poslato u 19:02:05h "069-...". Istog dana u 19:03:33 h T. M.sa broja
067-... poziva H. M. na broj 069-..... tražeći da se vide a H. mu odgovara da
će se vidjeti za 40 minuta, nepun sat, da nešto završi, na što ga T. požuruje,
a H. pita "aj važi...50 eura ono jel"...aj zovem te kad ovo završim pošto sad
završavam pa ne mogu da onaj", a T. govori "frka mi je...a ne znaš, nisi ti
dobro ukapira, autom sam ja, doć ću ja sekund, đe si ti da ti rečem", a H.
ponovo odgovara da mora nešto da završi i da će se vidjeti za 20 minuta-pola
sata. T. i H. se ponovo čuju u 19:25:59 h, kada H. govori da će za 10 minuta
biti kod Narodne kuhinje i da će ga zvati, te ga i poziva u 19: 39:29: h, i
govori da je ispred Narodne kuhinje ( ovdje je očigledno takodje bio dogovor
oko isporuke droge T., za koju isporuku je uputstva dao K. F., odnosno poslao
je broj H. M. T., nakon čega je ovaj potom dogovorio količinu, kao i vrijeme i
mjesto isporuke). Istog dana u 21:14:48 h NN lice sa broja 067-... poziva H.
na broj 069-... i H. govori da je sve u red u da je sve spremno gotovo "imam
posla do jedno 12-12 ipo sa majkom", takođe navodeći da je već napravio
"hiljadu eura bez tebe (smijeh)", i da će mu pričati poslije, a u 21:16:08 h,
sa broja 067-... je H. M. poslata poruka "pa aj dobaci malo u naletu da vidim
to, a H. mu u 21:16:55 odgovara "ne mogu sad bez brata čekam ove da pokupim
pare da dam majki kasnije brato" (očigledno sakupljen novac od prodaje treba
da preda "majki" tj. K. H.).
Dana 15.03.2012.godine u 20:42:55 h, sa broja 069-.... K. F. (brat H. i F.)
šalje poruku K. F. na broj 069-.... "jesu li uzeli što M." a F. odgovara
porukom u 20:50:35 h "sve". Dana 16.03.2012.godine u 20:35:36 h, K. H. sa svog
broja 069-... šalje poruku K. F. na broj 069-... sadržaja "treba M. da dovedu
tamo pa ga tražite u sobu", a F. odgovara porukom u 20:36:21 "znam oću". Dana
17.03.2012.godine u 12:46:31 h K. F. šalje poruku K. H. na njegov broj 069-...
"došao je M.", potom H. šalje poruku u 12:46:51 h "đe je", a F. odgovara
porukom u 12:47:11 h "kod mene", potom H. ponovo šalje poruku u 12:47:46 h
"što veli", a u 12:49:41 h, K. F. odgovara K. H. "brani se ćutanjem. A veli da
su ga pitali kako si dao 100 grama V." (navedeni kontakti su bili nakon
lišenja slobode H. M. te njegovog sprovodjenja u pritvor).
Kompletna opisana komunikacija nesporno dokazuje način prodaje opojne droge
heroina, koju je dogovarao K. H. i K. F., koji je dalja uputstva davao H. M.,
preko kojeg je očigledno neposredno išla primopredaja droge i novca, koji
novac je bio obavezan potom predati K. H.. Sud nije mogao prihvatiti odbrane
optuženih koji su tvrdili da im nije poznat telefonski broj H. M. odnosno da
im nije poznat broj 069-...., jer iz transkripta komunikacija nesporno
proizilazi da je K. F. u kritičnom periodu imao komunikaciju sa svog broja
069-.... sa brojem 069-...., koji je koristio H. M., a prilikom preslušavanja
audio snimka razgovora koji se obavljao dana 23.02.2012.godine, u 16:59:22 h,
optuženi K. F. je potvrdio da je te prilike razgovarao sa M., ali da mu ne zna
tačno ime i prezime, za razgovor koji se odvijao 14.03.2012.godine u 17:21:10
h, optuženi K. F. je potvrdio da je tada razgovarao sa T. M. . Takođe,
prilikom preslušavanja razgovora koji se odvijao dana 05.03.2012.godine, u
20:38:49 h, optuženi K. H. je potvrdio da je razgovarao sa M., a da je to H.
M., (koji je koristio telefon broj 069-....), a za razgovor koji se odvijao
dana 07.03.2012.godine, u 20:29:39 h, optuženi K. H. je potvrdio da je tada
razgovarao sa M. ili M., da nije siguran jer imaju sličan glas. Iz sadržine
svih razgovora i poruka sud nije zaključio da je kontakt bio u vezi
eventualnog poručivanja brze hrane koju je H. trebao donijeti za optuženog K.
F., dok je optuženi K. H. tvrdio da od H. nikada nije tražio da mu donosi brzu
hranu, već naprotiv, komunikacija ukazuje na dogovaranje oko prodaje, odnosno
isporuke opojne droge, te iz te komunikacije koju je H. M. imao sa drugim
licima proizilazi da je K. H. koga je zvao "majka", bio glavni za dogovor oko
prodaje, obzirom da je upravo njemu novac od prodate droge predavao. Da se
radilo o opojnoj drogi, a ne o nekoj "hrani", jasno je iz poruke koju H. M.
dana 07.03.2012.godine, sa svog broja 069-.... (koji broj je koristio tokom
kritičnog perioda i kontaktirao kako sa K., tako i sa drugim licima, čija
komunikacija je bila obuhvaćena MTN), šalje licu V. S., na broj 067-....,
objašnjavajući mu da mu te večeri ništa ne može dati, ali da za dva dana stiže
očigledno isporuka, da je imao neki manjak za koji K. H. nije znao, te mu se
morao opravdati govoreći da mu se "prosulo", kao i iz dijela razgovora koji je
H. M. vodio istog dana sa V. S., kada ovaj pita "je li majka zadovoljan", a H.
odgovara "jest ja vjerujem...to su oni isti što su prije kilo", te potom
objašnjava da treba stići i nova isporuka, obzirom da je ranija očigledno sva
prodata "osta je bez ičega mora da bude", H. se takođe pohvalio da ima posla
sa "majkom", da je već prodao drogu "evo već ja napravih 1000 eura bez tebe",
te u poruci poslatoj 14.3.2012.godine, u 21:16:55 h na broj 067-..., H.
objašnjava da ne može da dođe "ne mogu sad bez brata čekam ove da pokupim pare
pa da dam majki".
Nakon što je H. M. 15.03.2012.godine od strane UP PJ Podgorica lično
pretresen, kao i stan koji je koristio u Podgorici, ulica ...., uslijedila je
komunikacija između optuženih K. H. i F. i njihovog brata K. F. koji se zbog
kriv.djela ubistva nalazio u pritvoru, u Istražnom zatvoru, a što je potvrđeno
iz rješenja Kri.br.941/11 od 11.11.2011.godine, kojim je okrivljenom K. F.
određen pritvor u kojem se, od tada, stalno nalazio, kojom su razmjenili
informacije o H. M., nakon njegovog lišenja slobode. Tako se K. F. putem SMS
poruke interesuje "jesu li uzeli što M.", na koju poruku K. F. odgovara "sve",
a nakon toga optuženi K. H. šalje poruku K. F.u i obavještava ga da će H.
dovesti u istražni zatvor "treba M. da dovedu tamo pa ga tražite u sobu", da
bi potom drugog dana K. F. poslao poruku H.u na njegov brroj 069-....,
obavještavajući da je M. došao a na H. poruku "đe je", F. mu je odogovorio "
kod mene". Nakon toga K. H. je htio da sazna da li je ovaj nešto pričao, pa je
poslao poruku sadržaja "što veli", na koju mu je F. odgovorio da se H. branio
ćutanjem, a da su ga inače pitali "kako si dao 100 grama Vuksanoviću". Ovo sve
potvrdjuje da je H. M. bio angažovan od strane K. da prodaje drogu koju su oni
nabavljali i ugovarali prodaju, a koju prodaju je neposredno vršio H. M. kod
kojeg je prilikom ličnog pretresa i pretresa stana u kojem stanuje, nesporno
pronađena količina heroina od 1.393,03 grama, koja je bila upakovana u 8
pakovanja namijenjenih daljoj prodaji, takođe su kod H. M. pronađene vage za
precizno mjerenje, kao i obična i digitalna vaga, a što je sve potom i oduzeto
po potvrdama koje su sačinjene od strane policije, dana 15.03.2012.godine.
Imajući u vidu navedeno, sud nije mogao prihvatiti iskaz H. M., kojeg je dao u
svojstvu svjedoka, koji je očigledno htio da pomogne položaju optuženih u ovom
postupku kada je objašnjavao da je sa njima kontaktirao samo kada bi oni
naručivali hranu iz picerije, a tvrdio je da je od njih pozajmljivao novac
koji mu je bio potreban za stanarinu, kao i da su se zapravo svi oni međusobno
u komunikaciji nazivali "majko", "brate" i sl. iz poštovanja, te je negirao da
je drogu, koja je pronađena kod njega, koju je prodavao i zbog čega je bio i
osuđen, prodavao u ime K. i da je novac njima predavao. Ove navode svjedoka
sud nije mogao prihvatiti jer su bili u suprotnosti i sa odbranama optuženih,
obzirom da je optuženi K. H. tvrdio da nikada nije tražio od H. da mu donosi
brzu hranu, a ni K. H., kao ni F. nijesu potvrdili da su H. ikada
pozajmljivali novac, a pogotovo su navodi svjedoka bili u suprotnosti sa
provedenim dokazima, odnosno komunikacijom preslušanih razgovora i pročitanih
SMS poruka.
Ocjenom svih preslušanih razgovora, a vezano i za druge izvedene dokaze,
utvrđeno je da razgovori ne otkrivaju detalje, već da su optuženi koristili
pojedine termine, čak i neke šifrovane riječi ("zovu te na karte", pominjanje
novčanih iznosa 10 eura, 50 eura, a odnosilo se na količinu), te su koristili
kratke, nedovršene rečenice. Bilo je sasvim logično da su optuženi
upotrebljavali takav način komunikacije, umjesto otvorenog razgovora, jer su
na taj način htjeli da prikriju pravi sadržaj i cilj razgovora. Međutim, iz
cijelog konteksta jasno je da se radilo o razgovorima i porukama oko
uspostavljanja kontakata i ugovaranja prodaje i isporuke narkotika-heroina,
licima na području Podgorice. Na ovakav zaključak suda, pored svih provedenih
dokaza napred obrazloženih, ukazuje i činjenica da optuženi prilikom
komunikacija odnosno razgovora i poruka nisu koristili uobičajene izraze za
drogu.
Kada su u pitanju kompletni snimci telefonskih razgovora i transkripti, a kako
je kao dokaz izvedeno preslušavanje audio zapisa snimljenih telefonskih
razgovora, te su i pročitani prepisi tih snimljenih razgovora i poslatih
poruka, to je upoređivanjem sadržine transkripata sa audio zapisima utvrđeno
da se u potpunosti poklapaju. Inače, mjere tajnog nadzora određuju se prema
određenom licu i za određeno krivično djelo, te podaci i obavještenja dobijeni
MTN-om, i prema trećim licima, mogu se koristiti kao dokaz u krivičnom
postupku, a sud je nesporno utvrdio da su MTN, donijete u skladu sa Zakonom o
krivičnom postupku, da je svaka naredba donijeta shodno članu 157 stav 1 tačka
1, 158 i 159 ZKP-a, da je bila obrazložena, sa navedenim vremenom početka i
kraja trajanja mjera. Kada se uzmu u obzir izdate naredbe o MTN, kao i
zakonski osnov, vremenski okvir, djela za koja su u vrijeme donošenja naredbe
postojali osnovi sumnje, audio zapisi tajno prisluškivanih telefonskih
komunikacija, su po ocjeni suda, pribavljeni u skladu sa zakonom, pa se na
njima, kao i na transkriptima tih komunikacija, kao dokazima, može zasnovati
sudska odluka. Ovo pogotovo, što su optuženi K. H. i K. F. sudu potvrdili koje
su telefonske brojeve koristili u kritičnom periodu (a koji su bili pod MTN),
kao i u kojim razgovorima su se čuli njihovi glasovi na audio zapisima sa
MTN-a.
Postupajući na naprijed opisan način, a obzirom na samu prirodu radnji prodaje
i posebno da su optuženi znali da se radi o heroinu-supstanci proglašenoj za
opojnu drogu, da je ista opasna za život i zdravlje ljudi, i da nemaju
potrebno ovlašćenje za stavljanje u promet, optuženi su bili svjesni svih
obilježja i radnji izvršenja krivičnog djela koje im je stavljeno na teret,
postupajući tako sa direktnim umišljajem, tako da su se u njihovim radnjama
stekli svi bitni elementi bića krivičnog djela neovlašćena proizvodnja,
držanje i stavljanje u promet opojnih droga iz čl. 300 st. 1. KZ, za koje
djelo ih je Sud oglasio krivim.
Krivično djelo, za koje su optuženi oglašeni krivim je djelo sa blanketnom
dispozicijom, pa je kod ovih krivičnih djela, pored navedenih činjenica i
okolnosti koje čine bitna obilježja ovog krivičnog djela, a o kojima se sud
izjasnio, bilo nužno navesti materijalno – pravni propis, od kojeg zavisi
postojanje ovog djela, a to je Rješenje o utvrdjivanju opojnih droga (Službeni
list SRJ br. 44/02), po kojem se heroin nalazi na listi opojnih droga, pod
hemijskim nazivom diacetil, dok je Zakonom o proizvodnji i prometu opojnih
droga, regulisano kada su proizvodnja, prerada i promet ovih supstanci
dozvoljeni i ko ih može vršiti.
Prilikom izbora visine kazne sud je cijenio sve okolnosti koje utiču da kazna
bude manja ili veća, pa je kao olakšavajuće na strani optuženog K. H. cijenio
da se radi o nezaposlenom licu, lošeg materijalnog stanja, kao i da nije sklon
vršenju krivičnih djela obzirom da ranije nije osudjivan, dok otežavajućih
okolnosti nije bilo, pa mu je sud izrekao kaznu zatvora u trajanju od 4 godine
i 4 mjeseca. Na strani optuženog K. F. je kao olakšavajuću okolnost cijenjeno
to da je nezaposlen, a kao otežavajuću okolnost cjenjena je ranija
osuđivanost, što je utvrđeno iz kaznene evidencije na ime optuženog, te se
radilo o genusno različitom krivičnom djelu (teška kradja), pa mu je sud
izrekao kaznu zatvora u trajanju od 4 godine i 4 mjeseca. Sud nalazi da će se
sa ovako odmjerenim kaznama ostvariti svrha kažnjavanja iz čl. 32 Krivičnog
zakonika, a u okviru opšte svrhe izricanja krivičnih sankcija iz čl. 4 KZ-a,
odnosno da će ista uticati na optužene da ubuduće neće vršiti krivična djela,
kao i na buduće učinioce krivičnih djela.
Shodno odredbi čl. 51 Krivičnog zakonika optuženima je u kaznu zatvora
uračunato i vrijeme provedeno u pritvoru počev od 17.10.2012 godine, pa do
06.06.2013.godine, pa će ostatak kazne izdržati po pravosnažnosti presude.
Sud nije donio prema optuženima mjeru bezbjednosti oduzimanja predmeta odnosno
opojne droge heroina, jer je nesporno proizilazilo da je presudom ovog suda
K.80/12 od 07.11.2012.godine koja je postala pravosnažna dana
11.02.2013.godine od osudjenog H. M. trajno oduzeta predmetna količina od
1.393,03 grama opojne droge-heroina.
Odluka o troškovima donijeta je shodno odredbi čl. 226 i 229 Zakonika o
krivičnom postupku (ZKP-a), a ista se odnosi na sudski paušal koji je odredjen
imajući u vidu složenost i dužinu trajanja postupka, kao i imovinske prilike
optuženog.
Na osnovu izloženog, a shodno odredbi čl. 374 ZKP-a, odlučeno je kao u izreci
presude.
VIŠI SUD U PODGORICI
Dana, 06.06.2013. godine
ZAPISNIČAR, S U D I J A,
Borka Jelenković,s.r. Vesna Pean,s.r.
PRAVNA POUKA:
Protiv ove presude dozvoljena je žalba Apelacionom sudu Crne Gore, u roku od 3
dana, od dana prijema pismenog otpravka presude, a preko Višeg suda u
Podgorici.
Tačnost otpravka, tvrdi i
o v j e r a v a ;
Namještenik suda,
Borka Jelenković