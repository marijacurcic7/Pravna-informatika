K.br.15/13
U IME CRNE GORE
Osnovni sud u Kolašinu kao prvostepeni krivični po predsjedniku suda Arsenu
Popoviću kao sudiji pojedincu uz učešće zapisničara Mrdak Ljiljane u krivičnom
predmetu protiv optužene K.N. iz K. zbog krivičnog djela falsifikovanje
isprave iz čl.412.st.2. u vezi st.1. Krivičnog zakonika, po optužnom predlogu
ODT iz Kolašina Kt.br.91/12 od 26.02.2013. godine, nakon održanog glavnog
javnog pretresa dana 17.09.2013. godine u prisustvu ODT iz Kolašina Grujić
Vojislava, optužene K.N., njenog branioca advokata V.S. B., oštećenih S.Lj.,
R. M. i V. O., donio je i javno objavio,-
P R E S U D U
Optužena:
K. N., jmbg....., od oca B. i majke M. rodj. B., rodjena .... godine u K.,
gdje je i nastanjena – naselje D., Crnogorka, državljanka CG, po zanimanju
frizerka, udata, majka 2 djece, pismena, završila srednju školu, srednjeg
imovnog stanja, osudjivana presudom Osnovnog suda u Kolašinu K.br.41/11 od
14.10.2011. godine za krivično djelo iz čl.413.st.1.t.2. u vezi čl.412.st.1. u
vezi čl.49 krivičnog zakonika na uslovnu osudu šest mjeseci na dvije godine,
presudom Osnovnog suda u Kolašinu K.br.42/12 od 09.07.2012. godine za krivično
djelo iz čl. 412.st.2. u vezi st.1. i čl. 49 Krivičnog zakonika na uslovnu
osudu 12 mjeseci na 3 godine.
K r i v a j e:
Zato što je:
Neutvrdjenog dana tokom aprila mjeseca 2009. godine u Kolašinu napravila lažnu
ispravu i istu upotrijebila kao pravu, na način što je u mjenici serijskog
broja AA... na mjestu prvog žiranta svojeručno ispisala podatke za oštećenu R.
M., na mjestu drugog žiranta svojeručno ispisala podatke za oštećenu G.B., na
mjestu trećeg žiranta svojeručno ispisala podatke za oštećenu S.Lj., a na
mjestu četvrtog žiranta svojeručno ispisala podatke za žiranta oštećenu V.O.,
te iste svojeručno potpisala , a zatim tako sačinjenu lažnu ispravu
upotrijebila kao pravu prilikom dobijanja kredita kod „A.-i.“ banke M. po
osnovu ugovora LD br... dana ... godine.
čime je izvršila krivično djelo falsifikovanje isprave iz čl. 412.st.2. u vezi
st.1. Krivičnog zakonika.
Pa je sud primjenom citirane zakonske odredbe te čl.4, 13, 15, 32, 36 i 42
Krivičnog zakonika i čl.229, 239 i 374 ZKP-a, -
O S U DJ U J E
Na kaznu zatvora u trajanju od 3 (tri) mjeseca, koja se ima izvršiti po
pravosnažnosti presude.
Obavezuje se optužena na plaćanje troškova krivičnog postupka u iznosu od
275,00 € i sudskog paušala u iznosu od 30,00 € u roku od petnaest dana po
pravosnažnosti ove presude, uplatom na žiro-račun br. 832-196-94 koji se vodi
na ime Osnovnog suda Kolašin, prednje pod prijetnjom prinudnog izvršrnja.
Oštećene R.M., G. B., S.Lj. i V. O.
upućuju se na parnični postupak radi ostvarenja svog imovinsko-pravnog
zahtjeva.
O b r a z l o ž e nj e
ODT iz Kolašina je optužnim predlogom Kt.br.91/12 od 26.02.2013. godine stavio
na teret optuženoj K. N. da je počinila krivično djelo falsifikovanje isprave
iz čl.412.st.2. u vezi st.1. Krivičnog zakonika. ODT Grujić Vojislav pri
podnijetom optužnom predlogu ostao je do okončanja glavnog pretresa ,u
završnoj riječi ističući da je tokom postupka dokazano da je optužena počinila
krivično djelo stavljeno joj na teret, a što se nedvosmisleno utvrđuje iz
iskaza oštećenih, te pisanih dokaza pročitanih tokom glavnog pretresa, a
posebno iz nalaza i mišljenja vještaka grafologa S:S., koji je jasno i
nedvosmisleno utvrdio da je na mjenici serijskog broja AA...okrivljena
svojeručno ispisala podatke za oštećene i iste potpisala. Sa navedenog je
predložio sudu da okrivljenu oglasi krivom i osudi po zakonu u granicama
predviđenom rasponu kazne.
Optužena K. N. u svojoj odbrani u bitnom je navela da što se tiče ugovora o
kreditu između nje i A.- I. zaključenog dana ...godine na iznos od 9.000,00 €
žiranti su joj bili R. M., G. B., S.Lj. i V. O.. Ovaj kredit je dobila preko
posrednika A.I.I. Z.. Žirante je upoznala s kreditom i oni su prihvatili da
joj budu žiranti na odobreni iznos kredita. Ne zna da li je ona ili žiranti
nosili na ovjeru njihove obrasce- potvrde o visini primanja i administrativne
zabrane, ali su ih lično potpisivali i predali joj ih kao takve. Istakla je da
se na potvrdama o visini primanja nalaze potpisi žiranata i da tvrdi da su oni
te potpise dvojeručno ispisali a da ona nije nikog potpisala. Tvrdi da nije
nikog potpisala na mjenici osim sebe, niti je bilo čije lične podatke
ispisivala već su to lično učinili žiranti. Sjeća se da ih je kreditni
posrednik I. Z.sve pozvao tako da su zajedno pošli u hotel "Garni", kada ih je
I. pitao da li su potpisi na mjenici i ostaloj dokumentaciji njihovi na šta su
oni potvrdno odgovorili. Zbog navedenog joj nije jasno zašto je podnešena
krivična prijava protiv nje.
Branilac okrivljene adv.V. S.B. u završnoj riječi je istakla da tokom postupka
nije dokazano da je optužena počinila krivično djelo koje joj se stavlja na
teret. U toku postupka predloženo je neposredno saslušanje vještaka čijem
pisanom nalazu je u cjelosti prigovoreno kao i vještačenje od strane drugog
vještaka, te eventualno vještačenje na većem stručnom nivou. Kod tih
činjenica, uzimajući u obzir posebno saslušanje svjedoka I. Z., se zaključuje
da nije dokazano da je optužena počinila djelo koje joj se stavlja na teret.
Okrivljena ne spori činjenicu da je sredstva sa predmetnih kredita koristila
za svoje potrebe, a takođe ne spori činjenicu da oštećenima nadoknadi štetu.
Na kraju je predložila da sud optuženu oslobodi od optužbe.
Okrivljena K. N. u svojoj završnoj riječi u potpunosti je prihvatila završnu
riječ svog branioca.
Sud je u dokaznom postupku saslušao svjedoke oštećene R.M., V.O., G.B. i
S.Lj., svjedoka I. Z., izvršio uvid u ugovor o zajmu br. LD... od .... godine,
izvršio uvid u zahtjev za kredit na ime K. N. od 06.04.2009. godine, izvršio
uvid u potvrde o visini primanja na ime R. M., V. O., G.B. i S.Lj., izvršio
uvid u mjenicu serijskog broja AA...8, izvršio uvid u grafološku ekspertizu
br. 13/13 sačinjenu od strane vještaka grafologa S. S. od 21.02.2013. godine,
te pročitao izvod iz kaznene evidencije na ime optužene K.N.izdat od Uprave
policije – Ispostava Kolašin od 05.03.2013. godine. Sud je odbio predlog
branioca optužene za neposredno saslušanje vještaka grafološke struke ili pak
angažovanje novog iz razloga što iz pisanog nalaza angažovanog vještaka
decidno proizilazi činjenica i mišljenje vještaka ko je pisao i potpisivao
žirante na predmetnoj mjenici, a koji nalaz je dat na osnovu komparativnog
materijala. Svako novo vještačenje i saslušanje vještaka vodilo bi, po
mišljenju ovog suda, odugovlačenju postupka i stvaranju nepotrebnih troškova.
Svjedok - oštećena R. M. u svom iskazu datom pred ovim sudom navela je da u
potpunosti ostaje pri svom iskazu datom pred ODT Kolašin od 13.02.2013. godine
u kojem je u bitnom navela da što se tiče ugovora o kreditu od 12.04.2009
godine, na iznos od 9.000,00 €, a koji je zaključen između A.i. banke i K. N.,
da za taj kredit nije znala do momenta kada je K. N.pozvala u hotel "Garni" i
rekla joj da povjereniku banke I. Z.kaže da je ona potpisala mjenicu. Ne sjeća
se kada je to bilo, ali zna da su ona i V.O. rekle da su to njihovi potpisi i
ako su znale da to nijesu, a sve sa razloga da K. N. učine uslugu. Istakla je
da K.N.nije žirirala za ovaj kredit niti je potpisala bilo koji dokument iz
ovog kredita. Predmetnu mjenicu u kojoj su ispisani njeni podaci nije
potpisala niti je ispisivala podatke u njoj. Takođe nije potpisala ni potvrdu
o visini primanja. Po ovom kreditu joj nije aktivirana administrativna
zabrana, niti joj je bilo šta odbijano od zarade povodom ovog kredita. Smatra
da je Okrivljena iskoristila njenu ličnu kartu koju joj je dala prethodno kad
joj je dobrovoljno žirirala za neki drugi kredit. U završnoj riječi je navela
da se pridružuje krivičnom gonjenju prema okrivljenoj i da će svoj imovinsko
pravni zahtjev ostvariti u posebnom postupku.
Svjedok oštećena V.O. u svom iskazu datom pred ovim sudom navela je da u
potpunosti ostaje pri svom iskazu datom pred ODT Kolašin od 13.02.2013. godine
u kojem je u bitnom navela da o ugovoru kreditu zaključenom između K. N.i "A.
i. banke" na iznos od 9.000,00 € njoj nije ništa poznato. Za taj kredit nije
potpisala potvrdu o visini primanja, a smatra da je K. N. iskoristila kopiju
njene lične karte i na taj način ovjerila potvrdu o visini primanja u JU
dječiji vrtić "Sestre Radović" u kojoj je zaposlena. Mjenicu ser.br. AA... u
kojoj su ispisani njeni lični podaci i na kojoj je ptpisana nije potpisala
niti je ispisala svoje lične podatke. Dalje je navela da je tačno da ju je
jednom K. N.pozvala u hotel "Garni" kako bi pred kreditnim povjerenikom
I.Z.potvrdila da je potpisala mjenicu , a što je ona i uradila smatrajući da
se radi o mjenici za kredit u iznosu od 800 - 1000 za koji je okrivljena
pitala da joj žirira, a ona na to pristala. Nije znala da je riječ o kreditu
od 9.000,00 € i nakon što joj je prezentirana mjenica izričito tvrdi da istu
nije popunila. U završnoj riječi je navela da se pridružuje krivičnom gonjenju
prema okrivljenoj i da će svoj imovinsko pravni zahtjev ostvariti u posebnom
postupku.
Svjedok oštećena G.B.u svom iskazu datom pred ovim sudom navela je da u
potpunosti ostaje pri svom iskazu datom pred ODT Kolašin od 13.02.2013. godine
u kojem je u bitnom navela da je K. N. samo jednom dobrovoljno žirirala za
iznos kredita od 1000 €, koji je ista trebala da podigne kod A. i. banke i taj
kredit je trebalo da glasi na ime K. N.. Što se tiče kredita K. Ne.podignutog
kod A. i.banke u iznosu od 9 000€ istakla je da njoj nije ništa poznato, da
joj nijesu aktivirane administrativne zabrane niti joj je vršena obustava
ličnog dohotka. Dalje se izjasnila da što se tiče potvrde o visini primanja u
istu su unijeti njeni podaci te da se na toj potvrdi nalazi pečat usanove u
kojoj je zaposlena kao i potpisi odgovornih lica, na potvrdi se nalazi i njen
svojeručni potpis, ali ističe da ona nije nikada potpisala potvrdu o visini
primanja, a da je na njoj stajao iznos kredita 10.000,00€. Mjenicu ser.br AA
... sa njenim ličnim podacima ona nije ispisala niti je istu potpisala, niti
je ikada pred službenikom banke tvrdila da je potpis na mjenici njen. Smatra
da je okrivljena iskoristila kopiju njene lične karte koju joj je prethodno
predala za kredit za koji joj je dobrovoljno žirirala. Navela da se pridružuje
krivičnom gonjenju prema okrivljenoj i da će svoj imovinsko pravni zahtjev
ostvariti u posebnom postupku.
Svjedok oštećena Lj.S. u svom iskazu datom pred ovim sudom navela je da u
potpunosti ostaje pri svom iskazu datom pred ODT Kolašin od 13.02.2013. godine
u kojem je u bitnom navela da joj nije ništa poznato vezano za kredit koji je
zaključen između K.N. i A. i. banke u kom se ona pojavljuje kao nosilac
kredita i koja glasi na iznos od 9.000,00€. Istakla je da za predmetni kredit
nije potpisala potvrdu o visini primanja . Takođe nije ispisala svoje podatke
na mjestu trećeg žiranta u mjenici ser.br AA..., niti se na toj mjenici
potpisala. Smatra da je K.N. iskoristila kopiju njene lične karte koju je
imala jer joj je prethodno dobrovoljno žirirala za neki drugi kredit. K. N.
nikada od nje nije zahtijevala da pred povjerenikom banke potvrdi da je potpis
na mjenici njen, a to ne bi objektivno ni mogla uraditi jer se mjenica
potpisuje lično. U završnoj riječi je navela da se pridružuje krivičnom
gonjenju prema okrivljenoj i da će svoj imovinsko pravni zahtjev ostvariti u
posebnom postupku.
Svjedok I.Z. u svom iskazu datom pred ovim sudom u bitnom je naveo da je tokom
2009.godine bio savjetnik A.i. fondacije za Kolašin. Sjeća se da je K.N.
tražila veći iznos kredita, pa je iz tog razloga organizovan sastanak sa
žirantima po tom kreditu sa predstavnikom A.i. banke iz Podgorice kom sastanku
je prisustvovaao i on sam. Takvi sastanci su organizovani kod većih iznosa
kredita kako bi žiranti potvrdili da su potpisi na administartivnim zabranama
njihovi. Na sastanak su došle S.Lj. , R. M. i V.O.. Predstavnik A.i. banke
pitao je prisutne žirante da li su potpisi na administrativnim zabranama
njihovi, na šta je svaka od njih odgovorila da jesu. Pojasnio je da niko od
prisutnih žirante nije pitao da li su njihovi potpisi na mjenici, već je samo
praksa bila da se pita za potpise na administrativnoj zabrani.
Iz ugovora o zajmu br. LD... od .... godine, utvrdjeno je da je isti sklopljen
izmedju „A.“ V. DOO B. P. kao zajmodavca i N.K. kao zajmoprimca, da je predmet
ugovora zajam u iznosu od 9.000,00 € sa rokom otplate od 72 mjeseca, a da se
kao žiranti u predmetnom kreditu javljaju R.M., G. B., S.Lj. i V.O.. Predmetni
ugovor potpisali su u ime zajmodavca ovlašćeni predstavnik „A.“ V.DOO B. P. i
zajmoprimac K. N..
Iz zahtjeva za kredit od 06.04.2009. godine, utvrdjuje se da je podnosilac
zahtjeva K.N. iz K.a, da je visina njenih primanja 750,00 €, da je traženi
iznos kredita 9.000,00 €, sa rokom vraćanja od 72 mjeseca.
Uvidom u potvrde o visini primanja na ime R. M., S. Lj., V.O.i G. B.utvrđuje
se da su iste popunjene i ovjerene pečatom od strane ustanova u kojima su
imenovane bile zaposlene, a da su u rubrikama "svojeručni potpis zaposlenog"
pisanim slovima, hemijskom olovkom ispisana imena naprijed navedenih.
Uvidom u mjenicu serijskog broja AA..., sud je utvrdio da istu mjenicu za
svoju priznaje K. N., da su u donjem desnom uglu mjenice ispisani podaci za R.
M. sa potpisom R.M., dok se na poleđini iste mjenice nalaze upisani lični
podaci i potpisi za R. M., G. B., S.Lj. i V. O..
Iz grafološke ekspertize br.13/13 od 21.02.2013. godine, sačinjene od strane
vještaka grafologa S. S., koju je vještak odradio upoređivanjem komparativnog
materijala - rukopisa uzetog od oštećenih i okrivljene prilikom njihovog
davanja iskaza pred ODT Kolašin sa rukopisima kojima je ispunjena mjenica
ser.br. AA..., utvrdjeno je da je sporni tekst i potpise na mjenici AA... koji
se odnose na podatke žiranata R.M., G. B., S.Lj.i V.O.napisala i potpisala K.
N..
Iz izvoda iz kaznene evidencije na ime K.N. izdatog od Uprave policije –
Ispostava Kolašin od 21.02.2013. godine, utvrdjeno je da je imenovana do sada
osudjivana i to presudom Osnovnog suda u Kolašinu K.br.41/11 od 14.10.2011.
godine za krivično djelo iz čl.413.st.1.t.2. u vezi čl. 412.st.1. u vezi čl.
49 Krivičnog zakonika na uslovnu osudu 30 dana na jednu godinu, te presudom
Osnovnog suda u Kolašinu K.br.42/12 od 09.07.2012. godine za krivično djelo iz
čl.412.st.2. u vezi st.1. u vezi čl.49 Krivičnog zakonika na uslovnu osudu 12
mjeseci na 3 godine.
Cijeneći sve izvedene dokaze kako pojedinačno tako i u njihovom medjusobnom
odnosu, a uzimajući u obzir odbranu optužene, sud je na nesumljiv način
utvrdio da su se u radnjama optužene stekli svi bitni elementi bića krivičnog
djela falsifikovanje isprave iz čl. 412.st.2. u vezi st.1. Krivičnog zakonika.
Naime, nesporno je utvrdjeno da je optužena K.N. u aprilu mjesecu 2009. godine
u Kolašinu napravila lažnu ispravu i istu upotrijebila kao pravu, na način što
je u mjenici serijskog broja AA... na mjestu prvog žiranta svojeručno ispisala
podatke za oštećenu R.M., na mjestu drugog žiranta svojeručno ispisala podatke
za oštećenu G.B., na mjestu trećeg žiranta svojeručno ispisala podatke za
oštećenu S. Lj., a na mjestu četvrtog žiranta svojeručno ispisala podatke za
žiranta oštećenu V.O., te iste svojeručno potpisala , a zatim tako sačinjenu
lažnu ispravu upotrijebila kao pravu prilikom dobijanja kredita kod „A.-i.“
banke M.po osnovu ugovora LD br.. dana ... godine. Ovakav zaključak sud
temelji kako na pismenim dokazima tako i na iskazima oštećenih R.M., G. B.,
S.L. i V.O. čije iskaze je sud prihvatio kao tačne i objektivne, a koji se u
odlučnim činjenicama u potpunosti podudaraju. Tako su oštećene R.M., G. B.,
S.Lj. i V.O. istakle da u predmetnom kreditu, odobrenom od strane A.-i.banke
K.N., u kojem se one pojavljuju kao žiranti, nijesu popunjavale lično potvrde
o visini primanja, niti su ispisivale podatke na mjenici niti svojeručno
potpisivale mjenicu serijskog broja AA.... Ovakve tvrdnje oštećenih
nedvosmisleno su potvrdjene su i pismenim dokazima i to grafološkom
ekspertizom sačinjene od strane vještaka grafologa S. S., koju je sud
prihvatio kao objektivnu i urađenu po pravilima struke, a iz koje je utvrdjeno
je da je sporni tekst i potpise na mjenici AA...koji se odnose na podatke
žiranata R.M., G. B., S.Lj.i V.O. napisala i potpisala K. N..
Sud je cijeneći vinost tj. psihički odnos optužene u odnosu na radnju
izvršenja predmetnog krivičnog djela našao da je optužena K. N. postupala sa
direknim umišljajem, jer je bila svjesna da djelujući na naprijed opisani
način, odnosno unošenjem podataka drugih lica bez njihovog znanja i odobrenja
i potpisivanjem tih istih lica, pravi lažnu javnu ispravu da bi nakon toga
tako napravljenu lažnu javnu ispravu upotrijebila kao pravu prilikom dobijanja
kredita kod „A.“ banke M.B. P..
Sud je cijenio i ostale provedene dokaze i to izjavu svjedoka I.Z., koji
takođe potvrđuje da na sastanku organizovanom povodom odobrenja kredita ovdje
oštećene nijesu potvrđivale da su poptpisi na predmetnoj mjenici njihovi ,
zatim i pismene dokaze – ugovor o zajmu br.LD ..., zahtjev za kredit od ...
godine , mjenicu ser.br. AA., te potvrde o visini primanja za oštećene, a
imajući u vidu grafološku ekspertizu vještaka grafologa S. S., sud je utvrdio
da su potpisi na mjenici napisani od strane K. N., a da ostali dokazi pri
činjenici dokazanog falsifikovanja mjenice, nijesu od uticaja na drugačije
presuđenja
Sud je cijenio i odbranu optužene K. N. i istu nije prihvatio jer je sračunata
na izbjegavanje krivično-pravne odgovornosti, a sa razloga što je svim
provedenim dokazima kao nesporno utvrdjeno da je sporni tekst i potpise na
mjenici AA. koji se odnose na podatke žiranata R. M., G. B., S.Lj. i
V.O.napisala i potpisala K. N..
Iz navedenih dokaza i pravnom ocjenom istih sud je utvrdio činjenično stanje
iz izreke ove presude i našao da nema elemenata koji bi isključivali krivično-
pravnu odgovornost optužene K. N., sa kojih razloga je optuženu oglasio krivom
i osudio na kaznu zatvora u trajanju od tri mjeseca.
Opredjeljujući se za krivičnu sankciju, a shodno čl.42 Krivičnog zakonika sud
je cijenio sve okolnosti od značaja za individualizaciju iste a odnose se na
optuženu i krivično djelo koje joj je stavljeno na teret, pa je od
olakšavajućih okolnosti našao da se radi o porodičnoj osobi i majci dvoje
djece, dok je kao otežavajuću okolnost uzeo u obzir činjenicu da je optužena
do sada osudjivana dva puta i to za istovrsna krivična djela, a što ukazuje na
sklonost optužene ka vršenju ovakvih krivičnih djela, te je sud imajući u vidu
sve navedene okolnosti optuženu osudio na kaznu zatvora u trajanju od tri
mjeseca jer je uvjerenja da će se sa istom postići svrha kažnjavanja iz čl.4.
a u vezi čl. 32 Krivičnog zakonika.
Shodno čl. 229 ZKP-a sud je obavezao optuženu na plaćanje troškova krivičnog
postupka u iznosu od 275,00 €, a koji troškovi se odnose na uradjenu
grafološku ekspertizu vještaka grafologa S. S., i obavezao je na plaćanje
sudskog paušala u iznosu od 30,00 € imajući u vidu trajanje i složenost
krivičnog postupka.
Shodno čl.239 ZKP-a sud je oštećene R. M.,G. B., S.Lj. i V.O. uputio da svoj
imovinsko-pravni zahtjev ostvare u posebnom postupku, obzirom da oštećene
tokom postupka nijesu precizirale visinu svojih imovinsko-pravnih zahtjeva sa
kojih razloga sud nije imao osnov kako za djelimično tako ni za potpuno
presudjenje istih.
Na osnovu naprijed navedenog, a primjenom citiranih zakonskih odredbi,
odlučeno je kao u izreci presude shodno čl. 374 ZKP-a.
OSNOVNI SUD U KOLAŠINU,
Dana, 17.09.2013. godine
Zapisničar,PREDSJEDNIK SUDA,
Mrdak Ljiljana s.r. Arsen Popović s.r.
PRAVNA POUKA: Protiv ove presude dozvoljena je žalba u roku od 8. dana od dana
prijema pismenog otpravka. Žalba se podnosi Višem sudu u Bijelom Polju, a
preko ovog suda.