K.br.40/13
U IME CRNE GORE
Osnovni sud u Kolašinu kao prvostepeni krivični po predsjedniku suda Arsenu
Popoviću, kao sudiji pojedincu uz učešće zapisničara Ljiljane Mrdak u
krivičnom predmetu protiv optuženog V. M.iz K., zbog krivičnog djela
nedozvoljeno držanje oružja i eksplozivnih materija iz čl.403.st.1. Krivičnog
zakonika, po optužnom predlogu ODT iz Kolašina Kt.br.45/13 od 05.07.2013.
godine, nakon održanog glavnog javnog pretresa dana 30.10.2013. godine u
prisustvu zamjenika ODT Kolašin Šćepanović Maje i optuženog V. M., donio je i
javno objavio,-
P R E S U D U
Optuženi:
V. M., jmbg....., od oca M. i majke M. rodj. V., rodjen ..... godine u K.,
gdje i živi - K., Crnogorac, državljanin CG, radnik, neoženjen, pismen,
završio osnovnu školu, govori crnogorskim jezikom, srednjeg imovnog stanja,
neosudjivan.
K r i v j e:
Zato što je:
Dana 21.06.2013. godine u porodičnoj kući u mjestu Kos - Opština Kolašin,
neovlašćeno držao vatreno oružje na način što je protivno čl.10A.st.2. u vezi
čl. 10.st.3.t.1. Zakona o izmjenama i dopunama Zakona o oružju ("Sl.list CG"
br.20 od 15.04.2011. godine), bez odgovarajuće isprave o oružju koju izdaje
nadležno ministarstvo CG, neovlašćeno držao pištolj marke "CZ - tetejac",
kalibra 7,62 mm, serijskog broja C..sa tri metka u magacinu,
- čime je izvršio krivično djelo nedozvoljeno držanje oružja i eksplozivnih
materija iz čl.403.st.1. Krivičnog zakonika.
Pa mu sud primjenom citirane zakonske odredbe te čl.52, 53 i 54 KZ-a i čl.229
i 374 ZKP-a, i z r i č e,-
USLOVNU OSUDU
Kojom okrivljenom utvrdjuje kaznu zatvora u trajanju od 6(šest) mjeseci i
istovremeno odredjuje da se ista neće izvršiti ukoliko okrivljeni u roku od 1
(jedne) godine ne počini novo krivično djelo.
Na osnovu čl.75 Krivičnog zakonika sud okrivljenom V. M. izriče
MJERU BEZBJEDNOSTI
Oduzimanje predmeta - pištolja marke "CZ- tetejac" kalibra 7,62 mm, serijskog
broja C....
Obavezuje se okrivljeni da na ime sudskog paušala plati iznos od 30,00 €
uplatom na žiro-račun br.832-196-94 koji se vodi na ime Osnovnog suda Kolašin,
i to u roku od 15 dana od dana pravosnažnosti ove presude pod prijetnjom
prinudnog izvršenja.
O b r a z l o ž e nj e
Optužnim predlogom ODT iz Kolašina Kt.br.45/13 od 05.07.2013. godine stavljeno
je na teret V. M. iz K. da je počinio krivično djelo nedozvoljeno držanje
oružja i eksplozivnih materija iz čl. 403.st.1. Krivičnog zakonika. Pri
podnijetom optužnom aktu do okončanju glavnog pretresa ostao je zamjenik ODT
Kolašin Šćepanović Maja u završnoj riječi predlažući da sud optuženog oglasi
krivim i osudi po zakonu i da prema istom izrekne mjeru bezbjednosti iz čl.75
Krivičnog zakonika.
Iznoseći svoju odbranu na glavnom pretresu od 30.10.2013. godine okrivljeni je
istakao da priznaje izvršenje krivičnog djela koje mu se stavlja na teret
tj.da je kritičnog dana posjedovao pištolj marke "CZ-tetejac" kalibra 7,62 mm
koje je njegovo vlasništvo i za koje ne posjeduje oružni list niti dokaz o
porijeklu te da je isti držao u svojoj porodičnoj kući u mjestu Kos - Opština
Kolašin.
Obzirom na činjenicu da je okrivljeni u potpunosti priznao izvršenje krivičnog
djela zbog kojeg se tereti, a kako nije bilo razloga da sud posumnja u
istinitost njegovog priznanja, to je uz pristanak stranaka a shodno
čl.458.st.2. ZKP-a donio rešenje da se ne izvode dokazi predloženi optužnim
aktom ODT Kolašin sem onih od kojih zavisi vrsta i mjera krivične sankcije za
krivično djelo u pitanju. Tako je sud izvršio uvid u izvod iz kaznene
evidencije na ime okrivljenog V. M. izdat od CB Podgorica - OB Kolašin od
22.07.2013. godine, iz kojeg je utvrdio da imenovani do sada nije osudjivan.
Na osnovu naprijed navedenog sud je mišljenja da je okrivljeni V. M. počinio
krivično djelo iz čl.403.st.1. Krivičnog zakonika, da je u konkretnom slučaju
postupao sa umišljajem tj. bio je svjestan da pištolj marke "CZ-tetejac",
kalibra 7,62 mm, serijskog broja C... drži neovlašćeno jer za isti nije
posjedovao oružni list niti dokaz o porijeklu, zbog čega ga je sud oglasio
krivim i krivično-pravno odgovornim.
Odlučujući o krivičnoj sankciji sud je cijenio sve okolnosti koje utiču na
njeno pravilno odmjeravanje a koje se odnose na okrivljenog i krivičnog djela
koje mu se stavlja na teret, pa je od olakšavajućih okolnosti našao da
okrivljeni do sada nije osudjivan što ukazuje na njegovo pozitivno vladanje u
društvu i da je priznao izvršenje krivičnog djela, dok otežavajućih okolnosti
nije bilo.
Shodno prednjem sud je mišljenja da stoje uslovi za izricanje uslovne osude,
smatrajući da će se zaprijećenom kaznom zatvora u trajanju od šest mjeseci
dovoljno uticati na okrivljenog da ubuduće ne vrši krivična djela, a da je
uslovljeni period od jedne godine dovoljno dug u cilju provjere okrivljenog.
Sa izrečenom osudom će se po mišljenju suda postići svrha propisivanja i
izricanja krivičnih sankcija, a ista je srazmjerna težini počinjenog krivičnog
djela.
Sud je shodno čl.75 Krivičnog zakonika okrivljenom V. M. izrekao mjeru
bezbjednosti oduzimanja predmeta - pištolja marke "CZ-tetejac" kalibra 7,62
mm, serijskog broja C..., obzirom da je isti predmet upotrijebljen prilikom
izvršenja krivičnog djela.
Shodno čl.229 ZKP-a sud je obavezao okrivljenog na plaćanje sudskog paušala u
iznosu od 30,00 €, a koji iznos je srazmjeran dužini trajanja postupka i
imovinskim prilikama okrivljenog.
Na osnovu naprijed navedenog, a primjenom citiranih zakonskih odredbi,
odlučeno je kao u izreci presude shodno čl.374 ZKP-a.
OSNOVNI SUD U KOLAŠINU,
Dana, 30.10.2013. god.
Zapisničar,PREDSJEDNIK SUDA,
Mrdak Ljiljana s.r. Arsen Popović s.r.
PRAVNA POUKA: Protiv ove presude dozvoljena je žalba u roku od 8. Dana od dana
prijema pismenog odpravka. Žalba se podnosi Višem sudu u Bijelom Polju a preko
ovog suda.