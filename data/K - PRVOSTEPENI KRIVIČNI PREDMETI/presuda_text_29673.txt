K.br. 10/709
U IME CRNE GORE
OSNOVNI SUD U PODGORICI, kao pvostepeni, krivični, po sudiji Željki Jovović,
uz učešće Danijele Rajković kao zapisničara, u krivičnom predmetu protiv
okrivljenog M. J., zbog krivičnog djela falsifikovanje isprave iz čl. 207 st.
3 u vezi st. 1 Krivičnog zakona Republike Crne Gore, rješavajući po optužnici
Osnovnog državnog tužioca Podgorica Kt.br.957/05 od 02. 07. 2010. godine,
nakon glavnog i javnog pretresa održanog dana 23. 11. 2011. godine, u
prisustvu zamjenika ODT Danke Ivanović Đerić i okrivljenog, donio je a dana
24. 11. 2011. godine javno objavio
P R E S U D U
Okrivljeni
J. M., JMB xxxxxxxxxxxx, od oca B. i majke D., rođene P., rođen 09. 04. 19XX.
godine u Podgorici, sa prebivalištem u mjestu rodjenja ul. xx. marta br. xx,
državljanin Crne Gore, oženjen, otac troje djece, završio srednju školu,
nezaposlen, lošeg imovnog stanja, neosuđivan.
Kriv je
Što je:
Dana 21. 11. 2003. godine, u Podgorici napravio lažnu javnu ispravu, na način
što je popunio mjenicu od dva eura i u njoj označio da priznaje bez protesta
da se mjenica može utužiti po kreditu kod "Euromarket banke", u koju je bio
unijet i neistinit podatak da je svojeručno potpisana od strane žiranta V.
LJ., a potom je podnio uz zahjtev za odobrenje kredita "Euromarket banci",
koja mu je na osnovu takve mjenice odobrila kredit u iznosu od 1.500 €,
- čime je izvršio krivično djelo falsifikovanje isprave iz čl. 207 st. 3 u
vezi st. 1 Krivičnog zakona Republike Crne Gore
Pa mu Sud za navedeno krivično djelo primjenom čl. 5 st. 2, čl. 41, 51, 52 i
53 Krivičnog zakona Savezne Republike Jugoslavije i čl. 226, 229 i 374
Zakonika o krivičnom postupku, izriče
USLOVNU OSUDU
Kojom mu predhodno utvrđuje kaznu zatvora u trajanju od 3 (tri) mjeseca i
istovremeno određuje da se ista neće izvršiti, ako okrivljeni u roku od 1
(jedne) godine po pravosnažnosti presude ne izvrši novo krivično djelo.
Obavezuje se okrivljeni da ovom Sudu plati na ime troškova krivičnog postupka
iznos od 272,00 €, u roku od 15 dana po pravosnažnosti presude, pod prijetnjom
prinudnog izvršenja, na žiro-račun ovog suda br. 832-21-37.
O b r a z l o ž e nj e
Optužnicom Osnovnog državnog tužioca u Podgorica Kt. br. 957/05 od 02. 07.
2010. godine, stavljeno je na teret okrivljenom M. J. da je izvršio krivično
djelo falsifikovanje isprave iz čl. 207 st. 3 u vezi st. 1 KZ RCG, činjenično
opisanog kao u izreci presude. Zamjenik ODT-a Danka Ivanović Đerić je u
završnoj riječi navela da je provedenim dokazima, prevashodno osnovnom i
dopunskim nalazom vještaka grafologa V. N. od 03. 06. 2010. godine i 31.10.
2011. godine te njihovim dovođenjem u vezu sa jasnim i logičnim iskazom
oštećenog LJ. V., utvrđeno da je okrivljeni M. J. učinio krivično djelo
stavljeno mu na teret, pa je predložila sudu da ga oglasi krivim i izrekne mu
krivičnu sankciju u zakonom propisanim okvirima za predmetno krivično djelo.
Okrivljeni M. J. je u svojoj odbrani datoj pred istražnim sudijom na zapisniku
od 13. 10. 2005. godine i na glavnom pretresu naveo da je novembra 2003.
godine odlučio da uzme kredit u Euromarket banci u iznosu od 1.500 eura. Bio
je zaposlen u RTV CG i njegov kolega LJ. V., koji je bio prvi žirant, je
takođe bio zaposlen u istoj firmi a drugi žirant je bio Z. K., koji je u to
vrijeme bio zaposlen u KAP-u. Navodi da je dobio ličnu kartu od LJ. V. da je
fotokopira, jer mu je to bilo potrebno za dobijanje kredita, ali nije tačno da
je to uradio bez njegovog znanja. Tvrdi da mu je LJ. lično potpisao sve papire
za I žiranta za odobrenje kredita kao i mjenicu koja je bila potrebna za
isplatu kredita a bio mu je žirant samo po ovom kreditu, nikada prije a ni
nakon toga. Navodi da je od maja mjeseca 2003 godine otplaćivao kredit kod
Crnogorske komercijalne banke, ali mu žirant tada nije bio LJ. V. već Đ. J.,
kao prvi žirant. Kredit kod Euromarket banke na iznos od 1.500 eura je dobio
sa rokom vraćanja od 18 mjeseci pa je otplatio 12 rata, a ostalih 6 nije, jer
nije bio u mogućnosti. Nije mu poznato da li je LJ. V. otplatio, odnosno da li
je odbijeno sa njegovog računa 784,35 eura, ali ako jeste on će taj iznos da
mu nadoknadi kao i Z. K., u slučaju da je on otplatio navedeni iznos. Nakon
saslušanja svjedoka oštećenog na glavnom pretresu je pojasnio da je, kada je
dobio papire od banke i odlučio da podigne kredit, to rekao svojim žirantima
od kojih je jedan V.. Ne sjeća se da li mu je tom prilikom rekao na koji iznos
je kredit i kod koje banke. Ne zna zašto je od V. uzeo ličnu kartu, vjerovatno
da bi popunio podatke, a zatim je sve ove papire ponio u finansijsku službu u
Televiziji. Ne sjeća se da li je bila potpisana lična karta LJ. V.. Popunio je
sve podatke za LJ. V. na mjenici i sa prednje strane i na poleđini mjenice,
osim potpisa LJ. V.. U završnoj riječi je naveo da nije izvršio djelo koje mu
se stavlja na teret.
Sud je u dokaznom postupku saslušao svjedoka oštećenog LJ. V., po saglasnom
predlogu stranaka pročitao iskaz ovlašćenog predstavnika “Euromarket banke“ iz
Podgorice S. I. dat na zapisniku od 13. 10. 2005. godine, po saglasnom
predlogu stranaka pročitao nalaz i mišljenja vještaka grafološke struke ing.
M. K. br. 14/06 od 01. 06. 2006. godine, nalaz i mišljenja vještaka grafološke
struke ing. V. N. br. 39/10 od 03. 06. 2010. godine i dopunu nalaza istog
vještaka od 31. 10. 2011. godine, izvršio uvid u dokumentacijiu “Euromarket
banke“ na osnovu koje je okrivljenom 21. 11. 2003. godine odobren kredit,
pročitao izvještaj Uprave policije PJ Podgorica iz kaznene evidencije na ime
okrivljenog M. J. br. 11-245/10-18836/2-2745 od 16. 07. 2010. godine.
Svjedok oštećeni LJ. V. je u svom iskazu pred istražnim sudijom na zapisniku
od 13. 10. 2005. godine naveo da je radio u RTV CG, gdje je radio i kolega M.
J.. Sjeća se da je kolegi J.u negdje tokom 2002. godine dao svoju ličnu kartu
da fotokopira i da je bio žirant za kredit koji je uzimao kod neke banke, ne
može se sjetiti kod koje i na koji iznos. Nakon toga on nije žirirao M. J.
niti mu je davao ličnu kartu. Marta-aprila 2005. godine došla mu je zabrana na
platu u iznosu nešto više od 800 eura, pa je pošao u banku da vidi u čemu je
problem. U banci su mu rekli da mu je stigla zabrana kao prvom žirantu jer
korisnik M. J. nije ispunio svoju obavezu prema "Euromarket banci". Kako J.
nije žirirao za taj kredit, pošao je u Centar bezbjednosti i rekao da se
njegov potpis ne nalazi ni na mjenici ni na dokumentima za odobrenje kredita
na kojima se potpisuje žirant i da mu nije jasno kako je moglo da dođe do
obustave na njegovoj plati. Ovlašćeni službenik u Centru bezbjednosti je
uporedio potpise na njegovoj ličnoj karti, mjenici i dokumentima gdje se
potpisao kao žirant i utvrđeno je da je to isti potpis, navodeći da njegova
lična karta nije bila potpisana, jer potpis koji je stajao ispod njegove slike
na ličnoj karti nije njegov. Nakon toga je pošao i kod direktora i rekao da
nema mogućnosti da se sa njegove plate skine određeni iznos, jer su oni
napravili propust ne vidjevši da potpis na mjenici nije njegov. Nije uplaćivao
ništa od duga koji ima M. J. po ovom kreditu. Na glavnom pretresu je dodao da
osim ovog slučaja, kada je dao ličnu kartu, on nije ni prethodno ni naknadno
žirirao M. J.. Bio mu je obećao da će mu žirirati, ali kako mu je on vratio
ličnu kartu, a nije bio obaviješten da je podigao kredit, niti je išta
potpisivao, mislio je da on ovaj kredit nije ni realizovao. Bilo mu je krivo
zbog svega, jer on nije potpisao mjenicu a i lična karta mu nije bila
potpisana kada je dao J.. Ne zna i nije vidio da li je lična karta bila
potpisana kad mu je J. vratio a činjenicu da na njegovoj ličnoj karti stoji
njegovo ime napisano štampanim slovima je vidio kada je došlo do odbijanja
kredita u kome je bio žirant, a to nije bio njegov potpis. Ne pridružuje se
krivičnom gonjenju i ne postavlja imovinskopravni zahtjev.
Ovlašćeni predstavnik "Euromarket banke" AD Podgorica S. I. je u svom iskazu
navela da je M. J. bio korisnik kredita u njihovoj banci od 20. 11. 2003.
godine na iznos od 1.500 eura, sa rokom vraćanja od 18 mjeseci i mjesečnom
ratom od 104.5 €, po kom kreditu je J. ostao dužan iznos od 809.23 eura.
Navodi da je dokumentacija koju je M. J. dostavio banci bila uredna, a istu je
sačinjavala fotokopija lične karte za žiranta LJ. V., fotokopija lične karte
Z. K., uredno popunjena mjenica od strane oba žiranta kao i korisnika kredita,
zahtjev za potrošački kredit sa uredno popunjenim podacima i pečatima
ovlašćenih službenika preduzeća-privrednih društava u kojima korisnik kredita
i žiranti rade, što je utvrđeno i uvidom u navedenu dokumentaciju na glavnom
pretresu.
Iz nalaza i mišljenja vještaka grafološke struke ing. M. K. od 01. 06. 2006.
godine je utvrđeno da je, proučavanjem nespornog rukopisa M. J. i upoređenjem
sa rukopisom koji se nalazi na mjenici od 2 eura na mjestu prvog žiranta,
vještak uočila izražene sličnosti, koje se odnose kako na opšte tako i na
individualne karakteristike. Sličnosti opšteg karaktera se manifestuju u
stepenu ispisanosti, brzini pisanja, kalibru, međusobnom odnosu slova i
harmoničnosti, dok se sličnosti individuaalnog grafičkog karaktera manifestuju
u načinu formiranja gotovo svih uporođenih slova izuzev potpisa koji glasi na
ime LJ. V., ispisan štanpanim slovima ćiriličnog pisma. Vještak je, cijeneći
identifikacioni značaj konstatovanih sličnosti a imajući u vidu da izvršenim
upoređenjem nijesu konstatovane razlike, našla da su konstatovane sličnosti
dovoljne za donošenje sasvim određenog zaključka da je M. J. ispisao rubrike
za prvog žiranta na mjenici od 2 eura, izuzev potpisa koji glasi na ime LJ.
V.. Potpis koji glasi na ime LJ. V., a koji se nalazi na mjenici i na ličnoj
karti ispisan je štampanim slovima ćiriličnog pisma i ispisalo ga je isto
lice.
Iz nalaza i mišljenja vještak grafološke struke ing.V. N. od 03. 06. 2010.
godine je utvrđeno da je vještak upoređenjem spornih potpisa “Lj. V.“ na
mjestu prvog žiranta na mjenici od dva eura u rubrici “Svojeručni potpis I
žiranta“ na zahtjevu za potrošački kredit u rubrici “Svojeručni potpis“ i na
fotokopiji lične karte serijskog broja CG00053274, sa nespornim rukopisom i
potpisima Lj. V. uočila razlike koje se ogledaju kako u opštim tako i sa
gledišta identifikacije, značanijim individualnim grafičkim karakteristikama.
Razlike opšteg karaktera se manifestuju u opštem izgledu, brzini, kalibru,
harmoničnosti i iznijansiranosti poteza, dok se razlike individualnog
grafičkog karaktera ogledaju u detaljima adekvatno upoređenih slova. Vještak
nalazi da potpisi „ LJ. V.“ koji se nalaze na mjestu prvog žiranta na mjenici
od dva eura ; zahtjevu za potrošački kredit – u rubrici „Svojeručni potpis I
žiranta“ i fotokopiji lične karte serijskog broja CG00053274 u rubrici
„Svojeručni potpis“ nisu autentični potpisi lica na čije ime glasi. U
dopunskom nalazu od 31. 10. 2011. godine vještak je navela da je proučavanjem
nespornog rukopisa M. J. konstatovano da su odgovarajući potpisi LJ. V.
napisani kontrolisanim spornim i po svemu sudeći podešenim potezima. Smatra da
je M. J. prilikom pisanja po diktatu najvjerovatnije podešavao rukopis,
odnosno nije pisao prirodno. Vještak je navela da primjenom grafoskopske
metode nije bilo moguće sa sigurnošću utvrditi da li je M. J. svojeručno
ispisao sporne potpise koji glase na ime LJ. V., s tim što se M. J. ne
isključuje kao skripter slova.
Ocjenom provedenih dokaza kako pojedinačno tako i u njihovoj međusobnoj vezi i
dovodeći ih u vezu sa odbranom okrivljenog sud je nesumnjivo utvrdio da je
okrivljeni M. J. izvršio krivično djelo falsifikovanje isprave iz čl. 207 st.
3 u vezi st. 1 Krivičnog zakonika i to upravo u vrijeme, na mjestu i na način
kako je to bliže predstavljeno izrekom presude.
Naime, iz iskaza ovlašćenog predstavnika „Euromarket banke“ i uvida u
dokumentaciju za dobijanje kredita, u postupku je nesporno utvrđeno da je
okrivljeni J. M., dana 21. 11. 2003. godine, uz zahtjev za odobrenje kredita
"Euromarket banci" predao i mjenicu od dva eura u kojoj je bilo označeno da
žirant V. LJ. priznaje bez protesta da se mjenica može utužiti po kreditu kod
"Euromarket banke", pa je i odobren kredit u iznosu od 1.500 €, koje činjenice
ne spori ni sam okrivljeni u svojoj odbrani.
Okrivljeni M. J. u svojoj odbrani u predhodnom postupku i na glavnom pretresu
tvrdi da mu je Lj. lično potpisao sve papire za I žiranta za odobrenje kredita
kao i mjenicu koja je bila potrebna za isplatu kredita, da bi nakon provedenog
dokaznog postupka i saslušanja svjedoka oštećenog LJ. V. naveo da je on
popunio predmetnu mjenicu na način što je upisao sve podatke za LJ. V. i sa
prednje strane i na poleđini mjenice, osim potpisa LJ. V., što je utvrđeno i
iz nalaza i mišljenja vještaka grafologa ing. M. K. u kome vještak navodi da
je M. J. ispisao rubrike za I žiranta na mjenici od dva eura, sem potpisa koji
glasi na LJ. V., koje je popunilo neko drugo lice. Okrivljeni navodi da je
mjenicu popunio uz znanje LJ. V., koji mu je dao ličnu kartu da je kopira,
koji navodi su u suprotnosti sa tvrdnjom oštećenog Lj. V., koji u svom iskazu
navodi da J. nije žirirao za predmetni kredit, te da se njegov potpis ne
nalazi ni na mjenici ni na dokumentima za odobrenje kredita na kojima se
potpisuje žirant, što je potvrđeno nalazom i mišljenjem vještaka grafologa
ing. V. N. iz koga je utvrđeno da potpisi „Lj. V.“ koji se nalaze na mjestu
prvog žiranta na mjenici od dva eura; zahtjevu za potrošački kredit – u
rubrici „Svojeručni potpis I žiranta“ i fotokopiji lične karte serijskog broja
CG00053274 u rubrici „Svojeručni potpis“ nijesu autentični potpisi lica na
čije ime glasi.
Cijeneći naprijed utvrđeno činjenično stanje a posebno kontradiktornu odbranu
okrivljenog, koja je u cjelosti opovrgnuta iskazom svjedoka oštećenog i
nalazima i mišljenjima vještaka grafologa, ovaj sud nalazi da su se u radnjama
okrivljenog J. M. stekli svi bitni elementi bića krivičnog djela
falsifikovanje isprave iz čl. 207 st. 3 u vezi st. 1 KZRCG, jer je okrivljeni
postupajući na način predstavljen u izreci presude napravio lažnu javnu
ispravu-mjenicu i istu predao uz zahtjev za odobravanje kredita, pri čemu je
bio svjestan da čini krivično djelo, što je u konkretom slučaju i htio, pa se
njegov psihički odnos prema izvršenom krivičnom djelu manifestuje kao direktni
umišljaj.
Naime, mjenica je isprava javnog karaktera te je kao takva i taksativno
nabrojana u u stavu 3 člana 208 KZRCG, zbog čega je sud radi preciznosti u
činjeničnom opisu dodao da se radi o javnoj ispravi, nalazeći da time ne
vrijeđa objektivni identitet optužbe, jer je samo dodao činjenice koje
konkretizuju i čine jasnijim krivično djelo, ostajući u okviru istog događaja
sa onim bitnim činjenicama i okolnostima koje imaju značaj bitnog elementa
krivičnog djela za koje je okrivljeni oglašen krivim.
Prilikom utvrdjivanja krivične sankcije sud je na strani okrivljenog u smislu
čl. 41 KZ SRJ, kao olakšavajuće okolnosti u sklopu ličnosti cijenio njegovo
loše imovno stanje, nezaposlenost, činjenicu da je otac troje djece, ranije
dobro vladanje i s tim u vezi neosudjivanost, što se sud uvjerio uvidom u
izvod iz kaznene evidencije na ime okrivljenog te činjenicu da je od izvršenja
djela proteklo 8 godina, dok otežavajućih okolnosti na strani okrivljenog sud
nije našao, pa je sud cijeneći prednje olakšavajuće okolnosti primjenom čl. 52
i 53 KZ SRJ, okrivljeno izrekao uslovnu osudu kao u izreci presude, nalazeći
da će se i sa prijetnjom utvrdjene kazne zatvora i provjerom ponašanja
okrivljenog u periodu od jedne godine na okrivljenog u dovoljnoj mjeri uticati
da u buduće ne čini nova krivična djela, čime će se sa uspjehom ostvariti
svrha uslovne osude iz čl. 51 KZ SRJ, u okviru opšte svrhe izricanja krivičnih
sankcija iz čl. 5 st. 2 KZ SRJ.
Pošto je okrivljeni oglašen krivim sud ga je obavezao da na ime troškova
krivičnog postupka plati iznos od 272,00 € od čega se iznos od 242,00 € odnosi
na ime izvršenih grafoloških vještačenja, a iznos od 30,00 € na ime sudskog
paušala, koji je odmjeren srazmjerno trajanju postupka, složenosti predmeta, a
ovo shodno čl. 226 i 229 Zakonika o krivičnom postupku.
Na osnovu izloženog, u smislu čl. 374 Zakonika o krivičnom postupku, odlučeno
je kao u izreci presude.
OSNOVNI SUD U PODGORICI, dana 24. 11. 2011. godine
ZAPISNIČAR:
|
S U D I J A:  
---|---  
Danijela Rajković
|
Željka Jovović  
DN-a: Po primjerak presude dostaviti:
- ODT Podgorica,
- Okrivljenom,
- A/a.
Postupljeno dana __
Radnik suda ______
ZAPISNIČAR:
|
S U D I J A:  
---|---  
Danijela Rajković,s.r.
|
Željka Jovović,s.r.  
PRAVNA POUKA:
|
Protiv ove presude dozvoljena je žalba u roku od 8 dana od dana prijema
pismenog otpravka iste, preko ovog suda Višem sudu u Podgorici.  
---|---  
ZTO: Danijela Rajković