K.br.490/11
U IME CRNE GORE
OSNOVNI SUD U PODGORICI, kao prvostepeni, krivični, po sudiji Jovović Željki,
uz učešće Rajković Danijele kao zapisničara, u krivičnom predmetu protiv
okrivljenog Š. N. iz Podgorice, zbog krivičnog djela kradja iz čl. 239 st.1
Krivičnog zakonika, rješavajući po optužnom predlogu ODT Podgorica Kt. br.
1514/08 od 15.06.2011. godine, nakon održanog glavnog i javnog pretresa u
prisustvu zastupnika optužbe Ane Radović, okrivljenog i njegovog branioca adv.
M. A., dana 05. 09. 2013. godine, donio je i dana 06. 09. 2013. godine javno
objavio
PRESUDU
Okrivljeni
Š. N., JMB XXXXXXX210025, od oca R. i majke M., rođene B., rođen XX. XX. XXXX.
godine u Podgorici, sa prebivalištem u Podgorici ul. Kralja Nikole br. XXX,
završio srednju školu, nezaposlen, oženjen, otac troje djece, srednjeg imovnog
stanja, osuđivan presudom Osnovnog suda u Podgorici K. br. 99/8571 od 12. 07.
2000. godine zbog krivičnog djela iz čl. 33 Zakona o inspekcijskoj kontroli
(novčana kazna 1.000,00 dinara).
Kriv je
Što je:
Dana 09. 08. 2008. godine u Podgorici, u mjestu Veruša, u svojoj kući,
svjestan svog djela čije je izvršenje htio, znajući da je njegovo djelo
zabranjeno, u namjeri da sebi pribavi protivpravnu imovinsku korist u
vrijednosti preko 150,00 eura, oduzeo tuđu pokretnu stvar-električnu energiju,
vlasništvo oštećene Elektrodistribucije Podgorica, na način što je u svom
stambenom objektu na monofaznom električnom brojilu, skinuo desni šaraf na
naponskoj klemi, tako da se električna energija nije mogla registrovati.
- čime je izvršio krivično djelo krađa iz čl. 239 st. 1 Krivičnog zakonika.
Pa mu Sud za navedeno krivično djelo primjenom čl. 4 st. 2, čl. 42 st. 1, čl.
52 st. 2, čl. 53 i 54 Krivičnog zakonika i čl. 226, 229, 239 i 374 Zakonika o
krivičnom postupku, izriče
USLOVNU OSUDU
Kojom mu predhodno utvrđuje kaznu zatvora u trajanju od 30 (trideset) dana i
istovremeno određuje da se ista neće izvršiti, ako okrivljeni u roku od 1
(jedne) godine po pravosnažnosti presude ne izvrši novo krivično djelo.
Obavezuje se okrivljeni da plati na ime troškova krivičnog postupka iznos od
30,00 €, u roku od 15 dana po pravosnažnosti presude, pod prijetnjom prinudnog
izvršenja.
Oštećena "Elektrodistribucija" Podgorica se radi ostvarivanja imovinskopravnog
zahtjeva upućuje na parnični postupak.
O b r a z l o ž e nj e
Optužnim predlogom ODT Podgorica Kt. br. 1514/08 od 15. 06. 2011. godine
okrivljenom Š. N. je stavljeno na teret izvršenje krivičnog djela kradja iz
čl. 239 st 1 Krivičnog zakonika, pa je zamjenik ODT-a Ana Radović, zastupajući
optužbu na glavnom pretresu, precizirala činjenični opis podnijetog optužnog
predloga, i u završnoj riječi, ostajući pri istom, predložila sudu da
okrivljenog oglasi krivim i kazni zatvorom u okviru propisane kazne.
Okrivljeni Š. N. je u svojoj odbrani naveo da je predmetnu vikendicu kupio
prije 10-12 godina od Dragana Popovića, koja je bila u izgradnji kao i da je
danas u stanju u kom je tada kupio. U vikendici je postajao predmetni sat i
nikad nije vršio nikakvu inetrvenciju niti radnju na tom satu. Uopšte nije
upoznat da je u njegovoj vikendici vršena kontrola, samo zna da su dolazili
inkasanti i da su mu dali da paušalno plaća struju pa on poseduje jedan ili
dva računa o uplaćenoj električnoj energiji. Na brojilu su postojale plombe,
ali iste nije vidio, već navodi da je kuću kupio od poštenog čovjeka, kao i da
je ovaj sat bar jedan put mjesečno gledao inkasant koji mu je donosio račun,
pa bi da nešto nije u redu isti sigurno prijavio. Navodi da je predmetna kuća
prizemna sa izgrađenim potkrovljem i jednom prostorijom, ključ od kuće
posjeduje samo on a nikada nije imao krađu, niti obijanje kuće. Pošto je kuća
neuslovna vrlo rijetko je davao ključ prijateljima. Povremeno su u ovoj kući
boravili majstori i to su bili Abanci, ali tvrdi da oni nisu izvršili nikakvu
zloupotrebu na brojilu. Sat se nalazi u kući, u hodniku na zidu, i ne postoji
ormarić za sat. U kući od potrošača postoje šporet, frižider, televizor i
sijalica, u vikendici borave ljeti - u avgustu, u kući nema klime, pa nije
logično da bi izvršio skidanje šarafa i pomjeranje mostova, radi krađe struje
koja mu u ovom periodu faktički nije bila ni potrebna. U završnoj riječi je
naveo da ostaje kod svoje odbrane da nije izvršio krivično dijelo i pridružuje
se završnoj riječi svog branioca.
Branilac okrivljenog advokat A. M. u završnoj riječi je naveo da nema dokaza
da je okrivljeni izvršio krivično djelo za koje se tereti, ukazujući da je u
dokaznom postupku proveden dokaz čitanjem zapisnika oštećene koji je sam po
sebi protivrječan jer u rubrici "zatečeno stanje" zaokržena je konstatacija
"skinuti mostovi na brojilu" a u napomeni da je na naponskom mostu odvijen
desni šaraf. Saslušani svjedok P. S. se ne sjeća kritičnog događaja, što je i
razumljivo, dok prethodno saslušani svjedok K. S., se faktički ni on nije
sjećao događaja, jer nije mogao opisati ni mjesto gdje se kuća nalazi, ni neke
druge detalje, a u svom slobodnom kazivanju je kazao da nakon što su skinuli
poklopac na brojilu utvrdili su da je jedan šaraf odvijen, pa iz njegovog
iskaza proizilazi da oni prilikom kontrole nisu prethodno konstatovali da
brojilo ne registruje potrošnju, pa da bi nakon toga pristupili utvrdjivanju
uzroka, već da su nakon skidanja poklopca brojila konstatovali da je šaraf
odvijen. Inače radi se o vikendici koja je u izgradnji i gdje njen sadašnji
vlasnik vrlo malo boravi u njoj, jer nije osposobljena za stanovanje. Da li je
eventualno, ukoliko je bilo kakvih nepravilnosti takvo stanje naslijeđeno od
prethodnog vlasnika ili ne, okrivljenom nije poznato. Konačno je predložio da
sud okrivljenog oslobodi od odgovornosti.
U dokaznom postupku sud je saslušao predstavnika oštećenog preduzeća
»Elektrodistribucija« Podgorica, saslušao svjedoke K. S. i P. A., pročitao
zapisnik o kontroli mjernog mjesta br.0084160 od 09.08.2008. godine i pročitao
izvod iz kaznene evidencije PJ Podgorica na ime okrivljenog Š. N. od
27.04.2012. godine.
Predstavnik oštećenog preduzeća „Eleketrodistribucije“ Podgorica S. M. se
pridružio krivičnom gonjenju protiv okrivljenog i postavio imovinskopravni
zahtjev u iznosu od 1.761,98 eura. Navodi da je, prema energetskoj kartici
potrošača Š. N., u periodu od 31.01.2005. do 31.07.2012. godine, stanje na
brojilu nula, što ukazuje da nije bilo potrošnje preko brojila u tom periodu,
te da u evidenciji kod oštećenog preduzeća nema podataka o prethodnoj
kontroli. U završnoj riječi se pridružio završnoj riječi zastupnika optužbe i
postavio imovinskopravni zahtjev u iznosu od 1.761,98. eura.
Svjedok K. S. je u svom iskazu naveo da se sjeća da je sa kolegom P. A. tokom
2008. godine radio kontolu u Podgorici, u mjestu Veruša, a konkretnog slučaja
se ne sjeća, pa je zamolio da mu se predoči zapisnik o kontroli, kako bi se
izjasnio. Nakon što je svjedoku predočen zapisnik o kontroli br. 0084160 je
naveo da se sjetio predmetne kontrole, kada je sa kolegom vršio kontrolu u
više kuća, a u predmetnom objektu kod Š. su utvrdili nepravilnosti. Vidjeli su
da brojilo ne registruje utrošak električne energije a uvidom u sat su vidjeli
da ne postoji plomba. Kada su otvorili brojilo vidjeli su da je na naponskom
mostu odvidan šaraf tako da brojilo nije registrovalo potrošnju iz tih
razloga. Nakon kontrole su brojilo plombirali. Koliko se može sjetiti,
kontroli je prisustvovala neka ženska osoba, koja je odbila da potpiše
zapisnik o kontroli, pa su zapisnik ostavili u kući potrošača. Koliko može da
se sjeti u kući je postojao od uređaja frižider, električni šporet i sijalično
mjesto, a nisu vršili detaljnu kontrolu o potrošačima, jer su vidjeli da
brojilo uopšte ne registruje utrošenu električnu energiju. Ne može da se sjeti
gdje se nalazi kuća, jer je tada prvi put bio u Veruši, i ne može se tačno
sjetiti gdje se nalazilo predmetno brojilo u kući. Da ne radi predmetno
brojilo utvrdili su na način što su upalili sjelicu u hodniku pa brojilo nije
registrovalo potrošnju a kontrolu su izvršili na način što su ženskoj osobi
koja je bila prisutna, rekli da upali šporet tako da ni ta potrošnja nije
registrovana. Ne sjeća se ko je koju radnju preduzimao prilikom kontrole, on
ili kolega, ali su bili zajedno prilikom predmetne kontrole. Da bi utvrdili da
brojilo nije u funkciji prvo su skinuli poklopac sa brojila, a onda su i
isprobali da li registruje na način što su upalili sijalično mjesto i šporet.
Na brojilu brikna nije bila pomjerena već je samo odvidan šaraf na brikni i na
taj način spriječeno očitavanje potrošnje na brojilu. Navodi da zbog proteka
vremena ne može da tvrdi da u kući postoji hodnik, ne sjeća se toga, a što se
tiče poklopca na brojilu, isti se mora skinuti da bi se utvrdila nepravilnost.
Vidjeli su prilikom kontrole da brojilo ne registruje potrošnju na disku
brojila pa su nakon toga pomjerili poklopac i utvrdili nepravilnost, kao i da
je konkretnom prilikom u pitanju bilo Niško brojilo.
Svjedok P. A. je u predhodnom postupku naveo da je radnik ED Nikšić i da je po
nalogu pretpostavljenih, vršio vanredne kontrole na teritoriji Crne Gore.
Sjeća se da su negdje u mjesecu avgustu 2008. godine, on i njegov kolega K. S.
vršili kontrolu kod potrošača Š. N. iz Podgorice u mjestu Veruša. Tom prilikom
su konstatovali da je potrošač u svom stambenom objektu na monofaznom
električnom brojilu skinuo, tj. odvidao desni šaraf na naponskom mostu, tako
da brojilo nije moglo da pravilno registruje utrošak električne energije. Na
glavnom pretresu održanom dana 05.09.2013. godine, je naveo da se ne sjeća
predmetne kontrole, sjeća se da su kritičnom prilikom on i kolega K. vršili
kontrolu sigurno na dvadeset objekata, pa se zaista ne sjeća predmetne
kontrole. Nakon upoznavanja sa zapisnikom o kontroli, navodi da se ne može
sjetiti predmetne kontrole i da ostaje kod konstatacije iz zapisnika o
kontroli, s tim što je dodao, obzirom da je u zapisniku konstatovano da
brojilo nije registrovalo potrošnju električne energije, jer je na naponskom
mostu odvidan desni šaraf, predmetno brojilo nije uopšte registrovalo
potrošnju, jer se radi o monofaznom brojilu. Navodi i to da ne poznaje
okrivljenog kao i da se ne sjeća predmetnog događaja ni poslije upoznavanja sa
izjavom datom pred istražnim sudijom, da ostaje pri datom iskazu, kada je
rekao ono što je znao i nije ništa izmišljao.
Zapisnikom „Elektrodistribucije“ Podgorica o kontroli mjernog mjesta
br.0084160 od 09.08.2008. godine, je u rubrici zatečeno stanje zaokružena
stavka „skinuti mostovi na brojilu“ a u rubrici napomena konstatovano da je na
naponskom mostu odvidan desni šaraf, tako da brojilo nije registrovalo
potrošnju električne energije. Potrošač je odbio da potpiše zapisnik.
Cijeneći provedene dokaze, kako pojedinačno, tako i u njihovoj međusobnoj vezi
i dovodeći ih u vezu sa odbranom okrivljenog, sud je nesumnjivo utvrdio da je
okrivljeni Š. N., dana 09. 08. 2008. godine u Podgorici, u mjestu Veruša, u
svojoj kući, svjestan svog djela čije je izvršenje htio znajući da je njegovo
djelo zabranjeno, u namjeri da sebi pribavi protivpravnu imovinsku korist u
vrijednosti preko 150,00 eura, oduzeo tuđu pokretnu stvar-električnu energiju,
vlasništvo oštećene Elektrodistribucije Podgorica, na način što je u svom
stambenom objektu na monofaznom električnom brojilu, skinuo desni šaraf na
naponskoj klemi, tako da se električna energija nije mogla registrovati.
Činjenično stanje sud je utvrdio iz Zapisnika o kontroli mjernog mjesta od
09.08.2008. godine, u kome su konstatovane navedene nepravilnosti, kao i
iskaza svjedoka K. S. i P. A., koje iskaze je sud u cijelosti prihvatio
cijeneći ih kao objektivne i jasne. U svojim iskazima svjedoci, koji su i
vršili predmetnu kontrolu, opisuju nepravilnosti koje su utvrdili prilikom
kontrole, te iste i zapisnički konstatovali.
Sud je cijenio odbranu okrivljenog Š. N., u kojoj je naveo da nije znao za
nepravilnosti na brojilu, ukazujući da su na brojilu postojale plombe, ali
iste nije vidio već navodi da je kuću kupio od poštenog čovjeka, kao i da je
ovaj sat bar jedan put mjesečno gledao inkasant koji mu je donosio račun pa bi
da nešto nije u redu isti sigurno prijavio, pa sud istu, imajući u vidu
nesumnjivo utvrđeno činjenično stanje iz iskaza svjedoka i zapisnika o
kontroli, nije prihvatio ocijenivši je kao sračunato datu radi radi
izbjegavanja krivice.
Sud je cijenio i navode branioca okrivljenog, date u završnoj riječi, da je
zapisnik oštećene sam po sebi protivrječan jer je u rubrici "zatečeno stanje"
zaokružena konstatacija "skinuti mostovi na brojilu" a u napomeni da je na
naponskom mostu odvijen desni šaraf, pa sud iste nije prihvatio, nalazeći da
je zapisnik sačinjen prema stvarnom stanju koje je zatečeno na brojilu, o čemu
je svjedok K. S., koji je i vršio kontrolu, detaljno objasnio da na brojilu
brikna nije bila pomjerena, već je samo odvidan šaraf na brikni, i na taj
način spriječeno očitavanje potrošnje na brojilu, a na formularu zapisnika,
koji je tipski, ne postoji takva konstatacija, pa je logično da je zaokružena
konstatacija „skinuti mostovi na brojilu“. Sud je takođe cijenio navode
branioca da se svjedok P. S. ne sjeća kritičnog događaja, te da se ni svjedok
K. S., faktički ne sjeća događaja, jer nije mogao opisati ni mjesto gdje se
kuća nalazi, ni neke druge detalje, pa ni ove navode sud nije prihvatio jer su
se saslušani svjedoci sjetili i u svojim iskazima naveli sve bitne okolnosti
koje su od uticaja na rješenje konkretne krivične stvari. Ukazivanje branioca
da se inače radi o vikendici koja je u izgradnji i gdje njen sadašnji vlasnik
vrlo malo boravi jer nije osposobljena za stanovanje a da li je eventualno,
ukoliko je bilo kakvih nepravilnosti, takvo stanje naslijeđeno od prethodnog
vlasnika ili ne okrivljenom nije poznato, sud takođe nije prihvatio a ovo iz
razloga što sam okrivljeni u svojoj odbrani navodi da da je kuću kupio od
poštenog čovjeka, kao i da je ovaj sat gledao inkasant koji mu je donosio
račun, te da ključ od kuće posjeduje samo on, nikada nije imao krađu, niti
obijanje kuće, a pošto je kuća neuslovna vrlo rijetko je davao ključ
prijateljima, iz čega slijedi zaključak da je okrivljeni boravio u kući.
Cijeneći subjektivni odnos okrivljenog prema izvršenom krivičnom djelu, sud
nalazi da je isti bio svjestan da svojim radnjama čini zabranjenu djelatnost,
a što je u konkretnom slučaju i htio, postupajući sa direktnim umišljajem kao
oblikom vinosti. Sud nalazi da je umišljaj okrivljenog bio usmjeren na
protivpravno oduzimanje električne energije, na način opisan u izreci presude,
sve dok bude u mogućnosti da to čini, a u namjeri da pribavi za sebe
protivpravnu imovinsku korist preko 150 eura, pa su se u njegovim radnjama,
pored objektivnih, stekli i subjektivni elementi bića krivičnog djela kradja
iz čl. 239. st.1 Krivičnog zakonika.
Prilikom utvrđivanja krivične sankcije za izvršeno krivično djelo sud je
okrivljenom u smislu čl. 42 Krivičnog zakonika kao olakšavajuće okolnosti
cijenio njegovu porodičnost - otac troje djece, nezaposlen, dok je od
otežavajućih okolnosti cijenio njegovu raniju osuđivanost, pri tome imajući u
vidu da je od ranije osude protekao period od 13 godina u kome okrivljeni nije
ispoljio kriminalnu aktivnost, a što je sud utvrdio iz izvoda iz kaznene
evidencije na ime okrivljenog, pa je primjenom čl. 53 i 54 Krivičnog zakonika
sud okrivljenom izrekao uslovnu osudu kao u izreci, nalazeći da će se i sa
prijetnjom izvršenja utvrđene kazne zatvora te provjerom ponašanja okrivljenog
u periodu od jedne godine na okrivljenog u dovoljnoj mjeri uticati da u buduće
ne čini nova krivična djela, čime će se sa uspjehom ostvariti svrha uslovne
osude iz čl. 52 Krivičnog zakonika u okviru opšte svrhe izricanja krivičnih
sankcija u smislu čl. 4 st. 2 Krivičnog zakonika.
Shodno čl. 239 Zakonika o krivičnom postupku, sud je oštećeno preduzeće radi
ostvarivanja imovinsko-pravnog zahtjeva, uputio na redovnu građansku parnicu,
imajući u vidu da činjenice utvrđene u toku krivičnog postupka ne pružaju
pouzdan osnov ni za potpuno ni za djelimično presuđenje.
Kako je okrivljeni oglašen krivim, sud ga je obavezao da na ime paušala, kao
dijela troškova krivičnog postupka, plati iznos od 30,00 €, a koji iznos je
srazmjeran trajanju i složenosti krivičnog postupka i imovinskim prilikama
okrivljenog, a ovo shodno čl. 226 u vezi čl. 229 Zakonika o krivičnom
postupku.
Na osnovu navedenog, u smislu čl. 374 Zakonika o krivičnom postupku, odlučeno
je kao u izreci presude.
OSNOVNI SUD U PODGORICI, dana 06. 09. 2013. godine.
ZAPISNIČAR:
|
S U D I J A:  
---|---  
Danijela Rajković,s.r.
|
Željka Jovović,s.r.
PRAVNA POUKA:
|
Protiv ove presude dozvoljena je žalba u roku od 8 dana od dana prijema
pismenog otpravka iste, preko ovog suda Višem sudu u Podgorici.
ZTO Danijela Rajković
ZAPISNIČAR:
|
S U D I J A:  
---|---  
Danijela Rajković
|
Željka Jovović
DN-a: Po primjerak presude dostaviti:
- ODT Podgorica,
- Okrivljenom, braniocu,
- Oštećenoj po pravosnažnosti,
- A/a.
Postupljeno dana __
Radnik suda ______