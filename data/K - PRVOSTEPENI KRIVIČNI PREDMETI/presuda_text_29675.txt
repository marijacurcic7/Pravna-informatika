K. br. 1272/12
U IME CRNE GORE
OSNOVNI SUD U PODGORICI, po sudiji Jovović Željki, uz učešće Rajković Danijele
kao zapisničara, u krivičnom predmetu protiv okrivljenog LJ. I., zbog
krivičnog djela nedavanja izdržavanja iz čl. 221 st. 1 Krivičnog zakonika,
rješavajući po optužnom predlogu ODT-a u Podgorici Kt. br. 686/12 od 03. 10.
2012. godine, nakon završenog glavnog, javnog pretresa održanog dana 04. 10.
2013. godine, u prisustvu zastupnika optužbe Medenica Biljane, okrivljenog LJ.
I. i njegovog branioca adv. D. D., donio je i istog dana javno objavio,
P R E S U D U
Okrivljeni
LJ. I., od oca Borislava i majke R., rođene D., rođen XX. XX. 19XX. godine u
Podgorici, sa prebivalištem u Danilovgradu Pažići bb, državljanin Crne Gore,
po zanimanju frizer, razveden, otac jednog djeteta, srednjeg imovnog stanja,
neosuđivan.
Kriv je
Što je:
Od 13. 01. 2012. godine do 03. 10. 2012. godine, u Podgorici, svjestan svog
djela čije je izvršenje htio i znajući da je isto zabranjeno, nije davao
izdržavanje za lice koje je po zakonu dužan da izdržava - njegovu maloljetnu
kćerku LJ. E., koja dužnost mu je utvrđena izvršnom sudskom odlukom – izvršnom
presudom Osnovnog suda u Danilovgradu P. br. 231/11 od 08. 12. 2011. godine,
uplatom iznosa od 300,00 eura, na ruke zakonske zastupnice-majke LJ. E., LJ.
T., i to do desetog u mjesecu za prethodni mjesec, počev od dana presuđenja pa
nadalje,
- čime je izvršio krivično djelo nedavanje izdržavanja iz čl. 221 st. 1
Krivičnog zakonika.
Pa ga Sud na osnovu citirane zakonske odredbe te čl. 4 st.2, 32, 39, 42, 45
st.1 tač.3 Krivičnog zakonika, te čl. 226, 229 i 374 Zakonika o krivičnom
postupku
O S U Đ U J E
Na novčanu kaznu u iznosu od 700,00 € (sedamstotina eura) koju je dužan
platiti u roku od 3 (tri) mjeseca po pravosnažnosti presude, a ako izrečenu
novčanu kaznu ne plati u određenom roku Sud će novčanu kaznu zamijeniti kaznom
zatvora, tako što će za svakih započetih 25,00 € (dvadesetpet eura) novčane
kazne odrediti jedan dan kazne zatvora, s tim da kazna zatvora ne može biti
duža od 6 (šest) mjeseci.
Obavezuje se okrivljeni da plati na ime troškova krivičnog postupka iznos od
30,00€, u roku od 15 dana po pravosnažnosti presude, pod prijetnjom prinudnog
izvršenja.
O b r a z l o ž e n j e
Optužnim Predlogm ODT Podgorica Kt. br. 686/12 od 03. 10. 2012. godine,
stavljeno je na teret okrivljenom LJ. I. izvršenje krivičnog djela nedavanja
izdržavanja iz čl. 221 st.1 Krivičnog zakonika.
Zastupnik optužbe je prije davanja završnih riječi precizirao činjenični opis
dispozitiva optužnog predloga, na način označen u izreci ove presude, ne
mijenjajući pri tom pravnu kvalifikaciju djela, i pri tako preciziranom
činjeničnom opisu ostao do kraja glavnog pretresa, pa je u završnoj riječi
izjavio da je u toku postupka, a cijeneći odbranu okrivljenog, posebno dokaze
provedene na glavnom pretresu, iskaz svjedoka LJ. T., iz kojeg proizilazi da
okrivljeni nije ispunjavao zakonsku obavezu izdržavanja svog malodobnog
djeteta, na način na koji mu je to bilo utvrdjeno presudom Osnovnog suda u
Danilovgradu K. br. 231/11 od 08. 12. 2011. godine, dokazano da je okrivljeni
izvršio krivično djelo stavljeno mu na teret, pa je predložio da sud
okrivljenog oglasi krivim i osudi po zakonu.
Okrivljeni LJ. I. je u svojoj odbrani datoj na zapisniku o saslušanju
osumnjičenog pred ODT-om Podgorica od 01. 10. 2012. godine izjavio da ne
priznaje izvršenje krivičnog djela koje mu se stavlja na teret. Sa bivšom
suprugom LJ. T. je bio u braku od maja 2007. godine i iz tog braka imaju
kćerku E.. Brak je razveden 08. 12. 2011. godine pred Osnovnim sudom u
Danilovgradu a E. je povjerena na čuvanje i vaspitavanje njegovoj bivšoj
supruzi LJ. T.. Istovremeno sud ga je obavezao da doprinosi izdržavanju kćerke
E. tako što će svakog mjeseca davati 300,00 eura na ruke bivšoj supruzi. Naveo
je, da u toku brakorazvodnog postupka nije sporio zahtjev supruge da plaća
300,00 eura na ime izdržavanja djeteta. Taj iznos od 300,00 eura je davao sve
dok je bio u prilici da to čini, tačnije za svaki mjesec, do unazad 2-3
mjeseca je bivšoj supruzi plaćao izdržavanje za njihovu kćerku. Sjeća se da
joj je davao 50,00 eura nedeljno. Nije mogao da da sve odjednom jer nije imao
novaca a davao je onoliko koliko je imao i kada je imao je davao. Zadnja 2-3
mjeseca nije plaćao izdržavanje za svoju kćerku. Razlog za to nije, kao što
njegova bivša supruga tvrdi da to nije želio, već jednostavno nije imao
novaca. Inače u Danilovgradu ima frizerski salon, posao je jedno vrijeme išao
dobro, tako da nije sporio zahtjev bivše supruge za plaćanje 300,00 eura na
ime izdržavanja. Medjutim u zadnje vrjeme posao ne ide baš najbolje tako da
nije u mogućnosti da daje 300,00 eura svakog mjeseca. Dalje je naveo, da ga je
biv. supruga preko advokata obavijestila da novac ne daje njoj na ruke, već da
vrši uplate preko žiro računa, pa joj je jednom uplatio 50,00 eura na račun i
više tako nije uplaćivao novac ali joj je uvijek kada bi joj predavao kćerku
davao po 50,00 eura. Na kraju je izjavio, da čitav njegov prihod koji
ostvaruje potiče upravo iz frizerskog salona, da je nekada imao radnika ali da
zbog smanjenog obima posla sada radi samo on. Radni dan mu traje od 8 do 20
časova a osim frizerskog salona ne posjeduje nikakvu drugu imovinu niti ima
drugih prihoda. Na glavnom pretresu je dodao da je znao da mu je presudom suda
u Danilovgradu utvrđena obaveza plaćanja izdržavanja za kćerku. Plaćao je po
300,00 eura mjesečno a nakon toga se dogovorio sa bivšom suprugom da plaća
nedeljno po 50,00 eura što je radio neko vrijeme a nije plaćao izdržavanje
možda 2-3 mjeseca računajući od dana kada je saslušan kod tužioca, jer nije
imao novca. Objasnio je da se sa suprugom dogovorio da plaća 50,00 eura
nedeljno jer nije mogao da plaća 300,00 eura odjednom, a kćerki je pored toga
kupovao garderobu i sve ostalo što je bilo potrebno. Kada je davao novac
bivšoj supruzi bili su sami tako da nema svjedoke da je novac davao. Sada radi
kao konobar a povremeno radi i u frizerskom salonu koji se nalazi u njegovoj
kući gdje ima stalne mušterije koje su naučile da dolaze. Frizerski salon koji
je držao pod zakup poslovnog prostora je zatvorio prije četiri mjeseca jer
nije imao posla. Zna da postoji mogućnost izmjene odluke o izdržavanju i
pokrenuće taj postupak jer nije u mogućnosti da plaća utvrđeni iznos. Na kraju
je izjavio da je dobio telegram od svoje supruge u kome ga obavještava da
novac za alimentaciju uplaćuje na žiro račun što je i uradio jednom a nakon
toga je novac davao na ruke ali se ne sjeća u koliko navrata.
Branilac okrivljenog D. D., adv. iz Danilograda, je u završnoj riječi izjavio
da imajući u vidu odbranu okrivljenog smatra da postoje elementi krivičnog
djela stavljenog mu na teret, međutim ukazao je na olakšavajuće okolnosti koje
stoje na strani njegovog branjenika, a to su, da do sada nije osuđivan,
njegovu mladost, činjenicu da revnosno vrši roditeljsko pravo, te stav
zastupnika oštećene koja se nije pridružila krivičnom gonjenu. Predložio je da
sud njegovom branjeniku izrekne novčanu kaznu i da se plaćanje odredi u
ratama.
Okrivljeni je u završnoj riječi izjavio da se pridružuje završnoj riječi svog
branioca.
Sud je u dokaznom postupku saslušao svjedoka LJ. T. zakonskog zastupnika mldb.
LJ. E., pročitao presudu Osnovnog suda u Danilovgradu P. br. 231/11 od 08. 12.
2011. godine i Izvještaj Uprave policije PJ Podgorica iz kaznene evidencije na
ime okrivljenog od 29.11. 2012. godine.
Ocjenom navoda optužbe, odbrane kao i svih provedenih dokaza sud je na
nesumnjiv način utvrdio da je okrivljeni izvršio krivično djelo stavljeno mu
na teret na način, u vrijeme i na mjestu, kako je to predstavljeno izrekom ove
presude, pa ga je sud oglasio krivim i osudio na kaznu iz izreke presude.
Svjedok LJ. T. zakonski zastupnik mldb. LJ. E. je u svom svjedočkom iskazu u
predhodnim postupku navela je da je sa LJ. I. zaključila brak u maju 2007.
godine i iz tog braka imaju kćerku E.. Zajednica života između nje i njenog
bivšeg supruga je prestala prije otprilike dvije godine, a brak je i formalno
razveden početkom 2012. godine pred Osnovnim sudom u Danilovgradu. Prilikom
razvoda braka sud je njoj povjerio vršenje roditeljskog prava, dok je njenog
bivšeg supruga LJ. I. obavezao da dodprinosi izdržavanju njihove kćerke E.
tako što će svakomjesečno uplaćivati iznos od 300,00 eura njoj na ruke. Nakon
što je odluka suda postala pravosnažna, preko svog advokata je poslala
telegram bivšem suprugu da doprinos za izdržavanje ne uplaćuje njoj na ruke,
već na njen žiro račun koji je otvorila kod Podgoričke banke. Međutim, njen
bivši suprug je od razvoda braka samo jednom uplatio 50,00 eura na taj žiro
račun. Osim navedene uplate više nije izvršena ni jedna uplata na ime
izdržavanja njihove mldb. kćerke niti je u tu svrhu njen bivši suprug davao
novac njoj na ruke. Na glavnom pretresu je dodala da pored iznosa od 50,00
eura koji je njen bivši suprug uplatio na žiro račun 17. 01. 2012. godine koji
mu je ona dostavila je negdje prije pola godine dao na ruke još 100,00 eura na
ime izdržavanja i to je sve što je platio. Nije se pridružila krivičnom
gonjenju i nije postavila imovinsko pravni zahtjev osim što je tražila da njen
bivši suprug ubuduće daje izdržavanje.
Iz sadržine presude Osnovnog suda u Danilovgradu K. br. 231/11 od 08. 12.
2011. godine utvrđeno je da je brak stranaka LJ. rođ. R. T. i LJ. I. razveden
dana 08. 12. 2011. godine pred Osnovnim sudom u Danilovgradu i da se dijete
stranaka mldb. LJ. E. rođena xx. xx. xxxx. godine povjerava na dalje čuvanje i
vaspitavanje majci LJ. T. uz obavezu oca LJ. I. da svakomjesečno doprinosi
izdržavanju djeteta iznosom od 300,00 eura koji će isplaćivati na ruke
zakonske zastupnice dok za to budu postojali zakonski razlozi ili presuda bude
izmijenjena.
Iz izvještaja Uprave policije PJ Podgorica iz kaznene evidencije na ime
okrivljenog LJ. I. od 29. 11. 2012. godine utvrđeno je da okrivljeni nije
osudjivan.
Na osnovu naprijed izloženog sud je na nesumnjiv način utvrdio da okrivljeni
LJ. I. u periodu od 13. 01. 2012. godine do 03. 10. 2012. godine nije davao
izdržavanje za lice koje je po zakonu dužan da izdržava svoju mldb. kćerku LJ.
E. koja obaveza mu je utvrđena pravosnažnom i izvršnom sudskom odlukom -
presudom Osnovnog suda u Danilovgradu P. br. 231/11 od 08. 12. 2011. godine,
uplatom iznosa od 300,00 eura na ruke zakonske zastupnice majke LJ. E., LJ. T.
i to do desetog u mjesecu za predhodni mjesec počev od dana presuđenja pa
ubuduće dok je iz iskaza svjedoka LJ. T., potvrđeno, da je njen bivši suprug
LJ. I., na ime izdržavanje njihove mldb. kćerke LJ. E. od kada je odluka suda
o razvodu braka postala pravosnažna uplatio samo jednom iznos od 50,00 eura na
žiro račun, koji mu je ona putem telegrama a preko svog advokata poslala i to
dana 17. 01. 2012. godine i jednom i to prije pola godine joj je na ruke dao
iznos od 100,00 eura, takodje na ime izdržavanja, i to je sve što je platio
nakon razvoda braka.
Cijeneći naprijed utvrđeno činjenično stanje ovaj sud nalazi, da su se u
radnjama okrivljenog stekli svi bitni, objektivni i subjektivni elementi bića
krivičnih djela nedavanja izdržavanja iz čl. 221 st. 1 Krivičnog zakonika.
Naime, okrivljeni nije davao izdržavanje za lice koje je po zakonu dužan da
izdržava, koja dužnost mu je utvrđenja pravosnažnom sudskom odlukom - presudom
u iznosu i na način kako je to presudom određeno. Okrivljeni je bio svjestan
da takvim postupanjem čini krivično djelo, što je i htio, pa se njegov
psihički odnos prema izvršenom krivičnom djelu manifestuje kao direktni
umišljaj.
Sud je cijenio navode odbrane okrivljenog LJ. I., da je po presudi Osnovnog
suda u Danilovgradu kojom je obavezan da svakomjesečno doprinosi izdržavanju
svoje mldb. kćerke LJ. E. u iznosu od 300,00 eura postupao da unazad 2-3
mjeseca računajući od dana kada je saslušan kod tužioca, tačnije da je davao
po 50,00 eura nedeljno jer nije mogao dati cijeli iznos odjednom, da je novac
bivšoj supruzi davao, kada su bili sami, tako da nema svjedoka za to tačnije
kad god bi predavao kćerku davao bi joj po 50,00 eura, pa je našao, da je
ovakva odbrana okrivljenog sračunata na izbjegavanje i eventualno umanjenje
krivice obzirom da je ista opovrgnuta u cjelosti izjavom svjedoka LJ. T., koja
se na vrlo jasan i precizan način izjasnila o tome kako se njen bivši suprug
LJ. I. ponašao nakon razvoda u smislu davanja izdržavanja za njihovu kćerku, a
u čiji iskaz sud nije imao razloga da sumnja, i koja je bila dosledna u tome
da je, nakon što je odluka o razvodu braka postala pravosnažna, preko svog
advokata poslala telegram bivšem suprugu da doprinos za izdržavanja ne
isplaćuje njoj na ruke već na njen žiro račun, i da je na taj žiro račun nakon
razvoda braka njen bivši suprug samo jednom i to dana 17. 01. 2012. godine
uplatio iznos od 50,00 eura i prije pola godine joj je na ime izdržavanja na
ruke dao iznos od 100,00 eura i da je to sve što je platio, zbog čega je
odbranu okrivljenog u tom dijelu odbacio kao irelevantnu.
Prilikom izbora krivične sankcije, sud je cijenio sve okolnosti predviđene čl.
42 Krivičnog zakonika, pa je od olakšavajućih okolnosti na strani okrivljenog
cijenio da je otac jednog djeteta, ranije dobro ponašanje i s tim u vezi
raniju neosuđivanost, mladost, stav zakonskog zastupnika oštećene koja se nije
pridružila krivičnom gonjenju, pa je u odsustvu otežavajućih okolnosti, a
imajući u vidu imovinske prilike okrivljenog, koje su po nalaženju suda
srednje, a i sam okrivljeni tako predstavlja svoje imovno stanje, istog osudio
na novčanu kaznu, kao blažu vrstu kazne, u iznosu od 700,00 eura. Sud je
uvjerenja da će se sa ovako izrečenom novčanom kaznom, u svemu ostvariti svrha
kažnjavanja iz čl. 32 Krivičnog zakonika, u okviru opšte svrhe izricanja
krivičnih sankcija iz čl. 4 st. 2 Krivičnog zakonika. Shodno čl. 39 st. 5
Krivičnog zakonika sud je okrivljenom za plaćanje novčane kazne odredio rok od
tri mjeseca po pravosnažnosti presude, s tim što je shodno čl. 39 st. 6
Krivičnog zakonika odredio da ukoliko okrivljeni ne plati novčanu kaznu u
navedenom roku ista će se zamijeniti kaznom zatvora, tako što će se za svakih
započetih 25,00 (dvadesetpet) eura novčane kazne odrediti 1 (jedan) dan kazne
zatvora, s tim da kazna zatvora ne može biti duža od 6 (šest) mjeseci.
Odluka o troškovima krivičnog postupka - sudskog paušala donijeta ne na osnovu
čl. 226 Zakonika o krivičnom postupku i isti je u iznosu od 30,00 eura
odmjeren shodno dužini trajanja postupka, složenosti predmeta i imovnim
prilikama okrivljenog.
Na osnovu izloženog odlučeno je kao u izreci presude.
OSNOVNI SUD U PODGORICI, dana 04. 10. 2013. godine
ZAPISNIČAR:
|
S U D I J A:  
---|---  
Danijela Rajković,s.r.
|
Željka Jovović,s.r.
PRAVNA POUKA:
|
Protiv ove presude dozvoljena je žalba u roku od 8 dana od dana prijema
pismenog otpravka iste, preko ovog suda Višem sudu u Podgorici.
---|---  
ZTO Danijela Rajković
ZAPISNIČAR:
|
S U D I J A:  
---|---  
Danijela Rajković
|
Željka Jovović
DN-a: Po primjerak presude dostaviti:
- ODT Podgorica,
- Okrivljenom, braniocu,
- Oštećenoj po pravosnažnosti,
- A/a.
Postupljeno dana __
Radnik suda ______