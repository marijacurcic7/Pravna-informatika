Posl.br. K. 28/13/13
U IME CRNE GORE
OSNOVNI SUD U KOTORU, kao nadležni prvostepeni krivični sud, po sudiji Sanji
Čakanović, uz učešće namještenika Golub Jadranke, u krivičnom predmetu protiv
okrivljenog K B iz K, zbog krivičnog djela utaje iz čl. 243 st.4. Krivičnog
zakonika, koji se vodi po optužnom predlogu ODT-a Kotor Kt. br. 30/13 od
23.01.2013 godine, nakon glavnog i javnog pretresa održanog dana 04.03.2013
godine u prisustvu zamjenika ODT Kotor Tanje Čolan, okrivljenog i ovlašćenog
predstavnika oštećenog JKP Kotor, D V, donio je i istog dana javno objavio
sledeću:
P R E S U D U
Okrivljeni K B, sa JMBG , od oca V i majke R, rodjene K, rodjen godine u K,
stalno nastanjen u K, R bb, državljanin Crne Gore, oženjen, bez djece, sa
završenom SSS, lošeg imovnog stanja, neosudjivan, protiv kojeg se ne vodi
postupak za drugo krivično djelo,
Kriv je
Što je neutvrdjenog dana u periodu od 30.11.2012 do 01.12.2012 godine, u K u
namjeri da sebi pribavi imovinsku korist, protivpravno prisvojio tudju
pokretnu stvar koju je našao u blizini deponije u mjestu L - iglu od pihamera
za rovokopač dužine 120 cm i širine 15 cm, vrijednosti 650,00 eura, a
vlasništvo JKP K, na način što je navedenog dana prilikom odvoženja smeća na
deponiju u K, primjetio navedenu iglu da bi iste večeri došao svojim vozilom
do tog mjesta i istim odvezao iglu koju je ostavio u dvorištu svoje kuće čime
je oštećenom pričinio štetu u visini vrijednosti oduzete stvari pri čemu je
bio uračunljiv i svjestan svoga djela i njegove zabranjenosti, a čije
izvršenje je htio,
- čime je učinio krivično djelo utaje iz čl. 243. st. 4. Kriviičnog zakonika
(KZ),
pa ga sud na osnovu naprijed navedene krivičnopravne odredbe i odredbi čl. 3,
4, 5, 6, 8, 13, 14, 15, 32, 33, 39, 42 KZ i člana 226, 229, 368. i 374
Zakonika o krivičnom postupku (ZKP).
O S U D J U J E
Na novčanu kaznu u iznosu od 600,00 eura (šeststotina eura) koju će okrivljeni
platiti u roku od 90 dana od dana pravosnažnosti presude, a koja će se u
slučaju nenaplativosti zamjeniti tako što će se za svakih započetih 25,00 eura
novčane kazne računati jedan dan zatvora.
Dužan je okrivljeni na ime sudskog paušala platiti iznos od 30,00 eura u roku
od 90 dana od dana pravosnažnosti presude.
Novčanu kaznu i sudski paušal okrivljeni će platiti u datom roku na žiro račun
Osnovnog suda u Kotoru-budžet CG br. 832-16-52, pod prijetnjom prinudnog
izvršenja, a dokaz o uplati dostaviti krivičnoj pisarnici ovog suda s pozivom
na br. K 28/13/13.
O b r a z l o ž e n j e
Optužnim predlogom ODT-a Kotor Kt. br. 30/13 od 23.01.2013 godine, stavljeno
je na teret okrivljenom K B da je učinio krivično djelo utaje iz čl. 243 st.4.
Krivičnog zakonika.
Postupajući po podnijetom optužnom predlogu sud je zakazao i održao glavni
pretres dana 04.03.2013 godine u prisustvu zamjenika ODT Kotor, okrivljenog i
ovlašćenog predstavnika oštećenog preduzeća JKP K.
Zamjenik ODT-a je na glavnom pretresu u završnoj riječi ostao pri podnijetom
optužnom predlogu smatrajući da je dokazano da je okrivljeni počinio djelo
koje mu se stavlja na teret te je predložio sudu da se isti oglasi krivim te
da mu se izrekne kazna u granicama zakona a koja je propisana za navedeno
krivično djelo.
Okrivljeni je u svojoj odbrani pred ODT-om naveo da je u JKP K zaposlen
poslednje tri godine te da je obavljao poslove vozača kamiona i da nije oduzeo
predmetnu iglu od pikamera za gradjevinsku mašinu - rovokopač, da istu nikada
nije ni primjetio u krugu JKP K već da je prilikom odvoženja smeća na deponiju
u L, na udaljenosti od nekih 200 metara od depinije, primjetio iglu za
pikamera, pa da je a kako je znao da se radi o vrijednoj stvari uveče došao
svojim vozilom do tog mjesta i utovario istu u svoje vozilo te je odvezao kući
i ostavio u dvorištu i da je tom prilikom bio sam a da je nakon 3-4 dana
saznao da je iz kruga JKP nestala ista takva igla ali da nije nikoga
obavještavao da se ista nalazi kod njega jer se bojao da ga ne optuže da je on
oduzeo iglu iz kruga JKP K a da je nedugo posle kritičnog dogadjaja policija
došla i odvezla iglu nazad u preduzeće ali je po riječima inspektora igla koje
je bila kod njega u dvorištu manjih dimenzija u odnosu na onu koja je nestala
iz kruga JKP K. Objasnio je da je čitav prostor kruga JKP-a pokriven kamerama
video nadzora i da se na osnovu istih može utvrditi ko je oduzeo predmetnu
iglu iz kruga JKP K, i da je on svaki dan u periodu od 05,00 do 09,00 sati
prije podne u krugu firme JKP K te da povremeno dolazi kada ga pozovu iz
preduzeća a da se može preko stražara na kapiji i evidenciji ulaska i izlaska
radnika utvrditi da li je bio u krugu preduzeća u vrijeme kada je nestala
predmetna igla kao i da je mislio da može da uzme iglu koju je pronašao u
blizini L jer je smatrao da je ničija a na glavnom pretresu je još jednom
istakao u svojoj odbrani da je smatrao da predmetnu iglu može uzeti jer ju je
našao na deponiji pa je smatrao da nije ničija i ponovio je da je nije otuđio
iz firme čije je dvorište obezbjeđeno kamerama to jest da je iglu uzeo na putu
do deponije a koju je primjetio kad je odvozio smeće pa ju je uveče prenio u
svoje dvorište.
Sud je u dokaznom postupku radi utvrđenja činjeničnog stanja i krivice
okrivljenog proveo sledeće dokaze i to: saslušao ovlašćenog predstavnika
oštećenog preduzeća JKP K, DJ V, pročitao Službenu zabilješku UP K
02-240/12-5744 od 28.12.2012 godine, te potvrdu o privremenom oduzimanju
predmeta UP K br. 02-240/12-5744 od 28.12.2012 godine, kao i izvršio uvdi u
dokumentaciju vezanu za rovokopač, te je pročitao nalaz i mišljenje vještaka
ekonomsko finanasijske struke D M od 16.01.2013 godine, te dopis JKP K br. 169
od 18.01.20133 godine, kao i izvještaj JKP K br. 4427/1 od 04.12.2012 godine i
izvod iz KE za okrivljenog od UP Ispostava K br. 245/13-319 od 31.03.2013
godine, a na izvedene dokaze nije bilo primjedbi.
Ovlašćeni predstavnik oštećenog preuzeća JKP K, DJ V na glavnom pretresu je
navela da nema neposrednih saznanja o izvršiocu krivičnog djela, da joj je
poznato da je u periodu od 30.11. do 01.12.2012 godine iz kruga njihove firme
u K nestala igla od pikamera za grajdeivnsku mašinu rovokopač, da je ista
metalna, dužine 120 cm, širine oko 15 cm te da je njena težina oko 100 kg. i
da je kritične večeri stražar bio L B koji ih je obavjestio da nije primjetio
oduzimanje sporne igle, niti je išta čuo a da su za nestanak igle saznali
sutradan kada je vozač B Dn prilikom parkiranja primjetio da ista nedostaje i
o čemu je obavjestio direktora a da su kada su saznali da je igla pronadjena
kod K podnijeli krivičnu prijavu protiv istog a navela je i da je taj prostor
pokriven kamerama video-nadzora ali da je prilikom pregleda snimka od strane
kontrolora utvrdjeno da upravo taj dio gdje se nalazila igla nije pokriven
video nadzorom. Pridružila se krivičnom gonjenju a nije postavljala imovinsko
pravni zahtjev.
Iz službene zabilješka UP I K od 01.12.2012 godine proizilazi da je S Z iz K,
interni kontrolor u JKP K prijavio toj ispostavi da je u toku noći otudjena
igla od pikamera koja se nalazila iza hangara kod radionice u okviru JKP K, da
je povodom te prijave OPS izašao na lice mjesta i obavio razgovor sa istim, da
mu je S Zrekao da je nestanak predmetne igle prijavio vozač B D a da je
kritične večeri na poslovima stražara radio L B.
Iz dopisa JKP K br. 169 od 18.01.2013 godine proizilazi da je to preduzeće
obavjestilo ODT Kotor da su dimenzije predmetne igle, koje su date od strane
punomoćnika date na osnovu službene zabilješka odgovornog lica a da su
najvejrodostojniji podaci o istoj u ponudi L doo, kod kojih je i kupljen
hidraulični čekić sa špicom te da prilikom korišćenja špice dolazi do njenog
trošenja pa da je moguće da je ista sada manjih dimenzija odnosno dužine.
Iz priložene dokumentacije za rovokopač model H ser.broj proizilazi da je
predmetni rovokopač isporučen kupcu JKP K dana 04.06.2008 godine sa potrebnom
dokumentacijom i utvrdjena je kupoprodajna cijena istog kao i dimenzije sporne
igle. Iz priložene fotografije utvrdjen je bilži izgled predmetne igle.
Iz izvještaja JKP K br. 4427/1 od 04.12.2012 godine proizilazi da je u krugu
JKP preduzeća K, izmedju ostalih za vrijeme od 30.11.2012 godine u 14,15
šasova do 01.12.2012 godine u 08,30 časova, kada je kako pretpostavljaju u tom
preduzeću nestala sporna igla, sa službenim vozilom izašao okrivljeni u 19,31,
da je u 19,40 ušao, da je 01.12.2012 godine u 04,59 upalio vozilo, u 05,07
ugasio vozilo, da je ponovo 05,17 upalio vozilo i izašao u 05,20 časova te da
se vratio u 08,56.
Iz potvrde o privremeno oduzetim predmetima UP Ispostava K od 28.12.2012
godine je utvrdjeno da je ovlašćeni policijski službenik (OPS) od K B oduzeo
iglu od pikamera za gradjevinsku mašinu rovo-kopaćč, dužine 110 cm, prečnika
12 cm, izradjenu od željeza, težine oko 100 kg. a koju potvrdu je potpisao
okrivljeni i OPS-a.
Iz nalaza i mišljenja vještaka ekonomskof-finansijske struke D M od 16.01.2013
godine je utvrdjena vrijednost predmetne igle od Pihamera za rovokopač na dan
otudjenja u iznosu od 650,00 eura.
Iz izvoda iz KE za okrivljenog UP I K prizilazi da okrivljeni ranije nije
osudjivan.
Na osnovu rezultata cjelokupnog postupka cjeneći sve provedene dokaze, kako
pojedinačno tako i u uzajamnoj povezanosti kao i u odnosu na odbranu
okrivljenog, sud je nesumnjivo utvrdio da su se u radnjama okrivljenog
ostvarila sva bitna obilježja bića krivičnog djela utaje iz čl. 243 st.4 KZ-a.
Naime, okrivljeni u svojoj odbrani nije sporio da je prilikom odvoženja smeća
na deponiju u L kritične prilike primjetio predmetnu iglu za pikamera, te da
je a kako je znao da se radi o vrijednoj stvari uveče došao sa svojim vozilom
do tog mjesta i utovario iglu u svoje vozilo te je odvezao kući i ostavio u
dvorištu a da je nedugo nakon toga došla policija i odvezla iglu nazad u
preduzeće.
Okrivljeni je u svojoj odbrani isticao da navedenu iglu nije oduzeo iz kruga
preduzeća i da je nije ni primjetio u krugu JKP K te da je mislio da može da
uzme predmetnu iglu jer je ničija, međutim taj dio odbrane istog nije bio od
značaja za sud jer se okrivljenom optužnim predlogom i nije stavilo na teret
da je predmetnu iglu oduzeo iz kruga JKP K, oštećenog preduzeća, već da je
tudju pokretnu stvar koju je našao protvipravno prisvojio u namjeri da sebi
pribavi imovinsku korist.
Okrivljeni je naime znao da predmetna igla predstavlja tudju stvar, da nije
njegova i da je prisvajanje takve stvari protivpravno a da je isti imao
namjeru da predmetnu iglu protivpravno prisvoji proizilazi iz njegove odbrane
u kojoj je naveo da je znao da je ista vrijedna zbog čega se po istu uveče
vratio i odvezao je u svoje dvorište, dakle isti nije predmetnu iglu uzeo da
bi se našao njen vlasnik jer njeno nalaženje nije prijavio nadležnom
policijskom organu već je istu prisvojio i priključio je svojoj imovini što
ukazuje da je protivpravnim prisvajanjem predmetne igle sebi želio pribaviti
protivpravnu imovinsko korist.
Sud je tako našao da je okrivljeni djelovao umišljajno jer je bio svjestan da
navedene radnje predstavljaju radnje krivičnog djela i da je isto zabranjeno a
čije je izvršnje htio.
Odbrana okrivljenog potvrđuje se i dokazima izvedenim na glavnom pretresu a
prije svega sa potvrdom o oduzetim predmetima iz koje proizilazi da je OPS od
okrivljenog oduzeo iglu od pikamer-a za gradjevinsku mašinu rovo-kopač.
Iz izjave ovlašćenog predstavnika oštećenog preduzeća, kao i priložene
dokumentacije za rovokopač, utvrdjeno je da je predmetna igla, vlasništvo JKP
K, a iz nalaza i mišljenja vještaka finansijske struke, koji nalaz je sud
prihvatio kao jasan i stručan, a na koji stranke nijesu imale primjedbi,
utvrdjena je vrijednost predmeta-igle na dan prisvajanja.
S obzirom na navedeno sud je okrivljenog oglasio krivim i kaznio.
Prilikom odluke o vrsti i visini kazne okrivljenom sud je pošao od toga da je
za predmetno krivično djelo u zakoniku propisana novčana kazna ili kazna
zatvora do jedne godine, pa se sud vodeći računa o odredbi čl. 42 KZ-a,
opredijelio da okrivljenom izrekne novčanu kaznu i to u iznosu od 600,00 eura,
a s obzirom da je okrivljeni nekažnjavano lice koju okolnost je sud cijenio
kao olakšavajuću, a takodje je kao olakšavajuću okolnost sud cijenio njegovu
mladost, njegove porodične prilike i okolnost da je svojom odbranom dopirnio
rasvjetljenju činjeničnog stanja, dok otežavajućih okolnosti nije bilo.
Sud je cijenio a s obzirom na naprijed navedene olakšavajuće okolnosti da bi
efektivna kazna zatvora okrivljenom bila neadekvatna, ali da se isto tako a s
obzirom na držanje okrivljenog na glavnom pretresu, ni uslovnom zatvorskom
kaznom ne bi adekvatno djelovalo na istog u smislu specijalne prevencije, i da
se uslovnom zatvorskom kaznom ne bi postigla svrha kažnjavanja, već da će se
ista postići novčanom kaznom, koju okrivljeni po ocjeni ovog suda može platiti
s obzirom da je zaposleno lice, i s obzirom da mu je za plaćanje iste
ostavljen rok od 90 (devedeset) dana, a izrečena novčana kazna predstavlja
zakonski minimum te vrste kazne koji je za navedeno djelo propisan zakonikom.
Sud je smatrao da će se ovako izrečenom novčanom kaznom ostvariti ciljevi
specijalne i generalne prevencije, i da će se istom dovoljno uticati na
okrivljenog da ubuduće ne čini krivična djela kao i na druge eventualne
počinioce da ista krivična djela ne čine.
Shodno naprijed navedenom te primjenom odredbi člana 3, 4, 5, 6, 8, 13, 14,
15, 32, 33, 39 i 42, te čl. 243 st.4. KZ-a, te čl. 368 i 374 ZKP-a, odlučeno
je kao u izreci odluke.
Okrivljeni je obavezan i na plaćanje sudskog paušala a koji e odmjeren shodno
čl. 226 i 229 ZKP-a a imajući u idu imovinske prilike okrivljenog te složenost
i trajanje postupka.
OSNOVNI SUD U KOTORU
Dana 04.03.2013 godine
Zapisničar S U D I J A
Golub Jadranka Čakanović Sanja
PRAVNA POUKA: Protiv ove presude ima se pravo žalbe u roku od 8 dana od dana
prijema Višem sudu u Podgorici, a preko ovog suda.