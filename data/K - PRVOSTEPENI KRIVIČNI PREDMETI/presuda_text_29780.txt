K. br. ...
U IME CRNE GORE
Viši sud u Bijelom Polju, kao prvostepeni krivični sud, po sudiji Gorici
Đalović, uz učešće namještenika suda Sonje Marković, kao zapisničara, u
krivičnom predmetu optuženog K. V. iz P. , zbog krivičnog djela neovlašćena
proizvodnja, držanje i stavljanje u promet opojnih droga iz čl. 300 st. 1
Krivičnog zakonika (Kz), po optužnici Višeg državnog tužilaštva u Bijelom
Polju, Kt. br. ... od .... godine, u dijelu koji se odnosi na predmetno
krivično djelo, na ponovnom suđenju, nakon održanog usmenog, glavnog i javnog
pretresa, dana …. godine, u prisustvu zamjenika u Višem državnom tužilaštvu,
R. J., optuženog K. V. i njegovog branioca, advokata G. M., donio je i javno
objavio, dana …. godine,
P R E S U D U
Optuženi K. V., JMBG ..., zv. V., od oca M. i majke M., rođene M., rođen ....
godine u Pljevljima, sa prebivalištem u mjestu rođenja, naselje K.,
državljanin Crne Gore, sa završenom srednjom školom - automehaničar, oženjen,
otac jednog djeteta, srednjeg imovnog stanja, osuđivan presudom Osnovnog suda
u Pljevljima, K. br. ... od ... godine, zbog krivičnog djela iz čl. 376 st. 3
Kz RCG, kažnjen 30 dana zatvora, kaznu izdržao 23.11.2006. godine, a rješenjem
Osnovnog suda u Pljevljima o rehabilitaciji, Kv. br. ... od .... godine,
brisana je osuda K. br. ... od .... godine, nalazio se u pritvoru od
06.11.2011. godine do 21.06.2012. godine.
- na osnovu čl. 373 st. 1 tač. 2 Zakonika o krivičnom postupku (Zkp)
OSLOBAĐA SE OD OPTUŽBE
Kojom je predstavljeno da je:
- dana, 05.11.2011. godine, oko 03,00 časova, iz mjesta Kosanica ka
Pljevljima, u prtljažniku putničkog vozila marke ''Golf III'', reg. br. PV AB
062, vlasništvo I. B. iz P., neovlašćeno, radi prodaje, prenosio opojnu drogu
marihuanu - skank u količini od 4.035 grama, upakovanu u 4 ručno pravljena
pakovanja od plastične kese oblijepljenih providnom selotejp trakom, supstancu
koja je Rešenjem o utvrđivanju opojnih droga ( Sl. list SRJ br. 44/02)
proglašena za opojnu drogu, te je dolaskom u mjesto Doganje, opština Pljevlja,
gdje su ovlašćeni policijski službenici UP PJ Pljevlja zapriječili put sa dva
službena vozila, i to vozilom marke ''Mercedes - Vito'', reg. br. P - PV 007,
na kojem su bila uključena rotaciona svijetla kao znak za zaustavljanje drugih
vozila, i putničkim vozilom marke ''Golf II'', reg. br. PV AG 217, pa je istim
udario u oba službena vozila, koja je tom prilikom oštetio i tako je probio
blokadu na putu, zatim se vozilom dao u bjekstvo prema kopu rudnika uglja Pod
Trlica i dalje prema gradu, za istim su ovlašćeni policijski službenici pošli
u potjeru sa službenim vozilima na kojima su bila uključena rotaciona svjetla,
upozoravajući ga da zaustavi vozilo, po čemu nije postupio, pa je uspio da
izađe na magistralni put Pljevlja - Prijepolje, i u mjestu Trlica iz vozila
izbacio četiri pakovanja predmetne droge, koju su ovlašćeni policijski
službenici prilikom pregleda terena pronašli i oduzeli, a okrivljeni je
pobjegao u nepoznatom pravcu,
- jer nije dokazano da je optuženi učinio djelo za koje je optužen.
Opojna droga marihuana - skank, u ukupnom neto iznosu od 4.035 grama, trajno
se oduzima i ista se ima uništiti.
Troškovi krivičnog postupka padaju na teret budžetskih sredstava.
O b r a z l o ž e nj e
Optužnicom Višeg državnog tužilaštva u Bijelom Polju, Kt. br. 60/11 od
29.11.2011. godine, okrivljenom K. V. prvobitno je bilo stavljeno na teret
izvršenje krivičnog djela neovlašćena proizvodnja, držanje i stavljanje u
promet opojnih droga iz čl. 300 st. 1 Krivičnog zakonika (Kz), u sticaju sa
krivičnim djelom sprečavanje službenog lica u vršenju službene radnje iz čl.
375 st. 3 u vezi st. 1 Kz-a. U prvostepenom postupku, koji je prethodio
donošenju predmetne odluke, optuženi je oglašen krivim za oba krivična djela u
sticaju, koja presuda je bila predmet ispitivanja u žalbenom postupku, pa je
ista u dijelu u kojem je okrivljeni osuđen za izvršenje krivičnog djela
sprečavanje službenog lica u vršenju službene radnje iz čl. 375 st. 3 u vezi
st. 1 Kz-a, preinačena i postala pravosnažna, dok je u dijelu koji se odnosi
na izvršenje krivičnog djela neovlašćena proizvodnja, držanje i stavljanje u
promet opojnih droga iz čl. 300 st. 1 Krivičnog zakonika (Kz), ukinuta i
vraćena na ponovno suđenje.
Na ponovnom suđenju, dana 15.02.2013. godine, održan je glavni pretres i isti
zaključen u prisustvu zamjenika VDT-a u Bijelom Polju, R. J., optuženog K. V.
i njegovog branioca, advokata M. G. iz P.. Na glavnom pretresu zamjenik VDT-a
precizirao je činjenični opis optužbe, pa je u tom smislu sadržano u izreci
presude.
U završnoj riječi zamjenik u Višem državnom tužilaštvu u Bijelom Polju istakao
je da je izvedenim dokazima na glavnom pretresu utvrđeno da je okrivljeni K.
V. izvršio krivično djelo neovlašćena proizvodnja, držanje i stavljanje u
promet opojnih droga iz čl. 300 st. 1 Krivičnog zakonika (Kz), i da je za isto
kriv, te je predložio sudu da ga oglasi krivim i osudi na kaznu po zakonu.
Okrivljeni K. Vasilije, u postupku saslušanja pred VDT-om, iskoristio je svoje
zakonsko pravo i nije želio da iznese svoju odbranu. Na glavnom pretresu
negirao je krivicu i u svojoj odbrani istakao da je, dana 04.11.2011. godine,
u terminu od oko 19,00 do 21,30 h, boravio u stanu svoje sestre u Pljevljima,
jer joj je pomagao oko izvođenja nekih radova, a u stanu su se nalazili i
njegova sestra i njena kćerka K. A., te njegov prijatelj I. B., koji mu je
pomagao oko izvođenja radova. Dok je boravio u stanu dogovorio se sa svojom
prijateljicom Š. M. da se nakon obavljenih radova vide. Tražio je od Ilića da
mu pozajmi njegovo auto, s tim što mu je rekao da mu treba zbog odlaska na
neki put, a nakon što je Ilića odvezao kući svratio je po Š. M. i zajedno sa
njom uputio se ka Kalušićima, mjestu u kom živi, a koje se nalazi na
udaljenosti od nekoliko kolometara od Pljevalja. Do Kalušića su se kretali
magistralnim putem. U njegovoj kući su ostali do 02,00 h iza ponoći, a zatim
su opet sjeli u vozilo i krenuli ka Pljevljima. U povratku je vozio
zaobilaznim putem koji vodi pravcem Kalušići - Grevo - Rudnik uglja, a ne
magistralnim putem do Pljevalja. Na tom putu tokom vožnje su sreli nekoliko
vozila, a dolaskom u mjesto Doganje vidio je da iz suprotnog pravca nailaze
dva vozila krećući se jedno iza drugog. Prvo vozilo je bilo marke ''Golf 2'',
a iza njega se kretalo policijsko vozilo, iako nije primijetio marku istog,
vidio je da se radi o vozilu većem od običnog PMV. Prilikom mimoilaska sa ovim
policijskim vozilom osjetio je kao neki udar i izašao da vidi o čemu se radi,
a ova dva su vozila nastavila put bez zaustavljanja. Primijetio je izvjesno
oštećenje na vozilu kojim je upravljao na vozačevim vratima. U Pljevlja su
stigli oko 02,30 h iza ponoći, gdje je ostavio M. kod njene kuće, a on se
vratio nazad svojoj kući krećući se magistralnim putem.
Po povratku kući vozilo je parkirao u jednom otvorenom objektu koji se nalazi
na njihovom imanju u blizini kuće i tu noć je prespavao u svojoj kući. Naredni
dan je sve vrijeme boravio kod kuće, kao i sledeći dan, kada su oko 18,00
časova došli policijski službenici. Bilo ih je 6 - 7, a od njih je poznavao C.
I., koji mu je saopštio da treba da pođe u policijsku stanicu na informativni
razgovor, gdje će mu tokom razgovora biti saopšteni razlozi njegovog
dovođenja. Tokom informativnog razgovora im je rekao da se ključ od vozila
nalazi na šanku ili u torbici u njegovoj kući, a kasnije je vidio da su
dovezli auto kojim je ranije upravljao pred policijsku stanicu.
Prilikom odgovora na pitanja pojasnio je mjesto gdje se nalazilo oštećenje na
vratima vozača na vozilu kojim je upravljao, te da policijsko vozilo nije
imalo upaljeno rotaciono svijetlo i da se kretalo dosta brzo, kao i drugo
vozilo, a on je tad vozio prilično sporo, po njegovoj procjeni oko 20 km/h.
Naveo je da se njegova kuća u Kalušićima nalazi na udaljenosti od oko 4 km od
Pljevalja i do iste vodi nekoliko asfaltnih puteva, koji su približno iste
kilometraže u odnosu na relaciju Pljevlja - Kalušići.
Na glavnom pretresu na ponovnom suđenju ponovio je ranije navode i ostao je
pri tvrđenju da kritične večeri nije probijao policijsku blokadu, niti je
prenosio drogu u svom vozilu.
U završnoj riječi branilac okrivljenog, advokat M. G., istakao je da tokom
glavnog pretresa nijesu dokazani navodi iz optužnice u odnosu na predmetno
krivično djelo i predložio je da sud okrivljenog oslobodi od optužbe.
Okrivljeni je prihvatio završnu riječ svog branioca.
Sud je u dokaznom postupku izveo dokaze: saslušao svjedoke I. B., J. Ž., Š.
S., C. I., C. H. i Š. M. , pročitao i to: službenu zabilješku UP PJ Pljevlja,
broj ... od .... godine; nalaz i pojašnjenje vještaka saobraćajne struke M.
Č.; izvještaj o DNK vještačenju, broj ... Forenzičkog centra u Danilovgradu,
sa nalazom i mišljenjem; dio po izdvajanju službene zabilješke UP PJ Pljevlja,
broj ... od .... godine; izvještaj o kriminalistično tehničkom pregledu lica
mjesta sa fotodoku-mentacijom UP Pljevlja broj ... od .... godine, u dijelu po
izdvajanju; izvještaj o kriminalistično tehničkom pregledu lica mjesta sa
fotodoku-mentacijom UP Pljevlja broj ... od .... godine, u dijelu po
izdvajanju; patrolni list UP PJ Pljevlja broj ... i broj ... i izvod iz
kaznene evidencije za okrivljenog K. V., dostavljen od strane UP Pljevlja,
broj .... od .... godine.
Cijeneći odbranu okrivljenog, kao i sve izvedene dokaze tokom postupka, i
dovodeći ih u međusobnu vezu, sud je utvrdio činjenično stanje i po osnovu
istog zaključio da je okrivljeni kritične večeri upravljajući sa PMV marke
''Golf 3'', reg. oznaka PV AB 062, vlasništvo I. B. iz P. , probio policijsku
blokadu u mjestu Doganje, opština Pljevlja, i nastavio vožnju od Rudničkog
kopa magistralnim putem ka raskrsnici, koja se nalazi u blizini Auto moto
društva ''Saobraćajni centar'' u Pljevljima, od koje raskrsnice putevi vode ka
gradu, ka naselju Potrlica, a magistralni put nastavlja ka Prijepolju,
prolazeći kroz mjesto Trlica, do kog objekta AMD su vozilo okrivljenog pratili
ovlašćeni policijski službenici UP PJ Pljevlja. Dalje kretanje vozila
okrivljenog nije utvrđeno tokom postupka, a nije na nesumnjiv način ni
utvrđeno da je isti kritičnom prilikom u svom vozilu prevozio drogu -
marihuanu u količini od 4.035 grama, kako mu je to stavljeno na teret
optužnicom, pa je sud istog oslobodio od optužbe.
Činjenično stanje utvrđeno je prvenstveno iz iskaza svjedoka N. I. i K.. kao i
svjedoka Š. S., J. Ž., C. I. i C. H., kao i izvedenih pisanih dokaza tokom
postupka, i djelimično iskaza svjedoka I. B..
Tako, svjedoci N. I., J. Ž. i Š. S. su u svojim iskazima saglasno istakli da
su se kritične večeri, u vremenu iza ponoći, oko 03,00 h, nalazili u službenom
vozilu marke ''Mercedes'', koje su zaustavili na putu u mjestu Doganje, jer su
od nadležnih starješina imali obavještenje da treba da spriječe prolaz dva
vozila i zaustave ista, jer se sumnja da se tim vozilima prenosi droga, a koja
vozila su skrenula sa glavnog puta koji vodi od Žabljaka prema Pljevljima, dok
su se prethodno kretala iz pravca Kosanice, kako je to pojasnio svjedok N. I.,
i kreću se dalje ka mjestu Doganje. Obaviješteni su koja vozila su u pitanju,
koje marke i registarskih oznaka. Službeno vozilo marke ''Mercedes''
zaustavili su na sredini puta, blago zakošeno ka lijevoj strani i na istom je
bilo upaljeno rotaciono svijetlo, s obzirom da se radi o službenom vozilu. Iza
njihovog vozila u međuvremenu se zaustavilo i vozilo marke ''Golf 2'' u kom su
se nalazili, takođe, policijski službenici. U jednom momentu primijetili su da
se ka njima iz pravca Kalušića, odnosno pravca gdje se nalazi termoelektrana,
kreće većom brzinom jedno vozilo, koje je došavši do njihovih vozila ostvarilo
kontakt sa vozilom ''Mercedes'' i to po lijevoj čeonoj strani istog, s tim što
je došlo do usporavanja ovog vozila u tom momentu, te je nastavilo dalje
kretanje pri kom je ostvario kontakt i sa vozilom ''Golf 2''. U momentu
ostvarivanja kontakta sa vozilom ''Mercedes'' navedeni svjedoci su za
upravljačem tog vozila prepoznali okrivljenog K. V. , a u vozilu nije bilo
drugih lica. K. se svojim vozilom udaljio sa lica mjesta, krećući se prema
rudničkom kopu i mjestu Trlica, a oba policijska vozila su krenula za njim.
Isto vozilo su izgubili iz vida kod zgrade AMD ''Saobraćajni centar'' i on se
udaljio u nepoznatom pravcu, a kasnijom pretragom terena u mjestu Trlica u
neposrednoj blizini putnog pojasa pronađeno je četiri pakovanja biljne
materije nalik na opojnu drogu - marihuanu, koja je bila upakovana u plast
ične kese oblijepljene providnom selotejp trakom.
O istim okolnostima izjašnjavali su se svjedoci C. I. i C. H., koji su
saglasno istakli da rade u Filijali za borbu protiv droge pri UP PJ Pljevlja,
te su se krtičnom prilikom nalazili u vozilu ''Golf 2'', koje nije imalo vidne
službene oznake, a isto su parkirali u mjestu Doganje na putu, desetak metara
iza vozila interventne jedinice marke ''Mercedes'', koje se nalazilo na
sredini puta blago ukošeno u lijevo. Svjedoci su saglasno istakli da je došlo
do kontakta između vozila ''Golf 3'' koje je naišlo njima u susret, sa vozilom
marke ''Mercedes'', a zatim je to vozilo ostvarilo kontakt i sa vozilom ''Golf
2'', s tim što su se svjedoci izjasnili da je to više ličilo na tzv.
''češanje''. Ovi svjedoci su istakli da su u momentu ostvarenog kontakta sa
vozilom ''Golf 3'', za upravljačem istog prepoznali K. V. , a u vozilu nije
bilo drugih lica.
Sud je prihvatio iskaze ovih svjedoka, jer se radi o službenim licima koji su
svjedočili o neposrednim zapažanjima sa lica mjesta kritičnih dešavanja, a
svoja zapažanja su dali u ubjedljivim i jasnim iskazima,tim prije što su
njihova kazivanja potkrijepljena sadržinom izvedenih pisanih dokaza, i, po
ocjeni suda, ne postoje okolnosti koje bi ukazivale na sumnju u
vjerodostojnost istih. Svjedoci su bili u objektivnoj mogućnosti da zapaze
dešavanja o kojima su svjedočili, a njihovi iskazi su saglasni u pogledu
odlučnih činjenica. Određene različitosti u njihovom kazivanju, a odnose se na
određena zapažanja zavisno od mjesta i položaja gdje su se u tom kritičnom
momentu nalazili, nijesu različitosti u odnosu na odlučne činjenice, pa samim
tim ne utiču na vjerodostojnost iskaza istih.
Činjenicu da je kritičnom prilikom došlo do kontakta vozila ''Golf 3'' sa
vozilom marke ''Mercedes'', i to na način što je vozilo ''Golf 3'' udarilo u
čeonu lijevu stranu vozila ''Mercedes'', potvrđuje i nalaz vještaka
saobraćajne struke, M. Č., kao i pojašnjenje datog nalaza istog vještaka na
glavnom pretresu. Naime, vještak po osnovu vidljivih oštećenja na
vozilima''Mercedes'' i ''Golf 3'', te fotoelaborata iz spisa predmeta,
zaključuje da po određenim vidljivim karakteristikama na oštećenjima na datim
vozilima utvrđuje se korespodencija između datih oštećenja. Naveo je da u
kontaktnom položaju vozilo ''Golf 3'' i vozilo ''Mercedes'' svojim uzdužnim
osovinama nijesu bili paralelni sa uzdužnom osovinom puta u pravcu, već su
njihove uzdužne osovine zaklapale oštar ugao od 60 stepeni, te u kontaktnom
položaju nijesu mogli biti u saobraćajnoj situaciji mimoilaženja vozila na
putu, već je PMV ''Golf 3'' bilo prethodno u pokretu, a PMV ''Mercedes'' moglo
biti u fazi stajanja. Neposredno pred kontakt PMV ''Golf3'' je bočno izmicano
u desno. Tokom pojašnjenja nalaza naveo je da se neposredno prije kontakta
vozilo ''Golf 3'' kretalo brzinom najviše do 50 km/h, a vozilo marke
''Mercedes'' značajno manjom brzinom, pri čemu se ne isključuje mogućnost da
je i stajalo. Vozilo ''Golf 3'' je bočnom lijevom središnom stranom bilo u
kontaktu sa čeonom lijevom stranom vozila ''Mercedes''. Shodno opisanim
oštećenjima vještak isključuje mogućnost nastajanja istih u fazi mimoilaženja
dva vozila. U nalazu vještak se izjasnio da se ne utvrđuje korespodencija
između vidljivih oštećenja na PMV ''Golf 3'' i PMV ''Golf 2''.
Sud je u potpunosti prihvatio nalaz i pojašnjenje datog nalaza vještaka
saobraćajne struke, jer je isti dat po osnovu pravila struke i nauke, te po
osnovu uvida u fotoelaborat - izvještaj o krim. tehničkom pregledu lica
mjesta, broj ... i dio izvještaja o krim. tehničkom pregledu lica mjesta broj
..., sa fotografijama od 1 do 12, kojim su prikazana nastala oštećenja na
vozilima ''Golf 3'' i ''Mercedes''. Iz datog nalaza i pojašnjenja istog, sud
je utvrdio odlučnu činjenicu da se vozilo ''Golf 3'', kojim je upravljao
okrivljeni K. kritičnom prilikom, nije nalazilo u fazi mimoilaženja sa
službenim policijskim vozilom marke ''Mercedes'', kako je to u svojoj odbrani
naveo okrivljeni, već je po osnovu sadržanog u datom nalazu i pojašnjenju, kao
nesumnjivo utvrđeno da se vozilo marke ''Mercedes'' nalazilo u fazi stajanja u
momentu ostvarenog kontakta i to pod uglom od 60 stepeni u odnosu na uzdužnu
osu puta i uzdužnu osu vozila ''Golf 3'', što korespondira sa iskazima
svjedoka, ovlašćenih policijskih službenika, da se to vozilo nalazilo na
sredini puta ukošeno ka lijevoj strani istog. U ovom pravcu vještak je bio
jasan, ističući da je postojala značajna razlika između brzine kretanja vozila
''Golf 3'' neposredno prije kontakta, te neutralisane brzine prilikom
ostvarenog kontakta vozila ''Mercedes'', pri čemu se ne isključuje mogućnost
da je isto i stajalo, što je sud prihvatio kao činjenično utvrđenje, dovedeno
u vezu sa iskazima saslušanih svjedoka - ovlašćenih policijskih službenika.
Okolnost da nije utvrđena korespodencija oštećenja na putničkom vozilu ''Golf
2'' i ''Golf 3'', sud je cijenio tako što je isto doveo u vezu sa iskazima
svjedoka C. I. i C. H., koji su u svojim iskazima kontakt vozila ''Golf 3'' sa
vozilom ''Golf 2'', u kom su se nalazili, opisali kao tzv ''češanje'', što
ukazuje da se nije moglo ni raditi u konkretnom slučaju o nekim značajnim
vidljivim oštećenjima, koji bi doveli u vezu međusobni kontakt ova dva vozila,
a što je sud imajući u vidu iskaze svjedoka prihvatio kao nesporno.
Iz izvještaja o krim. tehničkom pregledu lica mjesta, broj ... utvrđen je
izgled, kao i mjesto pronađenih pakovanja biljne materije nalik na marihuanu
mrko zelene boje. U pitanju je pojas neposredno pored magistralnog puta u
mjestu Trlica. Činjenicu da je pronađena biljna materija opojna droga -
marihuana, sud je utvrdio iz nalaza i mišljenja vještaka dipl. hem. N. B. i
dipl. ing P. S., sadržanog u izvještaju o vještačenju broj ... i ..., a koji
se odnosi na vještačenje četiri uzorka pod rednim brojem dva. Iz datog nalaza
i mišljenja utvrđuje se da je masa četiri ručno pravljena pakovanja sa
sadržajem saslušene biljne materije m=4035 grama, a u pitanju je materija koja
sadrži komponentu THC u koncentraciji iznad 0,3 %. Canabis i THC se nalaze na
listi opojnih droga.
Sud je u potpunosti prihvatio nalaz datih vještaka, jer je isti dat po osnovu
pravila struke i nauke i po osnovu hemijske analize dostavljenih uzoraka.
Dakle, iz prethodno elaboriranih dokaza, kao nesumnjivo je utvrđeno da je
okrivljeni kritične večeri probio policijsku blokadu u mjestu Doganje i
nastavio dalje kretanje od Rudničkog kopa magistralnim putem koji vodi od
Pljevalja ka Prijepolju, a na kom putu postoji raskrsnica i više priključnih
puteva. Za vozilom okrivljenog uputilo se službeno vozilo policije u kojem su
se nalazili ovlašćeni policijski službenici N. I., Š. S. i J. Ž.. Isti su
pratili vozilo okrivljenog do zgrade AMD ''Saobraćajni centar'', koja zgrada
se nalazi u blizini raskrsnice puteva koji vode u tri pravca. Svjedok N. I., u
svjedočkom iskazu na glavnom pretresu od 15.02.2013. godine, bio je decidan da
su na tom mjestu izgubili iz vida vozilo okrivljenog i isti nije mogao
precizno da se izjasni u kom pravcu je vozilo okrivljenog nastavilo kretanje,
iako se izjasnio da je primijetio da je vozilo skrenulo u desno. Međutim,
pojasnio je da skretanje u desno pretpostavlja mogućnost kretanja putem koji
vodi u naselje Potrlica i dvadesetak metara dalje, u odnosu na skretanje ka
tom naselju, magistralni put nastavlja u pravcu Prijepolja, prolazeći kroz
mjesto Trlica. Svjedok nije mogao da se izjasni da li su se te večeri prilikom
praćenja vozila okrivljenog susretali sa drugim vozilima.
Svjedok K. M., u svjedočkom iskazu na glavnom pretresu od 15.02.2013. godine,
pojasnio je da je te večeri dobio obavještenje da je okrivljeni probio
policijsku blokadu i da je jedna patrola krenula u potjeru za tim vozilom, a
on sam se u tom momentu nalazio na sasvim drugom pravcu kretanja u odnosu na
navedeno, pa se uputio ka rudničkom kopu, kojim pravcem se prethodno kretao i
okrivljeni. Svjedok je svojim vozilom izašao na magistralni put, a u
međuvremenu je obaviješten da su u mjestu Trlica pronađena pakovanja droge.
Otišao je na lice mjesta i vidio da se prvo pakovanje nalazi uz putni pojas
magistralnog puta koji vodi ka Prijepolju u mjestu Trlica, i to na desetak
metara od raskrsnice u blizini AMD ''Saobraćajni centar'', a ostala tri
pakovanja su bila raspoređena na rastojanju jedno od drugog od oko 100 do 200
metara, što znači da su bila na ukupnom potezu od oko 700 - 800 metara.
Svjedok je naveo da na tom potezu magistralnog puta postoji još više
priključnih puteva i nije mogao da se precizno izjasni da li je tuda nailazilo
u tom periodu još vozila, ali mu je poznato da su kod rudničkog kopa
zaustavljena radi kontrole još dva vozila.
Sud je prihvatio u potpunosti data pojašnjenja imenovanih svjedoka, cijeneći
ih kao objektivna, te data u vezi sa neposrednim zapažanjima vezanim za
kritična dešavanja.
Prihvatajući iskaze prethodno navedenih svjedoka, sud nije prihvatio iskaz
svjedoka Š. M., koja je u istom tvrdila da se kritične večeri nalazila u
vozilu sa okrivljenim, te da je došlo do oštećenja tog vozila prilikom
mimoilaska sa policijskim vozilom koje je nastavilo dalje kretanje bez
zaustavljanja, cijeneći ovakav iskaz isključivo usmjeren na olakšavanje
krivično pravnog položaja okrivljenog. Takođe, iz iskaza svjedoka I. B., sud
je utvrdio da je okrivljeni kritične večeri pozajmio vozilo ''Golf 3'', reg.
oznaka PV ..., koje je vlasništvo svjedoka I., iako mu je je rekao da mu je
vozilo bilo potrebno zbog odlaska na neki put, a kasnije na vozilu je
primijetio vidljiva oštećenja na mjestu vrata vozača, te da je povodom te
okolnosti saslušavan u policiji, i isto je prihvatio kao objektivno iznošenje
okolnosti koje su svjedoku u datom momentu bile poznate i koje su kao takve
potvrđene izvedenim dokazima.
Imajući u vidu sve prethodno elaborirano, sud nije prihvatio odbranu
okrivljenog u dijelu da kritične večeri nije probio policijsku blokadu, jer je
ista opovrgnuta izvedenim dokazima tokom postupka. Navodi iz odbrane
okrivljenog, u kojima je tvrdio da se kritične večeri sa policijskim vozilima
sreo samo prilikom mimoilaženja u blizini mosta u mjestu Doganje, kada se
policijsko vozilo ''očešalo'' od njegova vrata, opovrgnuti su prije svega
nalazom vještaka saobraćajne struke, koji je isključio mogućnost nastalih
oštećenja na vozilima prilikom mimoilaska, a i iskazima ovlašćenih policijskih
službenika koji su bili decidni i saglasno tvrdili da su u momentu kontakta
vozila ''Golf 3'' sa policijskim vozilom u vozilu ''Golf 3'' prepoznali
okrivljenog K. V. . Sam okrivljeni naveo je da ovlašćenog policijskog
službenika C. I. poznaje, što ukazuje na nedvosmislen zaključak da je i
okrivljeni bio poznat ovim službenicima prije kritičnih dešavanja.
Međutim, bez obzira što je sud kao nesumnjivo utvrdio da je okrivljeni
kritičnom prilikom probio policijsku blokadu u mjestu Doganje i nastavio dalje
kretanje, praćen jednim policijskim vozilom, koje je krenulo u potjeru za
njim, kako su lica u policijskom vozilu kod raskrsnice, koja se nalazi u
neposrednoj blizini AMD ''Saobraćajni centar'', izgubila iz vida vozilo
okrivljenog, to se njegovo dalje kretanje nije moglo utvrditi, pa ni dovesti u
vezu sa pronađenom drogom. Naime, imajući u vidu da su sporna pakovanja droge
pronađena u mjestu Trlica, uz putni pojas magistralnog puta koji vodi ka
Prijepolju, a da kroz izvedene dokaze se nije moglo utvrditi da se okrivljeni
kretao tim pravcem, niti da li, i koliko vozila, u međuvremenu je prošlo istim
pravcem, a kod utvrđene činjenice kroz iskaz svjedoka K. - da na tom potezu
magistralnog puta postoji više priključnih puteva, sud nije mogao na nesumnjiv
način utvrditi da se pronađena droga prethodno nalazila u vozilu okrivljenog,
te da je izbačena iz istog. Ovo posebno imajući u vidu sadržinu nalaza DNK, po
osnovu kojeg postupanja okrivljenog nijesu dovedena u vezu sa pronalaskom
sporne droge, a sadržina kojeg nalaza nije učinjena spornom tokom postupka.
Kako je u konkretnom slučaju ostala sumnja u pogledu činjenice da se pronađena
droga nalazila u vozilu okrivljenog, pa samim tim i činjenica da je kao takva
prenošena istim od strane okrivljenog radi dalje prodaje, to je sud, imajući u
vidu princip ''in dubio pro reo'', oslobodio od optužbe okrivljenog zbog
nedostatka dokaza.
Na osnovu člana 300 st. 7 Kz-a, opojna droga marihuana - skank, u količini od
4.035 grama, oduzima se i ista se ima uništiti.
Shodno čl. 230 Zkp-a, troškovi krivičnog postupka padaju na teret budžeta CG.
Sa iznijetih razloga, odlučeno je kao u izreci presude shodno čl. 373 st. 1
tač. 2 Zkp-a.
VIŠI SUD U BIJELOM POLJU
Dana, .... godine.
Zapisničar, S U D I J A
Sonja Marković Gorica Đalović
DN-a po primjerak presude dostaviti:
-Višem državnom tužiocu u B.Polju,
-okrivljenom K. V. – P., naselje K.,
-braniocu optuženog, adv. M. G. iz P..
S U D I J A
Gorica Đalović
PRAVNA POUKA: protiv ove presude može se izjaviti žalba
Apelacionom sudu RCG Podgorica u roku od 15 dana od dana
prijema a preko ovog suda.