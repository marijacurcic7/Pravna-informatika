OSNOVNI SUD U ROŽAJAMA
K.br.134/13.
U IME CRNE GORE
OSNOVNI SUD U ROŽAJAMA i to Predsjednik suda Camić Zahit, kao sudija
pojedinac, sa zapisničarem Burdžović Adisom, odlučujući po optužnom predlogu
Osnovnog Državnog Tužilaštva iz Rožaja Kt.br.164/13. od 27.8.2013.godine,
protiv okrivljenog N. K. iz Rožaja zbog krivičnog djela ugrožavanje sigurnosti
iz čl. 168.st.1. Krivičnog Zakonika, nakon održanog glavnog i javnog pretresa
u prisustvu Zamujenika Osnovnog Državnog Tužioca Armina Selmanovića iz Rožaja,
oštećene A. H. i orkivljenog, dana 23.9.2013.g. donio je i javno objavio
P R E S U D U
Okrivljeni K. N., od oca H. i majke Dž., rodj. Š., rodjen .godine, u Rožajama,
gdje i živi, drž. CG, razumije Crnogorski jezi, koji mu je i maternji jezik,
pismen, završio osnovnu školu, nezapošljen, neoženjen, srednjeg imovnog
stanja, neosudjivan.
K R I V J E
Što je:
dana 31.7.2013. godine, oko 14 h, u s. Donje Biševo, opština Rožaje, ugrozio
sigurnost A. H. da će napasti na njen život i tijelo, na način što je prišao
kod porodične kuće oštećene, nogom udario metalna vrata kapije i uputio joj
riječi prijetnje „majku vam jebem“ ja ću vas sve pobiti, vidjećeš, platićeš ti
meni“, nakon čega je udarao rukama po poklopcu košnica i tom prilikom polomio
dio drvene ograde,
-čime je izvršio krivčno djelo ugrožavanje sigurnosti iz čl.168.st.1.Krivičnog Zakonika.
Pa mu sud na osnovu pomenutog zakonskog propisa, primjenom čl.
4.13.15.32.36.52.53.54. Krivičnog Zakonika, čl. 226.229. i 374. Zakonika o
Krivičnom postupku i z r i č e
USLOVNU OSUDU
Kojom mu utvrdjuje kaznu zatvora u trajanju od 30 (trideset) dana i
istovremeno odredjuje da se ista neće izvršiti ukoliko osudjeni u roku od
jedne godine od pravnosnažnosti presude ne učini novo krivično djelo.
Da plati u korist budžetskih sredstava na ime troškova krivičnog postupka –
paušala iznos od 40 eura u roku od 15 dana po pravnosnažnosti presude.
O b r a z l o ž e n j e
ODT iz Rožaja, podnio je optužni predlog Kt.br. 164/13. od 27.8.2013. godine,
protiv okrivljenog N. K iz Rožaja, zbog krivičnog djela ugrožavanje sigurnosti
iz čl. 168. st. 1. KZ.
Na glavnom pretresu Zamjenik ODT-a izmijenio je činjenične navode iz optužnog
predloga, kao u izreci presude. Istakao je da je izvedenim dokazima utvrdjeno
da je okrivljeni izvršio krivično djelo za koje je optužen. Predložio je da
sud okrivljenog za izvršeno krivično djelo oglasi krivim i izrekne mu uslovnu
osudu, kojom će mu utvrditi kaznu zatvora u trajanju od 30 dana i istovremeno
odrediti da se ista neće izvršiti ukoliko isti u roku od jedne godine ne učini
novo krivično djelo.
Oštećena A. H. na glavnom pretresu nije se pridružila krivičnom gonjenju ODT-a
u odnosu na okrivljenog i nije postavila imovinsko pravni zahtjev.
Okrivljeni N. K. na glavnom pretresu je izjavio da ne priznaje izvršenje
krivičnog djela ni krivicu za krivično djelo za koje je optužen.
U svojoj odbrani istakao je: da A. poznaje obzirom da ista živi u s. Donje
Biševo, gdje ljeti izlazi kod ljetnjih katuna sa porodicom. Ista posjeduje
parcelu preko koje prolazi da bi došla do svoje parcele, jer drugi put nema.
Parcelu je ogradila i na istoj postavila vratnicu. Dana 31.7. ove godine oko
14 h, pošao je da obradjuje parcelu koju posjeduje. Otvorio je vratnicu i
pošao preko parcele oštećene. Kada se vratio vratnicu je zatvorio i nikog u
toj blizin nije primijetio, pa ni A.. Ista posjeduje kuću koja je udaljena oko
100 m od parcele koju posjeduje. Nije mu poznato zbog čega ga je oštećena
prijavila u policiji. Od ranije nije u dobrim odnosima sa A..
Na glavnom pretresu sud je izveo dokaze: saslušao u svojstvu svjedoka O. O.,
M. K., u svojstvu svjedoka – oštćene H. A. i pročitao izvod kaznene evidencije
na ime okrivljenog.
Svjedok O. O. istakao je: da posjeduje kuću u s. Donje Biševo u kojoj živi sa
suprugom A.. Ogradili su posjed na kojem uzgajaju pčele. Dana 31.7. ove
godine, sa A. je bio ispred kuće. Okrivljeni je došao vozilom i prolazeći
pored kapije od njihovog posjeda, vozilo je zaustavio iz istog izašao i nogama
počeo udarati u metalnu kapiju. Ušao je u unutrašnjost njihovog posjeda i A.
se obratio riječima „ko je ovo napravio jebaću vam majku, sve ću vas pobiti“.
Prolazeći pored košnica, rukom je udario po jednoj košnici od čega se njegova
supruga uplašila. Okrivljeni je i ranije na sličan način se odnosio prema
njegovoj supruzi, tako da su istog više puta prijavljivali policiji, koja
ništa nije preduzimala. Tog dana A. je kazao da se ne plaši i ako se i sam
neprijatno osjećao. Odmah su ovo prijavili policiji. Tog dana sa okrivljenim u
vozilu je bila jedna žena, koja je odmah otišla prema jednoj kući kada se
okrivljeni obratio A..
Svjedok M. K. istakla je da je dana 31.7. ove godine angažovala okrivljenog
koji je sin njenog djevera da joj u s. Donje Biševo pomogne oko košenja jedne
livade, koju posjeduju. Pošla je svojim vozilom kojim je upravljala. Kada su
došli u selo vozilo je zaustavila pored jedne metalne kapije, koja se nalazi
na posjedu oštećene. Na tu kapiju se ulazi u posjed oštećene, kuda moraju da
prodju da bi došla do svog posjeda. Okrivljeni je, pošto je kapija bila
zatvorena, rukama istu odgurnuo, ušao u unutrašnjost i tada je odgurnuo jednu
drvenu kućicu za pse koja je bila u toj blizini. Sve je ovo posmatrala iz
neposredne blizine i oštećenu nije primijetila niti bilo kod drugog.
Okrivljeni nikom nije bilo šta kazao i kada se vratio pošli su na njen posjed
da ogradjuju livadu.
Svjedok – oštećena A. H. istakla je: da je sa okrivljenim u srodstvu. Dana
31.7. ove godine, oko 14 h, sa svojim suprugom bila je u dvorištu njihove
kuće. Posjeduju nekretnine koje su ogradjene. Iz Rožaja je vozilom došao
okrivljeni. Kada je vozilo zaustavljeno pored njene kapije iz istog je izašla
jedna žena i otišla put kuće R. K.. Okrivljeni je nogama udarao u kapiju koja
se otvorila. Ušao je na njen posjed na kojem je bila drvena kućica za psa,
koju je prevrnuo. Krećući se preko njenog posjeda počeo je psovati „ko je
gradio ovo ovdje majku mu i oca jebem, platićeš ti meni“. Prolazeći pored
košnica od pčela po istima je počeo udarati rukama. Kada je došao do drvene
ograde istu je polomio na jednom mjestu. Njen muž joj je kazao da udje u kuću,
obzirom da se uplašila od takvog ponašanja okrivljenog. Telefonom je pozvala
policiju i ovo prijavila. Okrivljeni je tog dana upućivao i riječi „majku vam
jebem, sve ću vas pobiti“ i te riječi je izgovorio kada se vratio istim putem
prolazeći pored nje. Sa okrivljenim nije u dobrim odnosima od ranije. Ženska
osoba koja je bila sa okrivljenim nije bila prisutna kada joj je on upućivao
predmetne riječi.
Sud je cijeneći iskaz okrivljenog i izvedene dokaze pojedinačno i u vezi sa
ostalim izvedenim dokazima, te je na osnovu takve ocjene utvrdio činjenično
stanje opisano u izreci presude.
Iz iskaza okrivljenog proizilazi da je on pomenutog dana pošao da ogradjuje
nekretnine koje posjeduje. Da bi došao do tih nekretnina treba da prodje preko
parcele oštećene. Da je na toj parceli otvorio vratnicu i pošao preko te
parcele preko koje se ponovo vratio. U ovom dijelu sud je njegov iskaz
prihvatio i isti uzeo kao dokaz, jer je potvrdjen svim izvedenim dokazima.
Medjutim, njegov iskaz u dijelu koji se odnosi da tog dana nije primijetio
oštećenu, te da istoj nije upućivao bilo kakve riječi, sud nije mogao
prihvatiti jer je njegov iskaz u ovom dijelu usmjeren ka izbjegavanju krivično
pravne odgovornosti i suprotan je iskazima svjedoka O. O. i oštećene.
Iz iskaza svjedoka O. O. se vidi da je on pomenutog dana sa oštećenom bio
ispred njihove kuće u s. Donje Biševo. Da su njihov posjed ogradili ogradom na
kojem postoji metalna kapija. Okrivljeni je tog dana došao vozilom koje je
zaustavio pored kapije, iz istog izašao i počeo udarati metalnu kapiju, ušao
na njihov posjed i oštećenoj se obratio riječima „ko je ovo napravio, jebaću
vam majku, sve ću vas pobiti“. Prolazeći pored košnica za pčele, rukom je
udario po košnici. Da je u vozilu sa okrivljenim bila i jedna ženska osoba
koja se odmah sa tog mjesta udaljila i pošla u pravcu jedne kuće. Njegov iskaz
sud je prihvatio kao tačan, objektivan i kao takav saglasan sa iskazom
oštećene, kao i sa iskazom okrivljenog u dijelu čije je iskaz sud prihvatio.
Iskaz svjedoka M. sud je prihvatio u dijelu koji se odnosi da je pomenutog
dana bila sa okrivljenim i da su vozilom došli u selo i isto zaustavili pored
jedne metalne kapije, koja se nalazi na posjedu oštećene. Da je okrivljeni
odgurnuo metalnu kapiju, ušao u unutrašnjost, nakon čega je odgurnuo jednu
drvenu kućicu za pse. U ovom dijelu njen iskaz je saglasan sa iskazom oštećene
i svjedoka O. Medjutim, njen iskaz u dijelu koji se odnosi da oštećena nije
bila na tom mjestu, da okrivljeni nikom nije upućivao bilo kakve riječi, sud
nije mogao prihvatiti, jer je isti u ovom dijelu suprotan iskazima svjedoka O.
i A., a usmjeren je da okrivljenom pomogne u izbjegavanju krivično pravne
odgovornosti, na šta upućuje i zaključak da je u ovom dijelu njen iskaz
saglasan sa iskazom okrivljene.
Iz iskaza svjedoka – oštećene A., se vidi da je ona pomenutog dana bila sa
svojim mužem ispred kuće u s. Donje Biševo. Da je vozilom došao okrivljeni i
isto zaustavio pored metalne kapije koja je postavljena na njenom posjedu. Iz
vozila je izašao sa jednom ženom, koja se odmah udaljila, dok je on počeo
udarati po kapiji koja se otvorila. Kada je ušao na njen posjed prevrnuo je
drvenu kućicu za psa i počeo je psovati riječima „ko je gradio ovo ovdje majku
mu i oca jebem, platićeš mi“. Prolazeći pored košnica za pčele, počeo je
udarati rukama po istim, kada je prišao do drvene ograde istu je polomio na
jednom mjestu. Kada se vratio govorio joj je „majku vam jebem, sve ću vas
pobiti“. Uplašila se od takvog ponašanja okrivljenog tako da je odmah pozvala
policiju i ovo prijavila. Njen iskaz sud je u svemu prihvatio kao tačan,
objektivan i kao takav saglasan sa iskazom svjedoka O. u odlučnim činjenicama
i sa iskazom svjedoka M. u dijelu čiji je iskaz sud prihvatio, te i sa iskazom
okrivljenog u dijelu čiji je iskaz sud prihvatio.
Iz izvoda iz kaznene evidencije na ime okrivljenog proizilazi da isti nije
osudjivan, te je ovaj dokaz sud prihvatio kao tačan.
Pravnom ocjenom utvrdjenog činjeničnog stanja, sud je našao da su u radnjama
okrivljenog sadržani svi bitni elementi krivičnog djela ugrožavanje sigurnosti
iz čl. 168.st.1. KZ izvršenog na način, vrijeme i mjestu kako je opisano u
izreci presude. Naime, radnja krivičnog djela ugrožavanje sigurnosti je
prijetnja da će se napasti na život ili tijelo nekog lica, ili njemu bliskog
lica. Prijetnja se mora odnositi na lišavanje života, ili na povredu tjelesnog
integriteta i ona mora biti ozbiljna, odnosno podobna da kod onoga kome se
prijeti izazove osjećaj straha ili uopšte nesigurnosti. U konkretnom slučaju,
prijetnje koje je okrivljeni uputio oštećenoj su bile takve da su kod iste
objektivno mogle da izazovu strah i osjećaj nesigurnosti zbog čega je ista
okrivljenog odmah prijavila policiji. Za postojanje ovog krivičnog djela nije
potrebno da je učinilac i stvarno htio da svoju prijetnju ostvari. Ovo
krivično djelo postoji kada oštećeni osnovano vjeruje u ostvarljivost
prijetnje. U konkretnom slučaju oštećena je osnovano vjerovala u ostvarljivost
prijetnje koju joj je okrivljeni uputio.
Cijeneći psihički odnos okrivljenog prema izvršenom krivičnom djelu sud je
našao da je isti u konkretnom slučaju postupao sa umišljajem, jer je bio
svjestan da riječi koje upućuje oštećenoj kod iste mogu izazvati osjećaj
straha i nesigurnosti, te je pristao na izvršenje predmetnog krivičnog djela.
Za izvršeno krivično djelo sud je našao da je okrivljeni krivično pravno
odgovoran, te ga je za isto oglasio krivim pošto je našao da nema elemenata
koji bi isključivali njegovu krivično pravnu odgovornost iz izrekao u uslovnu
osudu utvrdjujući mu pri tom kaznu zatvora u trajanju od 30 dana i istovremeno
odredujući da se ista neće izvršiti ukoliko isti u roku od jedne godine ne
učini novo krivično djelo.
Prilikom izricanja uslovne osude okrivljenom, kao mjere upozorenja, sud je
imao u vidu ličnost izvršioca ovog krivičnog djela, njegovo dosadašnje
vladanje što potvrdjuje i njegova neosudjivanost, njegove lične prilike, da
nije u radnom odnosu, pa mu je sud u tom smislu vodeći računa o svrsi uslovne
osude u okviru opšte svrhe krivičnih sankcija izrekao uslovnu osudu kao mjeru
upozorenja, ubijedjen da će se upozorenjem, uz prijetnju kaznom dovoljno
uticati na okrivljenog da više ne učini novo krivično djelo.
U smislu čl. 226. i 229. ZKP, sud je obavezao okrivljenog da plati u korist
budžetskih sredstava na ime troškova krivičnog postupka - paušala iznos od 40
eura, a ovo imajući u vidu trajanje i složenost krivičnog postupka.
OSNOVNI SUD U ROŽAJAMA, dana 23.9.2013. godine.
ZAPISNIČARPREDSJEDNIK SUDA
Adisa Burdžović s.r.Zahit Camić s.r.
PRAVNA POUKA: Protiv ove presude može se
izjaviti žalba u roku od 8 dana od dana prijema iste
i to Višem sudu u Bijelom Polju, a preko ovog suda.