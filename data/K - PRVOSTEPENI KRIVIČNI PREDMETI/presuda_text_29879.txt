OSNOVNI SUD U ROŽAJAMA
K.br.133/13.
U IME CRNE GORE
OSNOVNI SUD U ROŽAJAMA i to Predsjednik suda Camić Zahit, kao sudija
pojedinac, sa zapisničarem Burdžović Adisom, odlučujući po optužnom predlogu
Osnovnog Državnog Tužilaštva iz Rožaja Kt.br.156/13. od 27.8.2013.godine,
protiv okrivljenog A. H. iz Rožaja zbog krivičnog djela ugrožavanje opasnim
orudjem pri tuči i svadji iz čl. 154. Krivičnog Zakonika, nakon održanog
glavnog i javnog pretresa u prisustvu Zamjenika Osnovnog Državnog Tužioca
Armina Selmanovića iz Rožaja, oštećenog E. M., a u odsustvu uredno pozvanog
okrivljenog A. H.a na osnovu čl. 457. Zakonika o Krivičnom Postupku, dana
16.9.2013.g. donio je i javno objavio
P R E S U D U
Okrivljeni A. H.JMB . od oca H. i majke H.rodjene R., rodjen . godine, u
Rožajama, sa prebivalištem u naselju Hurije, opština Rožaje, državljanin Crne
Gore, razumije crnogorski jezik, a njegov maternji jezik je bosanski,
nezapošljen, oženjen, pismen, završio SSS, student treće godine informatike,
siromašnog imovnog stanja, neosudjivan.
K R I V J E
Što je:
dana 11.08.2013. godine, oko 17,00 h, u Rožajama, u naselju Hurije, Opština
Rožaje pri svadji sa E. M., mašio se fasadne cigle, a zatim i kamena veličine
stisnute pesnice – sredstava podobnih da tijelo teško povrijede ili zdravlje
teško naruše, na način što je uzeo fasadnu ciglu, a zatim je odbacio i uzeo
kamen sa kojim je prilazio do E. i govorio mu da izadje, a kada je E. izašao
iz vozila odbacio je kamen i ponovo uzeo fasadnu ciglu u ruku, psovao mu mrtvu
majku i krenuo u njegovom pravcu,
-čime je izvršio krivično djelo ugrožavanje opasnim orudjem pri tuči i svadji iz čl. 154. Krivičnog Zakonika.
Pa mu sud na osnovu pomenutog zakonskog propisa, primjenom čl.
4.13.15.32.36.52.53.54. Krivičnog Zakonika, čl. 226.229. i 374. Zakonika o
Krivičnom Postupku i z r i č e
USLOVNU OSUDU
Kojom mu utvrdjuje kaznu zatvora u trajanju od 30 (trideset) dana i
istovremeno odredjuje da se ista neće izvršiti ukoliko osudjeni u roku od 1
(jedne) godine ne učini novo krivično djelo.
Da plati u korist budžetskih sredstava na ime troškova krivičnog postupka –
pauašala iznos od 40 eura, u roku od 15 dana po pravnosnažnosti ove presude.
O b r a z l o ž e n j e
ODT iz Rožaja podnio je optužni predlog Kt.br.156/13. od 27.8.2013. godine,
protiv okrivljenog A. H., iz Rožaja, zbog krivičnog djela ugrožavanje opasnim
orudjem pri tuči i svadji iz čl. 154. ZKP.
Na glavnom pretresu Zamjenik ODT-a ostao je pri podnijetom optužnom predlogu.
Istakao je da je priznanjem okrivljenog i izvedenim dokazima utvrdjeno da je
isti izvršio krivično djelo za koje je optužen. Predložio je da sud
okrivljenog za izvršeno krivično djelo oglasi krivim i izrekne mu uslovnu
osudu, kojom će mu utvrditi kaznu zatvora u trajanju od 30 dana i istovremeno
odrediti da se ista neće izvršiti ukoliko isti u roku od jedne godine ne učini
novo krivično djelo.
Sud je glavni peretres u smislu čl. 457. ZKP održao u odsustvu uredno pozvanog
okrivljenog, jer njegovo prisustvo nije bilo nužno, obzirom da je saslušan
pred ODT-om u Rožajama na zapisniku Kt.br.165/13. od 23.8. 2013. godine.
Oštećeni E. M., pridružio se krivičnom gonjenju ODT-a u odnosu na okrivljenog,
a imovinsko pravni zahtjev nije postavio.
Okrivljeni A. H. na zapisniku Kt.br.165/13. od 23.8. 2013. godine, pred ODT-om
u Rožajama istakao je:
Da se dana 11.8. ove godine oko 17 h, sa suprugom vraćao vozilom iz grada.
Krećući se ulicom „Oslobodjenja“ ispred njegovog vozila, kretalo se vozilo
dosta usporeno. Mislio je da, obzirom da je isto imalo reg. tablice BA, vozač
ne zna gdje treba da skrene. Vozilo se kretalo naizmjenično lijevo desno, tako
da je zvučnim signalom upozorio vozača da bi ga zaobišao, ali u tome nije
uspio. Kada je došao u blizini kuće vozilo se zaustavilo na jednom proširenju,
te je isto zaobišao i vidio je da se u istom nalazi E. M., kojeg poznaje, jer
su zajedno trenirali karate. Istom je dao znak i rukom ga pozdravio, nakon
čega je isti mahao rukom i davao mu znak da stane. Vozilom je pošao do svoje
kuće, gdje je isto parkirao i vidio je da za njim ide Edin. Poznato mu je da
isti ima crni pojas i kada mu se približio pitao ga je „šta je mangupe šta
sviraš“, zaključio je da će sa njim da se svadja. Uzeo je jednu ciglu kako bi
se zaštitio u slučaju da ga napadne. E. mu je govorio zbog čega mu svira, te
mu je kazao da je imao namjeru da ga obidje vozilom. Za svo vrijeme dok su
imali verbalni duel u rukama je držao ciglu. Prišao im je I. S., stao izmedju
njih, nakon čega je ciglu ispustio iz ruku. E. je prišao do njega i otvorenom
šakom ga odgurnuo u stranu. Izrevoltiran takvim ponašanjem uzeo je jedan kamen
i kazao mu „šta hoćeš“. Ifet im nije dozvolio da se svadjaju. Došao je njegov
brat A., koji je pitao E. šta se dogodilo, ali ga je isti udario nogom, dok je
A. njega udario otvorenom šakom, nakon čega je E. A. takodje udario otvorenom
šakom. Prisutni su ih razdvojili. Nakon što je E. prijavio policiji šta se
dogodilo, ista ih je privela u stanici. Iznenadio se na E. ponašanje, jer su
bili dobri drugovi i nikada nijesu imali konflikt.
Na glavnom pretresu sud je izveo dokaze: saslušao u svojstvu svjedoka –
oštećenog E. M., u svojstvu svjedoka I. S., A. H. i pročitao izvod iz kaznene
evidencije na ime okrivljenog.
Svjedok – oštećeni E. M., istakao je:
Da je dana 11.8. ove godine pošao vozilom u s. Sredjani. Krećući se ulicom
„Oslobodjenja“ za njim se kretalo vozilo koje mu je davalo znak zvučnim
signalom više puta, obzirom da se kretao sporije. Na jednom proširenju vozilo
je zaustavio i vidio je da ga je vozilom zaobišao A. H., kojeg poznaje od
ranije. Isti mu je rukom i kažiprstom prijetio. Pošao je vozilom za njim,
prolazeći pored kuće okrivljenog istog je primijetio na putu da u ruci drži
fasadnu ciglu. Vozilo je zaustavio i tada mu je okrivljeni kazao „šta je E.,
šta hoćeš, što mi se ne skloniš sa puta“. kazao mu je da nije mogao da se
skloni i da se sklonio kada je to mogao da uradi. Okrivljeni je bacio ciglu,
uzeo kamen i pošao put njega. Upitao ga je šta želi od njega, a on mu je
odgovorio da izadje iz vozila. Izašao je iz vozila i tada je S. prišao i
govorio mu da ide i da se ne svadja. Okrivljeni mu je počeo psovati majku, na
šta mu je odgovorio da mu majka nije živa i da mu istu ne psuje. Brat
okrivljenog je pošao put njega da ga fizički napadne, dok je okrivljeni držao
kamen u rukama i istog je spriječio S. da ide put njega. Ušao je u vozilo i
tada mu je prišo A. i udario ga pesnicom ispod lijevog oka. Pošao je do kuće
M. Š., koji radi kao policajac i ovo prijavio.
Svjedok I. S., istakao je: da je dana 11.8. ove godine bio kod svoje kuće u
naselju Hurije u Rožajama, gdje stanuje. Iz pravca grada su došla dva vozila
koja su se zaustavila. Prvo je vozilo zaustavio okrivljeni, a za njim se
zaustavilo drugo vozilo, kojim je upravljao E. Vozači su izašli iz vozila i
počeli su se raspravljati u vezi načina kretanja i pošli su jedan prema
drugom. Vidio je kada je okrivljeni uzeo kamen, a E. ga je upozoravao da mu ne
psuje majku. Pošto je vidio da će da dodje do tuče medju njima, pošao je da bi
ih razdvojio. Vidio je A. H., brata okrivljenog, kojeg je E. udario šakom, a
nakon toga okrivljeni je udario E.. Iste su razdvojili i nijesu im dozvolili
da se dalje svadjaju.
Svjedok A. H. istakao je: da je dana 11.8. ove godine bio u svojoj kući. Oko
17 h, u kuću je ušlo jedno dijete i kazalo „ubiše A.“. Izašao je da vidi šta
se dogodilo i na ulici je vidio zaustavljeno dosta vozila, kao i prisustvo
ljudi. Vidio je E. i ne znajući šta se dogodilo, istog je glasno pitao „šta je
ovo“, na šta mu je isti odgoviro „šta te boli k...c“. Išao je put njega i kada
mu se prbližio udario ga je nogom u predjelu desnog kuka, a on njega šakom u
predjelu lica ispod lijevog oka. Prisutni su ih razdvojili. Vidio je svog brat
A. koji je bio na tom mjestu, ali istom u rukama nije vidio nikakav predmet.
Sud je cijeneći iskaz okrivljenog i izvedene dokaze pojedinačno i u vezi sa
ostalim izvedenim dokazima, te je na osnovu takve ocjene utvrdio činjenično
stanje opisano u izreci presude.
Iz iskaza okrivljenog se vidi da je pomenutog dana izmedju njega i oštećenog
E. došlo do svadje, koja se manifestovala u verbalnoj prepirci, koja je
prevazilazila okvire običnih prepirki. Da je on u toj svadji uzeo jednu ciglu,
plašeći se da ga E. ne udari, znajući da ima crni pojas u karateu. Ciglu je
ispustio iz ruku, a onda uzeo kamen i u toj svadji su ih prisutni razdvojili.
Njegov iskaz sud je u svemu prihvatio kao tačan, objektivan, i isti uzeo kao
dokaz, jer je potvrdjen izvedenim dokazima.
Iz iskaza svjedoka – oštećenog E. se vidi da je izmedju njega i okrivljenog
pomenutog dana došlo do svadje, koja se ogledala u verbalnoj prepirci, a u
vezi brzine kojom su pravljali njihovim vozilima. Da se okrivljeni u toj
svadji mašio cigle, a nakon toga i kamena, te da su ih prisutni gradjani
razdvojili. Da se na tom mjestu našao i brat okrivljenog A. sa kojim je
takodje imao svadju, koja se ogledala u medjusobnom udaranju, te da su ih
prisutni razdvojili. Nakon toga je pošao da slučaj prijavi policiji. Njegov
iskaz sud je prihvatio kao tačan i objektivan, jer je saglasan sa iskazom
okrivljenog, iskazom svjedoka I., a u odlučnim činjenicama i sa iskazom
svjedoka A.
Iskaz svjedoka I., sud je prihvatio kao tačan, objektivan i kao takav saglasan
sa iskazom okrivljenog, oštećenog, a u odlučnim činjenicama i sa iskazom
svjedoka A.
Iskaz svjedoka A. sud je prihvatio u dijelu koji se odnosi da je pomenutog
dana u blizini njegove kuće vidio prisustvo dosta vozila i ljudi. Kada je
izašao, stupio je u verbalni duel sa okrivljenim, sa kojim se potukao i da su
ih prisutni razdvojili. U ovom dijelu njegov iskaz je saglasan sa ostalim
izvedenim dokazima. Medjutim, njegov iskaz u dijelu koji se odnosi da nije
vidio da li u rukama okrivljeni ima neki predmet i da ne zna šta je isti
prethodno radio, sud je ocijenio kao njegovo nastojanje da okrivljenom omogući
izbjegavanje krivično pravne odgovornosti i u ovom dijelu njegov iskaz je
suprotan i sa iskazom okrivljenog, kao i sa ostalim izvedenim dokazima.
Pravnom ocjenom utvrdjenog činjeničnog stanja, sud je našao da su u radnjama
okrivljenog sadržani svi bitni elementi krivičnog djela ugrožavanje opasnim
orudjem pri tuči i svadji. Naime, postupajući na opisani način, okrivljeni je
imao svadju sa oštećenim koja se ogledala u verbalnoj prepirci izmedju njih,
koja je prelazila okvire običnih prepirki i sadržala je opasnost da se u
daljem razvoju izrodi u tuču. U toj svadji, okrivljeni se mašio cigle i
kamena, kao sredstava podobnih da tijelo teško povrijedi ili zdravlje teško
naruši. Ovo krivično djelo je svršeno samim mašenjem za neko od sredstava koje
je podobno da tijelo teško povrijedi i zdravlje teško naruši, u namjeri da ta
sredstva upotrijebi. Okrivljeni je u konkretnom slučaju postupao sa
umišljajem, jer je bio svjestan da se u ovoj svadji mašio sredstava, koja su
podobna da tijelo teško povrijede ili zdravlje teško naruše, te je pristao na
nastupanje zabranjene posledice.
Za izvršeno krivično djelo sud je našao da je okrivljeni krivično pravno
odgovoran, te ga je za isto oglasio krivim pošto je našao da nema elemenata
koji bi isključivali njegovu krivično pravnu odgovornost i izrekao mu uslovnu
osudu utvrdjujući mu pri tom kaznu zatvora u trajanju od 30 dana i istovremeno
odredjujući da se ista neće izvršiti ukoliko isti u roku od jedne godine ne
učini novo krivično djelo.
Prilikom izricanja uslovne osude okrivljenom, kao mjere upozorenja, sud je
imao u vidu ličnost izvršioca ovog krivičnog djela, da se radi o mladom
čovjeku, njegovo dosadašnje vladanje, a što potvrdjuje i njegova
neosudjivanost, njegovo potpuno priznanje za izvršeno krivično djelo, kao i
odnos prema istom, da je student treće godine na fakultetu Informatike, pa mu
je sud u tim smislu vodeći računa o svrsi uslovne osude, u okviru opšte svrhe
krivčnih sankcija izrekao uslovnu osudu ubijedjen da će se upozorenjem uz
prijetnju kaznom dovoljno uticati na okrivljenog da više ne učini novo
krivično djelo.
U smislu čl. 226. i 229. ZKP, sud je obavezao okrivljenog ,da plati u korist
budžetskih sredstava – paušala iznos od 40 eura, a ovo imajući u vidu trajanje
i složenost krivičnog postupka.
OSNOVNI SUD U ROŽAJAMA, dana 16.9.2013.g.
ZAPISNIČARPREDSJEDNIK SUDA
Adisa Burdžović s.r.Zahit Camić s.r.
PRAVNA POUKA: Protiv ove presude može se izjaviti
žalba u roku od 8 dana od dana prijema iste i to Višem
sudu u Bijelom Polju, a preko ovog suda.