K. br. ...
U IME CRNE GORE
Viši sud u Bijelom Polju, po sudiji Gorica Đalović, uz učešće namještenika
suda Sonje Marković, u krivičnom postupku po optužnici Višeg državnog
tužilaštva u Bijelom Polju, Kt. br. ... od .... godine, protiv optuženog P. N.
iz P., zbog krivičnog djela neovlašćena proizvodnja, držanje i stavljanje u
promet opojnih droga iz čl. 300 st. 1 Krivičnog zakonika ( Kz), nakon održanog
usmenog, glavnog i javnog pretresa, dana ... godine, u prisustvu zamjenika
Višeg državog tužioca u Bijelom Polju, B. N., okrivljenog P. N. i njegovog
branioca, advokata B. M., donio je i javno objavio, dana … godine,
P R E S U D U
Okrivljeni P. N., JMBG ...., od oca M., i majke S., rodjene P., rodjen ....
godine, u B., R. S., sa prebivalištem u P., B. bb, neoženjen, nezaposlen,
državljanin Crne Gore, pismen, sa završenom SSS – mašinski tehničar, lošeg
imovnog stanja, osuđivan, nalazio se u pritvoru od 22.09.2011. godine do
01.11.2011. godine.
K R I V J E
Što je:
-dana, 22.09.2011. godine, u parku “Zelengora”, u ul. Omladinskoj u Pljevljima, neovlašćeno, radi prodaje, držao 0,44 grama opojne droge – marihuane, supstance koja je Rešenjem o utvrđivanju opojnih droga ( Sl. list SRJ br. 44/02) proglašena za opojnu drogu, zapakovanu u dvije ručno pravljene cigarete tzv. “džoint-e”, pa je istog dana oko 01,15 časova, u momentu kada je vidio da mu prilaze ovlašćena službena lica Uprave policije PJ Pljevlja, od sebe odbacio cigarete tzv. “džoint-e” sa predmetnom drogom, koje su ovlašćena lica policije pronašla i oduzela.
-čime je izvršio krivično djelo neovlašćena proizvodnja, držanje i stavljanje u promet opojnih droga iz čl. 300 st. 1 Krivičnog zakonika,
- pa ga ovaj sud, primjenom tog propisa i čl. 15, 32, 36, 42 st. 1, 45, 46,
51 st. 1, 75 i čl. 300 st. 6 Kz, te čl. 226, 229 st. 1 i 374 Zakonika o
krivičnom postupku (Zkp),
O S U Đ U J E
Na kaznu zatvora od 6 (šest) mjeseci, u koju kaznu mu se ima uračunati vrijeme
provedeno u pritvoru, računajući od 22.09.2011. godine do 01.11.2011. godine.
Prema okrivljenom se izriče MJERA BEZBJEDNOSTI oduzimanja predmeta,
i to opojne droge - marihuane, u ukupnom neto iznosu od 0,44 grama, koja je
privremeno oduzeta od ovog okrivljenog i koja se po pravnosnažnosti presude
ima uništiti.
Okrivljeni se obavezuje da ovom sudu na ime paušala plati iznos od 100,00 €,
kao i na ime troškova krivičnog postupka iznos od 600,00 €, na žiro račun br.
530-12927-32, sve u roku od 15 (petnaest) dana po pravnosnažnosti presude, pod
prijetnjom prinudnog izvršenja.
O b r a z l o ž e n j e
Optužnicom Višeg državnog tužilaštva u Bijelom Polju, Kt. br. ... od ....
godine, okrivljenom P. N., stavljeno je na teret izvršenje krivičnog djela
neovlašćena proizvodnja, držanje i stavljanje u promet opojnih droga iz čl.
300 st. 1 Kz. Po datoj optužnici vođen je krivični postupak, K. br. …, i u tom
postupku donijeta je presuda kojom je optuženi oglašen krivim i osudjen na
kaznu zatvora u trajanju od osam mjeseci, koja presuda je bila predmet
ispitivanja u žalbenom postupku pred Apelacionim sudom i ista je ukinuta, a
predmet vraćen na ponovno sudjenje.
U ponovnom postupku održan je glavni pretres i isti zaključen u prisustvu
zamjenika VDT-a u Bijelom Polju, B. N. , optuženog P. N. i njegovog branioca,
advokata B. M. iz Rožaja.
Zamjenik VDT-a, u završnoj riječi na glavnom pretresu, ostala je pri navodima
iz završne riječi u prethodnom postupku, ističući da je izvedenim dokazima
tokom postupka na nesumnjiv način dokazano da je okrivljeni izvršio krivično
djelo stavljeno mu na teret javnom optužbom. Navela je da je odbrana optuženog
nelogična, te da činjenica da je kod sebe imao dva džointa koja je odbacio od
sebe u momentu nailaska policije ukazuje da je isti bio svjestan svog
neovlašćenog postupanja, što ukazuje da je ta mala količina droge bila
namijenjena daljoj prodaji. U konačnom je tražila od suda da optuženog oglasi
krivim i osudi na kaznu zatvora u trajanju od osam mjeseci.
Optuženi P. N., ponovio je na glavnom pretresu, u ponovnom postupku, odbranu
koju je iznio tokom prethodnog postupka, i to kada je pred ovlašćenim tužiocem
naveo da je, dana 21.09.2011. godine, oko 13,00 ha, u društvu sa majkom, došao
u Pljevlja, gdje su se zadržali izvjesno vrijeme, i vratili se kući u mjesto
Borovica, u blizini Pljevalja. Tog dana u poslepodnevnim časovima, iza 15,30
h, opet je otišao kolima za Pljevlja i sa svojim drugom M. M. se našao u
lokalu ‘’Zelengora”, gdje su sjedjeli izvjesno vrijeme. U međuvremenu,
pridružili su im se zajednički drugovi C. A., P. S., a kasnije i Ć. B. i u tom
lokalu su sjedjeli do oko 22,00 h, gdje su pili, a nakon toga su promijenili
lokal i otišli u lokal “Cezar”. U “Cezaru” su se zadržali do oko 01,00 h,
odakle su svi zajedno krenuli da isprate Potparić Strahinu, koji živi u
neposrednoj blizini parka Zelengora. Po dolasku u park, sjeli su na jednu
klupu i nije prošlo dva do tri minuta, prišli su im policajci, i to njih
četiri – pet, od kojih mu se jedan obratio riječima “šta je ovo, čije je ovo”,
pokazujući mu na travnati dio, na kom je primijetio kao dvije cigarete.
Negirao je da je u pitanju njegovo vlasništvo, a to su potvrdili i njegovi
drugovi. Naveo je da nije uživalac opojnih droga, pa ni marihuane, a nije mu
poznato da istu koriste njegovi drugovi. Kasnije, na glavnom pretresu u
prvostepenom postupku pojasnio je da je svoje vozilo parkirao ispred restorana
“Zelengora”, a da je lokal “Cezar” udaljen od tog restorana oko 500 do 600
metara, pa pošto je popio više pića imao je namjeru da se kući vrati sa
taksijem, a ne da koristi svoje vozilo. Park Zelengora nalazi se na
udaljenosti od oko 10 – 15 metara od restorana “Zelengora”. Imali su namjeru
da u parku malo sjede i ispuše cigaretu. Nije primijetio da u parku ima bilo
koje drugo lice, a u blizini klupe na kojoj su sjedjeli, nalazi se stub ulične
rasvjete, udaljen oko 4 do 5 metara. On je sjeo na klupu, a ne zna ko je još
sjedio pored njega, a ko je stajao, s tim što je pojasnio da je te večeri na
sebi imao bijelu jaknu – šuškavac. Primijetio je par minuta, nakon što su
sjeli da pristiže policijsko vozilo marica, njemu sa lica u odnosu na mjesto
gdje je sjedio, i iz istog izaze policajci, dok u istom momentu sa leđa
prilaze još dva policajca, od kojeg M. zna od ranije, a drugog nije poznavao.
Sa M. je u dobrim odnosima i nikada nije imao nesporazuma, a ovaj drugi
policajac je imao baterijsku lampu sa kojom je osvetljavao travu iza klupe pet
do deset sekundi i odmah mu se zatim obratio riječima “ ti si ovo bacio”,
pokazujući na dvije ručno pravljene cigarete koje su se nalazile na travnatoj
površini. Posmatrao je postupanje policajaca od kako su došli na lice mjesta i
vidio je momenat kad su pronašli te pravljene cigarete, ali je decidno negirao
da ih je on odbacio, a iste su se nalazile na udaljenosti od oko 3 – 4 metra
od klupe iza mjesta gdje su sjedjeli. Taj policajac se isključivo njemu
obraćao i nije govorio njegovim drugovima da su oni odbacili te zamotuljke –
cigarete, niti je on vidio da su oni to učinili. Te večeri dok su sjedjeli u
parku on je zapalio cigaretu i ne zna da li je još ko pušio, a kad je policija
tražila da dignu ruke u vis bacio je cigaretu.
U završnoj riječi optuženi je u potpunosti prihvatio završnu riječ svog
branioca, koji je u istoj istakao da predmetna količina marihuane ne ukazuje
da je namijenjena za prodaju, a da je moguće da se radi o uživaocu, iako to
isti nije naveo u svojoj izjavi, te je tražio od suda da ga oslobodi od
optužbe, a ako zauzme suprotno stanovište da ga što blaže kazni. Optuženi je,
na kraju, ponovio da nije uživalac marihuane, niti da istu prodaje i dodao da
je to htio da čini ne bi to radio u Pljevljima, s obzirom da je prethodno
boravio sedam mjeseci u Budvi.
Sud je u dokaznom postupku na glavnom pretresu izveo dokaze, i to saslušao
svjedoke Ć. B., P. S. i M. M.; pročitao iskaze svjedoka C. I. i M. N., kao i
izvještaj Forenzičkog centra u Danilovgradu o vještačenju broj ... sa nalazom
i mišljenjem vještaka, te izvršio uvid u sadržinu priloga uz isti; potvrdu
Uprave policije – Područne jedinice Pljevlja, broj ...od .... godine, o
privremenom oduzimanju predmeta od P. N. i službenu zabilješku Uprave policije
PJ Pljevlja, broj ... od .... godine.
Sud je odbio predlog branioca okrivljenog za dopunu dokaznog postupka, da se u
svojstvu svjedoka sasluša svjedok C. A., kao i pripadnici Interventnog voda UP
PJ Pljevlja, čija imena nije naveo, niti su mu poznata ista, jer je sud
mišljenja da je do sada izvedenim dokazima u dovoljnoj mjeri razjašnjeno
činjenično stanje i isto bi vodilo odugovlačenju postupka.
Ocjenom odbrane i dokaza pojedinačno, te dovedeni u vezu jedni sa drugim, i sa
odbranom optuženog, utvrdjeno da su, na dan 22.09.2011. godine, oko 01,15 h, u
parku Zelengora, u Pljevljima, ovlašćeni službenici UP PJ Pljevlja na
travnatoj površini iza klupe u parku, na kojoj je sjedio optuženi sa svojim
drugovima, pronašli dvije ručno pravljene cigarete tzv. džointe, sa sasušenom
biljnom materijom, za koju se kasnijom analizom utvrdilo da se radi o opojnoj
drogi marihuani, u ukupnoj količini od 0,44 grama.
Ono što se postavljao kao sporno, imajući u vidu navode iz odbrane optuženog,
jeste da li su se pronađeni zamotuljci prethodno nalazili kod optuženog,
odnosno je li iste on odbacio od sebe, i ako jeste, u koju svrhu su bili
namijenjeni.
Nesporne činjenice u ovoj krivičnopravnoj stvari utvrdjene su, iz izvedenih
dokaza, a iste nije u svojoj odbrani sporio ni sam optuženi, jer je isti naveo
da je džointe vidio na travnatoj površini iza klupe na kojoj je prethodno
sjedio, nakon što je ta površina od strane ovlašćenih policijskih službenika
osvijetljena i vidio je mjesto gdje su nađeni sporni džointi.
Činjenicu da je sasušena biljna materija, koja se nalazila u prethodno
opisanim pakovanjima – cigaretama, opojna supstanca - droga, marihuana,
potvrđuje sadržina izveštaja- nalaza dipl. hemičara S. P. iz Forenzičkog
centra pod br. …, iz kojeg se utvrđuje da supstanca koja se nalazila u
predmetnim pakovanjima, koji su dostavljeni na analizu, sadrži u sebi canabis
i THC, u koncentraciji iznad 0,3 %, koje supstance djeluju na centralni nervni
sistem i izazivaju stanje zavisnosti i nalazi se na listi opojnih droga. Istom
analizom utvrdjeno je da se u dva dostavljena pakovanja nalazi sasušena biljna
materija, tamno zelene boje i boje ćilibara, u neto masi od m1=0,21 g, i
m2=0,23 g.
Sud je u potpunosti prihvatio sadržinu datog izvještaja-nalaza jer ista nije
osporena na bilo koji način, a radi se o nalazu koji je uradjen po pravilima
struke i nauke i nakon izvršenih odgovarajućih hemijskih analiza.
Nespornu činjenicu da su džointi pronađeni na naznačenom mjestu potvrdili su i
svi saslušani svjedoci tokom postupka, i to ovlašćeni policijski službenici UP
PJ Pljevlja, M. N. i C. I., kao i M. M., P. S. i Ć. B., inače drugovi
optuženog, a isto je potvrdio i sam optuženi.
Prilikom utvrdjivanja činjenica koje se odnose na to kako je na mjesto, gdje
je pronadjena, dospjela predmetna droga, i za koju svrhu je ista trebala biti
upotrijebljena, sud je imao u vidu iskaze saslušanih svjedoka tokom postupka,
koje je doveo u vezu sa odbranom optuženog.
Tako, svjedoci M. N. i C. I., koji obavljaju pojedinačno odredjene službene
dužnosti pri UP PJ Pljevlja, s obzirom da C. radi na poslovima operativnog
radnika u Filijali za borbu protiv droge, dok M. obavlja poslove rukovodioca
Ekspoziture policije za javni red i mir, u svojom saglasnim iskazima istakli
su da su kritične večeri postupali po operativnom planu koji je predviđao
obilazak lokaliteta u Pljevljima, koji su poznati po okupljanu lica koja se
bave nezakonitim aktivnostima vezanim za opojne droge. Shodno tom planu, oko
01,15 h, pošli su sa vozilom “Golf” do parka Zelengora, u kom su primijetili
pet lica, od kojih su neka sjedjela na klupi, a neka stajala pored, pa kako im
se to učinilo sumnjivim, prošli su vozilom bez zaustavljanja, a kontaktirali
su pripadnike Interventne jedinice, kako bi ispitali o čemu se radi, a zatim
se zaustavili na ulici, tako da je njihovo vozilo bilo parkirano sa leđa
licima koja su sjedjela na klupi. U momentu kad stižu pripadnici Interventne
jedinice, koji tim licima prilaze sa suprotne strane – sa lica istih, i oni
izlaze iz svog vozila i prilaze im sa leđa. Klupa na kojoj su sjedjela ova
lica dobro je osvijetljena uličnom rasvjetom, a oni su kod sebe imali i
baterijsku lampu, s tim što su ostavili upaljena svjetla na autu.Oba svjedoka
su decidna u svojim iskazima da su jasno vidjeli kako jedno od lica koja su
sjedjela na klupi, i to lice na samom kraju klupe, koji je na sebi imao bijelu
jaknu – trenerku u gornjem dijelu od odjece, odbacuje nešto iza svojih leđa.
Kako su odmah prišli do tog mjesta i dodatno osvjetlili sa baterijskom lampom,
vidjeli su na travnatom dijelu površine iza klupe dvije ručno pravljene
cigarete, za koje su posumnjali da su tzv. džointi sa marihuanom. Naknadno je
provjerom identiteta utvrđeno da je lice koje je na sebi imalo bijelu jaknu P.
N. .
Sud je u potpunosti prihvatio iskaze saslušanih svjedoka, jer su isti dati u
ubjedljivom, jasnom i doslednom izlaganju, a u međusobnoj su saglasnosti u
pogledu svih bitnih i odlučnih činjenica, dok razlike koje se odnose na to
koje vozilo je bilo bliže parkirano klupi u blizini koje su pronađeni sporni
džointi, s obzirom da svjedok M. navodi kako misli da je bilo toj klupi bliže
parkirano vozilo Interventne jedinice, a svjedok C. da je njihovo vozilo bilo
bliže parkirano, sud je cijenio kao različitosti koje predstavljaju neka lična
zapažanja o prostornoj udaljenosti, koja kao takva nijesu meritorna u pogledu
zaključivanja o pojedinačnoj vjerodostojnosti iskaza datih svjedoka.
U pogledu činjenice da su na travnatoj površini iza klupe, na kojoj su
prethodno sjedjeli optuženi i njegovo društvo, pronađene dvije cigarete tzv.
džointi, izjašnjavali su se i svjedoci M. M., Ć. B. i P. S., koji su različito
naveli pojedinosti o viđenom na toj površini, jer svjedok Ćaćić se izjasnio
kako je vidio jednu, po njemu običnu cigaretu, svjedok P. kako je vidio opuške
i polovine od cigareta, dok se svjedok M. izjasnio da je vidio dva opuška,
koja su mu ličila da su od cigareta, a na vrhu su bili zašiljeni. Iako je sud
iskaze ovih svjedoka u bitnom cijenio kao usmjerene na olakšavanje krivičnog
položaja optuženog, u naznačenom dijelu koji se odnosi na viđeno iza klupe,
cijenio ih je kao potvrdu iskaza svjedoka C. i M. o nađenom, jer bez obzira
što su se isti različito izjašnjavali o viđenom na licu mjesta, iz njihovih
iskaza, a posebno iskaza svjedoka M. M., čiji opis viđenog vjerno odgovara
opisu pronađenih džointa, nesporno je da su na licu mjesta nađene cigarete, za
koje se kasnijom analizom utvrdilo da se radi o tzv. džointima sa marihuanom.
Pri tom je sud posebno cijenio da je sam optuženi vjerodostojno opisao izgled
pronađenih džointa.
Međutim, u pogledu sporne činjenice odakle potiču ti džointi pronađeni na licu
mjesta, svjedoci su se saglasno izjašnjavali da im nije poznato, ističuči da
iste nije odbacio od sebe optuženi P., a ostavljaju mogućnost da džointi
potiču od nekih lica, koja su prethodno tu sjedjela i koja su se neposredno
prije njihovog dolaska udaljila od klupe i otišli u pravcu Pošte. Sud je i ove
navode svjedoka cijenio kao usmjerene na olakšavanje krivičnog položaja
optuženog, jer su svjedoci Ć., P. i M. usaglašeno navodili da su navodno
vidjeli kako dva muškarca i jedna djevojka odlaze sa tog mjesta u pravcu
Pošte, s tim što na pitanja suda da se pojedinačno izjasne o izgledu tih lica
davali su različite iskaze. Tako, svjedok Ć. navodi da je djevojka imala dugu
kosu crne boje, a na sebi bijelu jaknu, a svjedok P. je opisuje kao djevojku
koja je imala kosu srednje dužine, niti dugu, niti kratku, dok svjedok M. opet
navodi da je imala dugu kosu iako se ne izjašnjava koje boje, ali da je na
sebi imala tamnu jaknu, s tim što svjedoci M. i P. ne mogu da se izjasne o
izgledu tih momaka, čak ni u pogledu njihove visine ili nekog bitnog detalja
izgleda, a svjedok Ć. ih nasuprot detaljno opisuje. Po ocjeni suda, očigledno
je da su dati svjedoci pokušali da usaglase iskaze u pogledu okolnosti koja bi
ukazivala na porijeklo pronađenih džointa, ali u pogledu detalja kroz čiju bi
provjeru mogla da se utvrdi vjerodostojnost njihovih iskaza nijesu bili
usaglašeni, pa sud nije poklonio vjeru njihovim iskazima, niti je po osnovu
istih mogao utvrditi da su na tom mjestu, gdje su pronađeni džointi, prethodno
se nalazila druga lica. Ovo tim prije, što ni sam optuženi ne navodi da je
bilo koga vidio na tom mjestu, a što bi bilo neminovno, imajući u vidu da se
nalazio u društvu sa saslušanim svjedocima. U prilog stanovišta suda o
neprihvatanju navoda ovih svjedoka, osim naznačenog, idu i navodi iz iskaza
svjedoka M. i C., koji su saglasni da su na lice mjesta došli iz pravca Pošte
i da tom prilikom nisu na tom potezu zapazili bilo koja druga lica, osim
optuženog i njegovog društva, a kako svjedoci Ć., P. i M. kazuju da su ta lica
se udaljila od klupe neposredno prije njihovog dolaska, a policija je stigla
na lice mjesta samo nekoliko minuta nakon dolaska optuženog i njegovog društva
u park, bilo bi logično i sasvim izvjesno da prilikom dolaska policajci C. i
M. primijete ta lica, koja su navodno prethodno sjedjela na klupi, jer sve
ukazuje na neminovnost susreta istih.
Bez obzira na istaknutu ocjenu suda u pogledu iskaza svjedoka Ć., P. i M. – da
su svojim iskazima pokušali da olakšaju krivično pravni položaj optuženog i
potvrđuju njegovu odbranu u pogledu odlučne činjenice da isti od sebe nije
odbacio pronađene džointe, ovi svjedoci su saglasno istakli da od samog
dolaska policajaca na lice mjesta, policajci koji su imali kod sebe baterijsku
lampu i osvjetljavali lice mjesta iza klupe, obraćali su se P., naglašavajući
da je on odbacio pronađeno od sebe, a pri tom nisu se na isti način obraćali
ostalim svjedocima. Isto, po ocjeni suda ukazuje na vjerodostojnost iskaza
svjedoka C. i M. a koji tvrde da su vidjeli da lice u bijeloj jakni – P.
odbacuje nešto od sebe.
Sud je cijenio i pisani dokaz – potvrdu o privremeno oduzetim predmetima broj
… od …. godine, izdatu od strane UP CG – PJ Pljevlja, i iz iste je utvrđeno da
je pod numeričkim brojem jedan navedeno da su oduzete od P. N., dvije ručno
pravljene cigarete u kojima se nalazi biljna materija, tamno zelene boje,
nalik na opojnu drogu – marihuanu, pa bez obzira što optuženi nije svojim
potpisom ovjerio datu potvrdu, s obzirom da je negirao da se radi o predmetima
koji su njegovo vlasništvo, sud je dati pisani dokaz cijenio u sklopu sa
ostalim izvedenim dokazima i kao takav prihvatio – da se radi o predmetima
koji su se nalazili u vlasništvu optuženog. U istom pravcu, u sklopu sa
ostalim izvedenim pisanim dokazima, a posebno iskazima svjedoka M. N. i C. I.,
sud je cijenio sadržano u službenoj zabilješci istog organa, broj … od ….
godine, i kao takvu je prihvatio, s obzirom da su istom naznačena neposredna
zapažanja koja su na licu mjesta konstatovali svjedoci C. I. i M. N..
S toga, imajući u vidu prethodno istaknuto, sud nije prihvatio navode iz
odbrane optuženog P. N., da kritičnom prilikom nije imao kod sebe džointe,
niti je iste odbacio, jer su ovakvi navodi obezvrijeđeni izvedenim dokazima,
prethodno elaboriranim, a posebno iskazima svjedoka M. i C., koji su mogli
jasno da vide postupanja lica koja su bila na klupi i pored nje, jer su svi
svjedoci, kao i sam optuženi, saglasni da je klupa bila osvijetljena uličnom
rasvetom, a pri tom su bila upaljena svjetla i na vozilu ”Golf”, kojim su na
lice mjesta došli svjedoci M. i C.. Činjenicu da su ovi svjedoci mogli vidjeti
postupanja optuženog potvrđuje i okolnost da su istom prišli sa leđa, a on je
i odbacio džointe iza leđa, gdje su kasnije i pronađeni na travnatoj površini
iza klupe na kojoj je optuženi sjedio, a pri tom je svjedok C. ubjedljivo i
jasno naveo postupanja optuženog – koji je desnu ruku spustio pored sebe, a
zatim iza leđa i odbacio nešto od sebe. Sam optuženi je u svojoj odbrani
tvrdio da je prethodno pušio cigaretu ali je odbacio sa strane, dok svjedok Ć.
B. u svom iskazu tvrdi da optuženi kritične večeri nije pušio, a sjedio je na
klupi neposredno uz njega. Optuženi kroz svoju odbranu potvrđuje da je sjedio
na kraju klupe i da je na sebi imao bijelu jaknu – šuškavac, a odjeću ove boje
nije imao bilo ko od prisutnih, te sve navedeno ukazuje na vjerodostojnost
iskaza svjedoka M. i C.. Ovo posebno sa razloga što je na licu mjesta bilo
prisutno više lica, a ovi su svjedoci samo optuženog označili kao lice koje je
od sebe nešto odbacilo, pa kod činjenice koju ne spori ni sam optuženi da
nikad ranije nije imao bilo kakav konflikt sa ovim službenim licima, da čak M.
i poznaje, te da je sve vrijeme od dolaska policajaca posmatrao njihovo
postupanje i vidio momenat kad su pronašli te pravljene cigarete, ukazuje da
svjedoci M. i C. niti su imali razloga da optuženog neopravdano označe kao
lice koje je odbacilo nešto od sebe, niti je postojala vjerovatnoća da neko
drugi u međuvremenu na lice mjesta ostavi džointe. Ovi svjedoci su dali svoje
iskaze kao službena lica policije, koji su kritičnom prilikom postupali u
okviru svojih službenih ovlašćenja i nije utvrđena bilo kakva okolnost koja bi
ukazivala na postojanje ličnog interesa da se baš optuženi označi kao
izvršilac predmetnog krivičnog djela, a pri tom su njihovi iskazi potvrđeni i
pronađenim materijalnim dokazima – džointima sa opojnom drogom, marihuanom,
opisanim u nalazu vještaka hemijske struke. Sve naznačeno obezvjređuje odbranu
optuženog da kritičnom prilikom nije kod sebe posjedovao džointe sa
marihuanom, niti je iste odbacio od sebe, te je njegovu odbranu sud cijenio
kao isključivo usmjerenu na izbjegavanje sopstvene krivice i kao takvu je nije
prihvatio, jer je neubjedljiva i nelogična.
Sud je posebno imao u vidu svrhu za koju je odbačena marihuana bila
namijenjena, a sve shodno ukidnim razlozima Alelacionog suda Crne Gore iz
rješenja Kž. br. … od …. godine. Naznačenim rješenjem ukazano je da se u
svakom konkretnom slučaju mora utvrđivati postojanje činjenice da je droga
bila namijenjena prodaji, a pri tom poseban značaj može imati količina opojnih
sredstava, okolnost da li je učinilac i sam konzument ili poznat kao prodavac
droga, te i svaka druga okolnost koja može ukazivati na namjeru učinioca da se
bavi prodajom.
S toga, prilikom utvrđivanja odlučne činjenice koja se odnosi na svrhu za koju
je bila namijenjena marihuana koju je optuženi odbacio od sebe, sud je imao u
vidu istrajnost optuženog u tvrđenju da isti nije uživalac marihuane, niti je
to ikada bio. Ovo posebno kod situacije da je optuženi u ponovljenom postupku
imao mogućnost dodatnog pojašnjenja svojih postupaka, za slučaj, kako je to
isticao njegov branilac, da je isti zbog patrijarhalnosti sredine iz koje
potiče izbjegao da sebe prikaže kao uživaoca marihuane, što u ponovnom
postupku kod suočavanja sa mogućnošću kažnjavanja, ne može se prihvatiti kao
ubjedljiv razlog u prilog istrajavanju na tvrdnji da nije uživalac marihuane,
pa je sud tu činjenicu prihvatio kao nespornu. U konkretnom slučaju, stoji
činjenica da se radi o veoma maloj količini opojne droge - marihuane i ista
bi, svakako, bila dovedena u poseban kontekst sa odbranom optuženog u slučaju
da je isti uživalac marihuane, i, eventualno, dovela do drugačijeg
zaključivanja i stanovišta suda, jer bi u tom pravcu mala količina pronađene
droge predstavljala okolnost koja bi uticala na opredjeljenje u pogledu
odlučne činjenice vezane za namjenu droge, jer bi se utvrđivalo da li se radi
o količini koja prevazilazi ličnu upotrebu uobičajenu za potrošnju jednog
lica. Međutim, kod nesporno utvrđene činjenice da je optuženi od sebe odbacio
dva džointa, koja nijesu bila namijenjena za ličnu upotrebu, kao jedini
logičan zaključak i stanovište nameće se da su odbačeni džointi bili
namijenjeni daljoj prodaji. Samo postupanje optuženog, koji je odmah nakon
primjećivanja ovlašćenih policijskih službenika, odbacio od sebe dva sporna
džointa, ukazuje da je bio svjestan protivpravnosti svog postupanja, koje se
sastojalo u neovlašćenom držanju marihuane, koja je kao takva bila namijenjena
prodaji. Ovaj sud, saglasno stanovištu Apelacionog suda, smatra da okolnost da
se optuženi u kasnim noćnim satima nalazio u parku sa svojim prijateljima,
sama po sebi, ne ukazuje da su odbačeni džointi bili namijenjeni prodaji, jer
optuženi je prethodno više časova boravio u društvu sa svojm prijateljima i
imao je priliku da istim nudi na prodaju marihuanu, da je to želio. Međutim,
tu okolnost - koja se odnosi na višesatni boravak optuženog u različitim
lokalima u gradu, ovaj sud cijeni kao mogućnost nuđenja i prodaje marihuane
drugim potencijalnim kupcima u datim lokalima, a ne nuđenje na prodaju svojim
prijateljima, koji su se svi decidno izjasnili da nijesu uživaoci droge.
Naime, u praksi je poznato da lica koja se bave prodajom marihuane po
kafićima, trgovima i drugim javnim mjestima, sa sobom ne nose veću količinu te
opojne droge, već je ista pakovana u odgovarajuća manja pakovanja tzv.
''džointe'', radi njene lakše dalje distribucije, dok se veće količine drže na
nekom skrovitom mjestu. U tom pravcu sud je i cijenio ukazano od strane
Apelacionog suda u pogledu ekonomske isplativosti prodaje male količine
marihuane, kao u konkretnom slučaju, ali kako je, takođe, u praksi poznato da
većina tzv. sitnih dilera droge svakodnevno distribuira manje količine uličnih
pakovanja, to ekonomska (ne) isplativost se ne može cijeniti samo u odnosu na
pojedinačno pronađena manja pakovanja u određenim slučajevima, jer bi takvo
stanovište automatski aboliralo od krivičnog progona tzv. sitne dilere i
odstupilo bi se od uobičajene prakse, jer bi se svako od učinilaca mogao
pozivati na ekonomsku (ne) isplativost. Ovo tim prije što u vremenima teške
ekonomske situacije u zemlji pitanje ekonomske isplativosti bilo čega, pa i
''robe'' u vrijednosti od nekoliko eura, ne može se apsolutno i uopšteno
posmatrati, jer i ta realno mala vrijednost novca nezaposlenim licima, slabog
imovinskog statusa, može predstavljati određeni izvor prihoda. To što optuženi
nije poznat ranije kao prodavac opojne droge - marihuane nije okolnost koja bi
ga eliminisala kao mogućeg prodavca, jednako kao što i činjenica da je neko
ranije osuđivan za predmetno krivično djelo ne može se smatrati relevantnom u
svakom narednom konkretnom slučaju.
Dakle, u konačnom, u situaciji kad optuženi, koji je tri puta saslušavan u
toku dosadašnjeg postupka, decidno negira da je uživalac opojne droge, a pri
tom je utvrđeno da je od sebe odbacio dva džointa, pojedinačno upakovana kao
uobičajena ulična pakovanja namijenjena za dalju prodaju, metodom eliminacije,
koja dozvoljava dvije mogućnosti - da su odbačeni džointi bili namijenjeni ili
za ličnu upotrebu ili za dalju prodaju, a u nedostatku dokaza koji bi
ukazivali na još neku mogućnost, po stanovištu ovog suda, jedini logičan
zaključak jeste da su odbačena pakovanja bila namijenjena daljoj prodaji.
Pravno kvalifikujući činjenje optuženog, na osnovu utvrdjenog činjeničnog
stanja, sud je utvrdio da je optuženi samom radnjom držanja radi prodaje
opojne droge marihuane, koja supstanca je proglašena za opojnu drogu Rešenjem
o utvrđivanju spiska opojnih droga (Sl. list SRJ 44/02), koju radnju je
neovlašćeno preduzeo, ostvario elemente krivičnog djela iz člana 300 stav 1
Krivičnog zakonika. Naime, da se radi o zabranjenoj radnji utvrdjuje se iz
Zakona o proizvodnji i prometu opojnih droga (‘’Sl.list SRJ’’,br.46/96), u kom
je propisano da izmedju ostalih radnji, držanje radi stavljanja u promet
opojnih droga kao i bavljenje prometom lijekova koji sadrže opojne droge, mogu
vršiti isključivo pravna lica i izuzetno preduzetnici registrovani za
obavljanje ove djelatnosti uz dozvolu nadležnog organa, a ne i fizička lica.
Propisi koji su prethodno naznačeni i koji se odnose na opojne droge a koje je
donijela SRJ, u primjeni su na području Crne Gore kao važeći po osnovu člana
11 Ustavnog Zakona o sprovodjenju Ustava Crne Gore (‘’Sl. list CG’’ br.1/07).
U konkretnom slučaju, utvrđeno je da je optuženi izvjesno vrijeme imao
faktičku vlast-državinu nad supstancom-opojnom drogom, marihuanom, koju je
odbacio od sebe, neposredno prije dolaska policije, a koja je pronađena na
licu mjesta u neposrednoj blizini mjesta gdje je prethodno na klupi sjedio
optuženi, što ukazuje da dok je opojna droga bila kod njega istom je
raspolagao, a utvrđena je i namjera neovlašćenog stavljanja u promet date
opojne droge. Činjenica da je promet opojnih droga zabranjen predstavlja opšte
poznatu činjenicu, pa je zato kod učinioca koji drži, radi prodaje, opojnu
drogu uvijek prisutna svjest o neovlašćenom postupanju. Dakle, optuženi je
znao da je supstanca koju drži i prodaje opojna droga, znao je za štetna
dejstva iste i posledicu koja se ogleda kroz apstraktnu opasnost za zdravlje
neodređenog broja ljudi, a znao je da ne posjeduje ovlašćenje za držanje radi
prodaje i prodaju opojne droge, te je imajući u vidu ovaj psihički odnos
optuženog prema izvršenju predmetnog krivičnog djela, sud stanovišta da je
isto izvršio sa umišljajem.
Prilikom odmjeravanja kazne optuženom cijenjene su okolnosti od uticaja na
visinu iste a koje su predvidjene članom 42 Kz-a , kao i to da je u konkretnom
slučaju učiniocu predmetnog krivičnog djela zaprijećena kazna zatvora od 2 do
10 godina. Na strani optuženog, sud je utvrdio olakšavajuće okolnosti - da se
radi o licu mlađe životne dobi, bez stalnog zaposlenja i stalnih primanja,
lošeg je materijalnog stanja, a u promet je stavio manju količinu opojne
droge, dok u pogledu otežavajućih okolnosti koje se odnose na raniji život
optuženog, sud je cijenio navedeno u njegovoj odbrani – da je ranije jednom
osuđivan zbog krivičnog djela krađe, pa kako nije u pitanju krivično djelo
istovrsno sa predmetnim, sud je mišljenja da sve olakšavajuće okolnosti na
strani optuženog, u svojoj sveobuhvatnosti, čine osobito olakšavajuće
okolnosti, koje predstavljaju osnov za ublažavanje kazne. S toga, optuženom je
ublažio zakonom predvidjenu kaznu, cijeneći da će se i sa ublaženom kaznom
postići svrha kažnjavanja, te ga osudio na 6 mjeseci zatvora, a mišljenja je
da će ista kazna dovoljno uticati na optuženog da ubuduće ne vrši ova i druga
krivična djela.
Shodno čl. 51 st. 1 Zkp-a, u izrečenu kaznu zatvora optuženom se ima uračunati
vrijeme provedeno u pritvoru, računajući od 22.09.2011. godine do 01.11.2011.
godine.
Na osnovu čl. 75 i čl. 300 st. 6 Kz-a, prema optuženom izrečena je mjera
bezbjednosti oduzimanja predmeta, i to opojne droge - marihuane, u ukupnom
neto iznosu od 0,44 grama, koja je privremeno oduzeta od ovog optuženog i koja
se po pravnosnažnosti presude ima uništiti.
Shodno čl. 226, 229 st. 1 Zkp-a, optuženi je obavezan da ovom sudu na ime
paušala plati iznos od 100,00 €, pri čemu je sud cijenio složenost i trajanje
krivičnog postupka, kao i iznos od 600,00 € na ime troškova krivičnog
postupka, koji se odnose na angažovanje branioca po službenoj dužnosti u datom
postupku.
Sa iznijetog, odlučeno je kao u izreci presude, shodno čl. 374 Zkp-a.
VIŠI SUD U BIJELOM POLJU
Dana, ..... godine.
Zapisničar, S U D I J A ,
Sonja Marković Gorica Đalović
DN-a: prepis presude sa pravnom poukom dostaviti:
-VDT-u Bijelo Polje,
-optuženom P. N. – P., B. bb,
-braniocu optuženog adv. B. M. – R.
S U D I J A
Gorica Đalović
PRAVNA POUKA :
Protiv ove presude može se izjaviti žalba
Apelacionom sudu RCG Podgorica u roku
od 15 dana od dana prijema a preko ovog
suda.