K. br. 48/12
U IME CRNE GORE
Viši sud u Bijelom Polju, kao prvostepeni krivični sud, po sudiji Gorici
Đalović, uz učešće namještenika suda Sonje Marković, kao zapisničara, u
krivičnom predmetu okrivljenog S. R. iz P., zbog krivičnog djela silovanje u
pokušaju iz čl. 204 st. 1 u vezi čl. 20 Krivičnog zakonika (Kz), po optužnici
Višeg državnog tužilaštva u Bijelom Polju, Kt. br. ... od ... godine, nakon
održanog usmenog, glavnog i javnog pretresa, dana …. godine, u prisustvu
zamjenika Višeg državog tužioca, R. J., okrivljenog S. R. i njegovog branioca,
postavljenog po službenoj dužnosti, advokata R. M., donio je i javno objavio,
dana …. godine,
P R E S U D U
Okrivljeni S. R., JMBG ., od oca S. i majke M., rodjene T., rođen .... godine
u P., sa prebivalištem u selu P., opština P., i mjestom trenutnog boravišta u
selu B., opština Č., R. S., državljanin Crne Gore, oženjen, otac jednog
maloljetnog djeteta, završio srednju školu - zavarivač, srednjeg imovnog
stanja, nezaposlen, osuđivan presudom Osnovnog suda u Pljevljima, K. br. ...
od .... godine, zbog krivičnog djela iz čl. 403 st. 1 KZ CG, kažnjen 3 mjeseca
zatvora, uslovno jednu godinu, nalazio se u pritvoru od 06.01.2012. godine do
02.04.2012. godine.
K R I V J E
Što je:
-dana, 06.01.2012. godine, oko 02,00 časova, u Pljevljima, u selu Poblaće, opština Pljevlja, upotrebom sile pokušao da prinudi na obljubu oštećenu T. D., starosti 65 godina, u njenoj porodičnoj kući, na način što je u prizemlju kuće nasilno otvorio ulazna vrata i ušao u dnevni boravak, gdje je spavala oštećena, a kada je ista ustala sa kreveta, okrivljeni je skinuo farmerice i odmah je uhvatio za ruke i vukao po sobi da je obori na patos, držeći je rukom za usta da ne bi zvala u pomoć, nakon čega je hvatao rukama po dojkama i za polni organ, kojom prilikom joj je svukao donji dio trenerke do koljena, pokušavajući da je obori na patos, govoreći joj pri tom da će je silovati, dok se oštećena branila, otimala i molila ga da je pusti, držeći se čvrsto rukama za naslon drvene klupe, te da bi savladao njen otpor okrivljeni je više puta udarao pesnicama i grebao noktima po licu i rukama i nanio joj lake tjelesne povrede u vidu više manjih krvnih podliva u predjelu obje šake i obje podlaktice, više manjih oguljotina u predjelu obje šake i obje podlaktice i jedne oguljotine u predjelu lijevog obraza, nakon čega se oštećena istrgla iz njegovih ruku i pobjegla iz kuće, 
- čime je izvršio krivično djelo silovanje u pokušaju iz čl. 204 st. 1 u vezi
čl. 20 Krivičnog zakonika (Kz),
- pa ga ovaj sud, primjenom tog propisa i čl. 14, 15, 32, 36, 42, 51 st. 1,
Kz, te čl. 226, 227 st. 2, 229 st. 1, 239 st. 2 i 374 Zakonika o krivičnom
postupku (Zkp),
O S U Đ U J E
Na kaznu zatvora u trajanju od 2 (dvije) godine i 6 ( šest) mjeseci, u koju
kaznu mu se ima uračunati vrijeme koje je proveo u pritvoru od 06.01.2012.
godine do 02.04.2012. godine.
Okrivljeni se obavezuje da ovom sudu na ime troškova krivičnog postupka plati
iznos od 329,00 €, kao i na ime paušala iznos od 150,00 €, na žiro račun br.
530-12927-32, sve u roku od 15 (petnaest) dana po pravnosnažnosti presude, pod
prijetnjom prinudnog izvršenja, dok će se o visini i obavezi ostalih plaćanja
troškova postupka donijeti posebno rješenje kada se ti podaci pribave.
Oštećena T. D. se, radi ostvarivanja imovinsko – pravnog zahtjeva, upućuje na
parnični postupak.
O b r a z l o ž e n j e
Optužnicom Višeg državnog tužilaštva u Bijelom Polju, Kt. br. ... od ...
godine, okrivljenom S. R. stavljeno je na teret izvršenje krivičnog djela
silovanje u pokušaju iz čl. 204 st. 1 u vezi čl. 20 Krivičnog zakonika, sa
činjeničnim predstavljanjem u bitnom kao u izreci presude.
Po datoj optužnici vođen je krivični postupak, K. br. …, i u tom postupku
donijeta je presuda kojom je optuženi oglašen krivim i osudjen na kaznu
zatvora u trajanju od 2 (dvije) godine i 6 ( šest) mjeseci, koja presuda je
bila predmet ispitivanja u žalbenom postupku pred Apelacionim sudom i ista je
ukinuta, a predmet vraćen na ponovno sudjenje.
U ponovnom postupku održan je glavni pretres i isti zaključen u prisustvu
zamjenika VDT-a u Bijelom Polju, R. J. i okrivljenog S. R. i njegovog
branioca, advokata M. R., a u odustvu uredno obaviještene oštećene T. D.. Na
glavnom pretresu je bila isključena javnost, radi zaštite morala i ličnog i
porodičnog života oštećene.
Zamjenik VDT-a, u završnoj riječi na glavnom pretresu, ostao je pri navodima
iz ranije date završne riječi, kojom je elaborirao izvedene dokaze i istakao
da je izvedenim dokazima utvrđeno da je okrivljeni izvršio krivično djelo
stavljeno mu na teret optužnicom. Tražio je od suda da okrivljenog oglasi
krivim i kazni na kaznu po zakonu, u granicama predviđenim za predmetno
krivično djelo.
Okrivljeni S. R. u svojoj odbrani, koju je dao u VDT-u u Bijelom Polju,
istakao je da se kritičnog dana, od 18,30 časova, nalazio kod svog ujaka u
selu Obradov brijeg, koje selo je udaljeno oko sat vremena pješačenja do sela
Poblaće u kom on živi. Kod ujaka se zadržao do oko 23,45 h i za to vrijeme
popio oko 5 - 6 čašica rakije ''šljivovica'', nakon čega se uputio ka svojoj
kući. U međuvremenu je počeo da pada snijeg praćen kišom, pa s obzirom da je
bio pokisao, svratio je do kuće T. D., sa namjerom da prespava u istoj. Vrata
od prizemlja kuće nijesu bila zaključana, niti je na njima imalo brave, pa su
se otvorila nakon što je zakucao na ista. Vidio je D. da leži na krevetu i
ista je bila budna. Pitao je da li može da prespava, da ne bi pješačio još oko
40 minuta do kuće, i ona mu je dozvolila. D. je ustala iz kreveta, govoreći mu
pri tom da će ona spavati na spratu od kuće, a on neka prespava u kuhinji. To
je i učinila, a on je prespavao u kuhinji i probudio se oko 07,00 h. Nakon
toga se uputio kod svog komšije M. J., gdje se zadržao oko sat i po, i otišao
kući. Po dolasku kući nazvao je Lj. T., brata D. , da mu čestita Božić, a on
mu je tad rekao da je ''ubio'' D. , što po njemu nije tačno, jer kritičnom
prilikom niti se svađao sa D. , niti je udarao na bilo koji način, a nije ni
pokušao da sa njom ima intimni odnos. D. mu je rođaka, a poznato mu je da su
D. i njen brat Lj. podijelili kuću, ali nije mu bilo poznato gdje D. spava.
Kada je došao u D. kuću nije primijetio da ista na sebi ima bilo kakve
povrede, a nikada sa njom nije bio u lošim odnosima.
Na glavnom pretresu, na prethodnom suđenju, ponovio je detalje koji se odnose
na njegov boravak u kući svog ujaka u selu Obradov brijeg, s tim što je
istakao da je popio oko 16 do 17 čaša, zapremine 0,3 dl, rakije ''kruška'',
iako je potvrdio da je pred tužiocem rekao da je popio 5 - 6 čaša rakije.
Ponovio je da je usput svratio u kuću T. D. jer je padala kiša i imao je
namjeru da prespava u kući i samo se sjeća da je došao do vrata od kuće, a
daljih dešavanja se uopšte ne sjeća.
Nakon što mu je od strane sudećeg sudije predočen iskaz koji je dao u VDT-u,
okrivljeni je ostao pri tvrđenju da se ostalih detalja kritičnih događaja ne
sjeća od dolaska do kuće oštećene, niti je znao da objasni razlike u pogledu
iskaza vezano za količinu popijene rakije i vrstu iste. Pojasnio je da je
ranije više puta navraćao u kuću kod oštećene i prespavao bi u istoj.
Na glavnom pretresu, na ponovnom suđenju, ponovio je da se ne sjeća detalja
kritične večeri, osim da je popio veću količinu rakije koju je njegov ujak
donosio u dva navrata.
U završnoj riječi je istakao da prihvata završnu riječ svog branioca, koji je
u istoj naveo da ostaje pri ranije datoj završnoj riječi i navodima iz žalbe,
kojim je potencirao pijanstvo okrivljenog.
Sud je u dokaznom postupku na glavnom pretresu izveo dokaze: saslušao svjedoka
T. M. i vještaka psihijatra dr G. K., te, uz saglasnost stranaka, pročitao
iskaze oštećene, koja je saslušana u svojstvu svjedoka, T. D., i svjedoka
T.Do.i T. T.; pročitao, i to: nalaz i mišljenje vještaka medicinske struke dr
S. V. od 30.01.2012. godine; izvještaj o DNK vještačenju broj 99/12
Forenzičkog centra u Danilovgradu; izvještaj o kriminalističko tehničkom
pregledu lica mjesta, broj 04/12 od 06.01.2012. godine, izvještaj zavoda za
Hitnu medicinsku pomoć Pljevlja, broj protokola ... od .... godine na ime T.
D., dva izvještaja ljekara specijalista Opšte bolnice Pljevlja, broj protokola
388 od 06.01.2012. godine; potvrdu o privremeno oduzetim predmetima UP PJ
Pljevlja, broj 240/12-3/5 od 06.01.2012. godine, na ime okrivljenog S. R. ;
potvrdu o privremeno oduzetim predmetima UP PJ Pljevlja, broj 240/12-3/4 od
06.01.2012. godine na ime T. D., izvršio uvid i to: u tri snimka na ime
oštećene T. D. od 06.01.2012. godine; u fotodokumentaciju UP PJ Pljevlja, broj
04/12 od 06.01.2012. godine i u izvod iz kaznene evidencije na ime
okrivljenog, broj 03-245/12-1010/2 od 02.02.2012. godine. Zamjenik VDT-a
odustao je od izvođenja dokaza predloženog optužnicom - čitanja službene
zabilješke UP PJ Pljevlja, broj 03-240/12-3/3 od 06.01.2012. godine.
Cijeneći odbranu okrivljenog i dokaze pojedinačno, te dovedene u vezu jedne sa
drugim i sa odbranom okrivljenog, utvrdjeno je činjenično stanje kako je
sadržano u izreci presude, te po osnovu toga, sud je zaključio da je
okrivljeni izvršio krivično djelo stavljeno mu na teret javnom optužbom.
Činjenično je tokom postupka utvrđeno da je okrivljeni, oko 02,00 časova, dana
06.01.2012. godine, u selu Poblaće, opština Pljevlja, ušao u kuću oštećene, i
to u prizemni dio kuće gdje je oštećena spavala, na način što je udario u
vrata koja su bila zatvorena samo jednim savijenim ekserom u vidu rajbera, i
odmah sa vrata skinuo farmerice i odbacio ih od sebe, a, kad je oštećena
ustala iz kreveta, uhvatio je za ruke i vukao po sobi s namjerom da je obori
na patos, pri tom je držeći za usta kako ne bi zvala u pomoć, sve sa namjerom
da izvrši nasilnu obljubu nad istom. Okrivljeni je hvatao oštećenu rukama po
dojkama i za polni organ i pri tom joj svukao donji dio trenerke do koljena,
dok se ista intenzivno branila i otimala, držeći se za naslon od klupe, a on,
u cilju savladavanja njenog otpora, više puta je udarao po tijelu pesnicama i
grebao noktima po licu i rukama, da bi oštećena u jednom momentu uspjela da se
otrgne od njega i koristeći mrak u sobi pobjegla iz kuće, ispred koje je
vidjela svog prvog komšiju T. M., a odmah zatim se uputila do kuće komšinice
T. Do., gdje je i prespavala, da bi u ranim jutarnjim časovima kćerka od te
komšinice prijavila kritična dešavanja policiji. Okrivljeni je kritične večeri
ostao u kući oštećene, nakon što je ona pobjegla iz iste, gdje je i prespavao.
Ovakvo činjenično utvrđenje u pogledu odlučnih činjenica i okolnosti od
značaja sud je utvrdio, prvenstveno, iz iskaza oštećene, saslušane u svojstvu
svjedoka, a čiji iskaz je u saglasnosti, kako sa iskazima ostalih saslušanih
svjedoka, tako i sa sadržinom izvedenih pisanih dokaza tokom postupka.
Tako, oštećena je istakla da se kritične večeri nalazila u prizemnom dijelu
kuće, u prostoriji koja joj služi kao kuhinja, a u kojoj i spava, kada je
pozvao okrivljeni da ustane i naloži vatru, jer je pokisao. U međuvremenu, dok
je ona ustala iz kreveta, okrivljeni je udario u ulazna vrata, koja su bila
zatvorena samo jednim ekserom u vidu rajbera, i čim je ušao skinuo je
farmerice i odbacio ih od sebe, da bi oštećenu uhvatio za ruke i vukao po sobi
s namjerom da je obori na patos. Oštećena se branila i otimala, a on je udarao
u tijelo i lice, grebao je, hvatao za usta kako bi joj onemogućio da zove u
pomoć. Nakon toga je hvatao rukama za grudi i polni organ i uspio je da joj
svuče donji dio trenerke koji je imala na sebi do koljena, govoreći joj pri
tom da će je silovati. Okrivljena je molila da je pusti i držala se rukama za
klupu u sobi u kojoj je vladao mrak, jer nije po dolasku okrivljenog upalila
svjetlo u istoj, i u jednom momentu je uspjela da se istrgne iz njegovih ruku
i pobjegne vani iz kuće. Ispred kuće je vidjela komšiju T. M., a odmah je
zatim otišla do kuće komšinice T. Do., koju je zamolila da je pusti da
prespava kod nje i ispričala joj šta se desilo, a čija kuća je udaljena oko
15-ak metara od njene kuće.
Sud je u potpunosti prihvatio iskaz oštećene, saslušane u svojstvu svjedoka,
cijeneći isti kao jasan, ubjedljiv i dosledan, a u bitnom potvrđen kroz
sadržinu ostalih izvedenih dokaza.
Naime, svjedok T. Do. je posvjedočila da je kritične večeri, oko 02,00 h, prvo
čula bat nekih koraka ispred kuće oštećene, a poslije izvjesnog vremena je
čula kako je neko poziva ispod prozora kuće, te je vidjela da se radi o njenoj
komšinici T. D. Kada je istu primila u kuću primijetila je da je D. rasčupana
i bosa, lice joj je bilo izgrebano sa oguljotinama na istom i tragovima krvi,
a krvi je bilo i na kragni od košulje i dukserici, kao i donjem dijelu
trenerke, koje odjevne predmete je oštećena tom prilikom imala na sebi.
Vidjela je da joj je i desna ruka krvava, a oštećena joj je ispričala da joj
je te povrede nanio okrivljeni S. R. i opisala joj kritična dešavanja, koja je
ova svjedokinja navela i opisala na način kako je to u svom iskazu prikazala
oštećena. Ova svjedokinja je još posvjedočila kako je oštećena navela da, dok
se borila sa okrivljenim, primijetila je da se upalilo svijetlo kod njenog
komšije M. T. i tad je uspjela da se otrgne i istrči vani, te pozove M., a
odmah zatim dođe do kuće svjedokinje. Potvrdila je da je oštećena provela noć
u njenoj kući, a ujutru, oko 07,00 časova, svjedok T. Do. je na molbu oštećene
pogledala kroz otvorena vrata njene kuće i vidjela okrivljenog kako spava na
krevetu oštećene, a tom prilikom je primijetila i nered u toj prostoriji, kao
i krv po istoj i kuhinjskim predmetima u toj prostoriji. Ujutru je ovaj
događaj policiji prijavila njena kćerka T. T.
Svjedok T. T., u svom svjedočkom iskazu, potvrdila je kako je u kritično
vrijeme boravila u kući svojih roditelja u selu Poblaće i spavala je na spratu
porodične kuće, da bi ujutru, po silasku u prizemlje od iste, u dnevnom
boravku zatekla oštećenu T. D. i primijetila da je ista povrijeđena u predjelu
lica i ruku, s tim što joj je u prvom momentu rekla da ju je istukao S. R., pa
je ona obavjestila policiju i dok su čekali dolazak iste ispričala joj
kritična dešavanja na način kako je to oštećena predstavila svojim svjedočkim
iskazom. Nakon dolaska policije povela je D. u Pljevlja, radi ukazivanja
ljekarske pomoći. Ovaj svjedok je pojasnila da se kuća njenih roditelja nalazi
u neposrednoj blizini kuće oštećene, kao i kuća njihovog rođaka T. M.
Sud je u potpunosti prihvatio iskaze svjedoka T.Do. i T. T., jer bez obzira
što su iste o kritičnim dešavanjima svjedočile o onom što su saznale posredno
od same oštećene, iste su ubjedljivo kazivale u pogledu izgleda i ponašanja
oštećene kritičnom prilikom, a u prilog istinitosti kojih tvrdnji ide i
sadržina pisanih dokaza tokom postupka.
Tako, uvidom u fotodokumentaciju koja prati izvještaj o krim. tehničkom
pregledu lica mjesta UP PJ Pljevlja, broj 04/12 od 06.01.2012. godine,
utvrđuje se izgled oštećene neposredno nakon kritičnih dešavanja koji
potvrđuje u pogledu povreda kod iste sadržano u iskazu same oštećene, kao i
iskazu saslušanih svjedoka. Istovremeno, na licu mjesta su u kući oštećene u
sobi gdje se odvijao kritični događaj pronađeni i fiksirani tragovi krvi na
podu, zidovima i kuhinjskim predmetima. Sadržina navedenog u saglasnosti je sa
nalazom i mišljenjem vještaka medicinske struke, dr S. V., od 30.01.2012.
godine, koji je dat po osnovu medicinske dokumentacije na ime oštećene, a koji
vještak je konstatovane povrede kod iste (u vidu manjih krvnih podliva u
predjelu obje šake i obje podlaktice, više manjih oguljotina u predjelu obje
šake i obje podlaktice i jedna oguljotina u predjelu lijevog obraza)
kvalifikovao pojedinačno i zbirno kao lake tjelesne povrede, dok u pogledu
mehanizma nastanka istih izjasnio se da su krvni podlivi u predjelu šaka i
podlaktica kod oštećene mogli nastati stezanjem, štipanjem i pritiskanjem
prstiju, tj. šake, udaranjem dlanom šake, dok su oguljotine u predjelu obje
šake podlaktica i lijevog obraza mogle nastati povlačenjem noktiju osobe koja
je nanijela povrede. Po mišljenju vještaka, a shodno opisanom u medicinskoj
dokumentaciji na ime oštećene i uvida u fotodokumentaciju, radilo se o
povredama koje su sveže i moguće zadobijene na dan pregleda.
Sadržinu navedenih pisanih dokaza sud je u potpunosti prihvatio, jer ista nije
na bilo koji način dovedena u pitanje i učinjena spornom.
U prilog stanovištu suda o prihvatanju kao vjerodostojnog iskaza oštećene, ide
i sadržina nalaza o izvršenom DNK vještačenju, broj 99/12, sačinjenog u
Forenzičkom centru u Danilovgradu, a iz kojeg se utvrđuje da je analizom
tragova krvi pronađenih na dukserici S. R. utvrđeno prisustvo krvi u grudnom
dijelu porijeklom od T. D., dok je na desnom rukavu utvrđeno prisustvo krivi
porijeklom od samog S. R. U datom mišljenju je naznačeno da se S. R. i T. D.
ne mogu eliminisati kao mogući donori biološkog materijala na nekim
fragmentima noktiju lijeve ruke izuzetim od S. R. , jer je biostatičkim
proračunom dobijeno da je 7,2 x 1021 puta vjerovatnije uočiti ovaj DNK profil,
ako potiče od S. R. i T. D., nego ako pitiče od S. R. i nepoznate ženske osobe
iz populacije. Kako se radi o vještačenju urađenom po osnovu DNK uzoraka
okrivljenog i oštećene, a koje vještačenje je rađeno po pravilima struke i
nauke i od strane vještaka odgovarajuće struke za biološka ispitivanja i
forenzičke genetike, to je sud u potpunosti prihvatio sadržano u datom nalazu
i mišljenju.
Prihvatajući u potpunosti sadržinu iskaza oštećene, koja je kao takva
potvrđena iskazima saslušanih svjedoka i materijalnim pokazateljima, po osnovu
kojih su izvršena odgovarajuća vještačenja vještaka medicinske struke i
vještaka biološke struke i forenzičke genetike, isto dovodi do jasnog i
nedvosmislenog zaključka u pogledu odlučne činjenice, da su tjelesne povrede
kod oštećene rezultat upotrijebljene sile od strane okrivljenog, a njegovo
ponašanje prilikom savladavanja otpora oštećene je jasno pokazivalo na njegovo
htjenje za nasilnu obljubu, pa je sud kao nesporno utvrdio da je okrivljeni
kritičnom prilikom upotrebom sile pokušao da izvrši nasilnu obljubu nad
oštećenom.
Sud je, postupajući po ukidnim nalozima Apelacionog suda CG, na ponovnom
suđenju, na okolnost konzumiranja alkohola od strane okrivljenog, saslušao
svjedoka T. M., kao i vještaka psihijatra dr G. K. Ovaj sud nalazi za
potrebnim istaći da ni prilikom donošenja prethodne odluke nije se pozivao na
institut actiones liberae in causa, osim kroz analizu odbrane okrivljenog,
navodeći da je isti svojom odbranom, pogrešno shvatajući dati institut,
pokušao da predstavi svoja postupanja kao postupanja u stanju totalnog
pijanstva, što sud nije prihvatio kao utvrđeno, niti je smatrao da postoji
sumnja u pogledu uračunljivosti okrivljenog, pa, stoga, nije ni analizirao
dati institut. Nakon sprovedenih dokaza na ponovnom suđenju, shodno naloženom
iz ukidnog rješenja, ovaj sud je ostao na istom stanovištu.
Naime, svjedok T. M. u svom svjedočkom iskazu se izjasnio da je kritične
večeri okrivljeni boravio u njegovoj kući nekoliko sati i tom prilikom se
nalazio u društvu sa još dva lica. Sjeća se da ih je poslužio sa pršutom i
donio je jednu flašu od litra rakije ''šljivovice'', iz koje flaše su pila sva
trojica njegovih gostiju. Okrivljeni R. je napustio njegovu kuću iza ponoći,
dok su se ostali gosti zadržali još oko 40 minuta nakon njegovog odlaska, i
sjeća se da je po njihovom odlasku u toj flaši ostalo još rakije. Dok je
boravio u njegovoj kući, kod R. nije primijetio bilo kakve znake
alkoholisanosti ili neuobičajenog ponašanja. Čuo je kako R. telefonskim putem
kontaktira svoju majku neposredno prije kretanja iz njegove kuće i istoj je
rekao da polazi odatle. R. je te večeri govorio da treba da svrati do kuće J.
M., čija kuća se nalazi otrpilike na polovini puta između kuće T. M. i kuće
okrivljenog, dok se kuća T. D. ne nalazi u blizini kuće J. M., niti u blizini
glavnog puta koji vodi od njegove kuće ka kući okrivljenog, već se mora
skrenuti namjerno ka kući oštećene.
Sud je u potpunosti prihvatio iskaz ovog svjedoka, cijeneći isti kao ubjedljiv
i jasan, te neusmjeren na olakšavanje krivičnog položaja okrivljenog, bez
obzira što se radi o rođaku datog svjedoka, jer je isti, po ocjeni suda,
objektivno kazivao o okolnostima vezanim za boravak okrivljenog u njegovoj
kući, kao i o drugim okolnostima na koje se izjašnjavao. U prilog ovakvom
zaključivanju suda ide i činjenica da na dati iskaz nije prigovorio ni sam
okrivljeni.
Dovodeći iskaz ovog svjedoka u vezu sa odbranom okrivljenog i navodima koje je
na glavnom pretresu iznijela vještak psihijatar dr G. K., ovaj sud je
stanovišta da je okrivljeni svojim nedoslednim i nelogičnim kazivanjima tokom
postupka pokušao da izbjegne sopstvenu krivicu za izvršenje predmetnog
krivičnog djela i, stoga, takvu odbranu nije prihvatio, a cijenio je da je
okrivljeni kriv za izvršenje predmetnog krivičnog djela, s obzirom da je bio
uračunljiv i postupao je sa umišljajem.
U prilog ovakvog zaključivanja suda ide nalaz i mišljenje vještaka psihijatra,
koja se izjašnjavala u odnosu na sposobnost okrivljenog da shvati značaj svog
djela i sposobnost da upravlja svojim postupcima, a shodno navodima koje je on
dao tokom postupka, dovedeno u vezu i sa iskazom svjedoka T. M. Tako, vještak
se izjasnila da popijena količina alkohola od 5 do 6 rakijskih čašica, koliko
je tvrdio okrivljeni pred VDT-om da je popio, predstavlja pripito stanje u kom
osoba gubi kočnice koje su vaspitanjem i obrazovanjem usađene, ili se javljaju
agresivni nagoni i seksualni nagoni, gdje se ispoljava skrivena agresija. U
takvom stanju osoba je mogla da razumije posledice svog ponašanja, ali nije
marila za njih. Klinička slika, koja je najbitniji parametar za izjašnjavanje
psihijatra, kod okrivljenog je bila odgovarajuća pripitom stanju, jer dajući
iskaz pred VDT-om, isti je pokazivao da je bio jasno orijentisan, prostorno i
vremenski i da nije imao ispade u pamćenju i prilikom davanja iskaza pred VDT-
om. Takođe, svjedok T. M. se jasno izjasnio da okrivljeni nije pokazivao znake
neuobičajenog ponašanja kritičnom prilikom. Dakle, po vještaku, takva klinička
slika pripitog stanja okrivljenog je odgovarala njegovom ponašanju, a
sposobnost upravljanja svojim postupcima kod takvog lica usled dejstva
alkohola je lako umanjenja, ali ne u bitnom, niti je ukinuta, već samo dolaze
do izražaja skriveni sadržaji neke ličnosti. Vještak se izjasnila i na
mogućnost da je okrivljeni kritičnom prilikom popio 16 do 17 čašica žestokog
pića, ali je naglasila da njegova klinička slika kritičnom prilikom nije
odgovarala opisanom u njegovom kasnijem iskazu, jer u tom slučaju osoba bi
bila u narkotičkoj fazi djelovanja alkohola, s obzirom na proračun moguće
količine popijenog alkohola i vremena kritičnih dešavanja, došlo bi se do
podatka da je tom prilikom u sebi imao preko 3 pro milla alkohola. U takvom
stanju osobe posrću, teturaju, padaju, najčešće slabi polna moć i dolazi do
nevoljnog otpuštanja mokraće, a promjene u ponašanju kod takve osobe bi bile
jasno vidljive bilo kom posmatraču sa strane.
Sud je u potpunosti prihvatio nalaz vještaka psihijatra, jer je isti dat po
osnovu pravila struke i nauke, a dat je u jasnom i logičnom kazivanju.
Dakle, imajući u vidu izjašnjenje vještaka o ponašanju osobe koja eventualno
popije 16 - 17 čašica žestokog pića par sati prije kritičnih dešavanja, a
dovodeći isto u vezu sa navodima iz iskaza svjedoka T. M., sud nije prihvatio
navode iz odbrane okrivljenog sa glavnog pretresa da je kritičnom prilikom
popio datu količinu alkohola, te da zbog toliko popijene količine alkohola
uopšte se ne sjeća kritičnih dešavanja. Naprotiv, sud je prihvatio kao tačne
njegove navode iz iskaza pred VDT-om - da je popio pet - šest čašica rakije,
jer isto je u saglasnosti sa iskazom svjedoka T. M., koji se izjasnio da je
okrivljeni kritične večeri u njegovoj kući, zajedno sa još dva lica, sjedio,
mezio i pio rakiju iz flaše od jednog litra, a da sva trojica nisu ispila
zajedno taj litar rakije, već je po njihovom odlasku još ostalo u flaši,a
okrivljeni se nije ponašao neuobičajeno.
Međutim, ostale navode okrivljenog, koje je on dao u iskazu pred VDT-om i
kojim je negirao radnje prinude i povređivanja oštećene, da bi na glavnom
pretresu naveo da se kritičnih dešavanja uopšte i ne sjeća, sud nije
prihvatio, cijeneći da je ovakva odbrana okrivljenog isključivo usmjerena na
izbjegavanje krivice. Evidentno je da se radi o neubjedljivoj odbrani, koja je
pri tom nedosledna, jer okrivljeni u prvom iskazu jasno i detaljno objašnjava
sve okolnosti vezane za njegov dolazak i boravak u kući oštećene, te dešavanja
nakon odlaska iz iste, izuzev što negira primjenu sile nad oštećenom, dok
kasnije, nakon završenog istražnog postupka i upoznavanja sa sadržinom
izvedenih dokaza, koji u potpunosti obezvrjeđuju njegovu prvobitnu odbranu,
mijenja iskaz, pokušavajući da predstavi da se ničega ne sjeća, jer se,
navodno, nalazio u stanju totalnog pijanstva. U prilog ovom njegovom tvrđenju
ne postoji u spisima predmeta ni jedan materijalni pokazatelj, niti postojeći
dokazi, i sami nedosledni iskazi okrivljenog ukazuju na isto. Okrivljeni
svojim kasnijim iskazom pokušava da eliminiše raniji iskaz u pogledu sjećanja
koja se odnose na susret sa oštećenom, te njegova dalja postupanja, pri tom ne
objašnjava na bilo koji način razlike u svom kazivanju u pogledu količine
ispijenog pića, niti pak vrste rakije. Odbrana okrivljenog je u suprotnosti i
sa iskazom svjedoka T. M. u pogledu kočine popijene rakije, kao i okolnosti
koju je istakao svjedok da su okrivljeni i još dva lica pili iz flaše od
jednog litra, u kojoj je po njihovom odlasku još ostalo rakije, a što je opet
u suprotnosti sa navodima okrivljenog da je T. u dva navrata donosio rakiju te
večeri.
Okrivljeni je kritičnom prilikom ispoljio svijest i htjenje za preduzimanjem
nasilne obljube nad oštećenom. Bio je svjestan svojih postupaka i mogao je da
upravlja istim, odnosno bio je uračunljiv, a što se utvrđuje kroz sadržano u
nalazu vještaka psihijatra, iz kog proizilazi da se okrivljeni kritičnom
prilikom nalazio u pripitom stanju, kod kojeg u suštini dolaze do izražaja
skriveni sadržaji neke ličnosti, i javljaju se agresivni nagoni i seksualni
nagoni, a osoba može da razumije posledice svog ponašanja, ali ne mari za
njih. U prilog ovakvom zaključivanju suda idu i postupanja okrivljenog, koji
je odmah po nasilnom ulasku u kuću oštećene, znajući da je sama, jer mu je
bilo poznato da živi odvojeno od brata u prizemlju kuće, skinuo farmerice i
preduzeo nasilne radnje prema oštećenoj, kako je to prethodno utvrđeno i
naznačeno. S toga, po osnovu ocjene izvedenih dokaza tokom postupka i
dovedenih u vezu sa ocjenom odbrane okrivljenog, sud je njegovo činjenje i
radnje koje je preduzeo cijenio kao elemente krivičnog djela u pitanju, koje
je ostalo u pokušaju. Naime, okrivljeni je s umišljajem započeo radnju
krivičnog djela silovanje prema oštećenoj, a isto nije dovršio usled otpora
koji mu je ona pružila i okolnosti da je uspjela da pobjegne iz kuće, a da je
odmah po izlasku iz iste srela prvog komšiju, a zatim otišla i prespavala kod
komšinice, čija se kuća nalazi u neposrednoj blizini njene. Ova okolnost je po
ocjeni suda i bila odlučujuća da okrivljeni ne pokuša da dovrši svoje krivično
djelo nakon što je oštećena napustila kuću, jer je zasigurno kroz otvorena
vrata od kuće, nakon što je oštećena napustila istu, mogao da vidi svijetlo
ispred kuće komšije i čuje razgovor sa komšijom, tako da ga je to omelo u
daljim nastojanjima, s tim što je svemu prethodio konstantni fizički otpor
oštećene. Imajući u vidu sadržano u iskazu T. M., da je okrivljeni kritične
prilike govorio da će da svrati kod kuće J. M., čija kuća se ne nalazi u
blizini kuće T. D., a da te večeri uopšte nije svraćao kod tog lica, već
naprotiv, došao do kuće oštećene, čija kuća se ne nalazi u blizini puta kojim
je trebao da prođe po povratku svojoj kući, isto očigledno ukazuje na umišljaj
okrivljenog sa prethodno stvorenom namjerom o preduzimanju radnje obljube nad
oštećenom. Činjenica da je okrivljeni ostao nakon svega da prespava u kući
oštećene ukazuje na njegovo uvjerenje da oštećena neće prijaviti kritični
događaj, imajući u vidu njene godine i patrijarhalnost sredine iz koje potiče,
tim prije što se ona te noći nije vratila u kuću u pratnji nekog od rođaka i
komšija, što je bilo za logično očekivati, imajući u vidu njen susret sa
komšijom neposredno nakon bjega iz kuće. Po ocjeni suda, takvo njegovo
postupanje rezultat je i nekritičkog ponašanja usled konzumiranja alkohola i
pripitog stanja u kom su došli do izražaja njegovi agresivni seksualni nagoni
i okolnosti da pod uticajem alkohola nije mario za date posledice, te je isti,
uz prethodno uvjerenje, odlučio da prespava u kući oštećene.
Radnje prinude na obljubu okrivljeni je preduzeo upotrebom fizičke sile, koja
je kao takva bila direktno usmjerena na savladavanje otpora oštećene, tako da
se radi o direktnom umišljaju sa htjenjem nastupanja posledice u vidu povrede
polne slobode oštećene i prisutnom sviješću da radnje preduzima u cilju
savladavanja otpora oštećene. Ovo imajući u vidu intenzitet i trajanje napada,
te riječi koje je okrivljeni upućivao oštećenoj (da će je silovati - prim.
suda), a dok je ona sve vrijeme pružala aktivni otpor. Predmetno krivično
djelo ostalo je u pokušaju, a ne radi se o dobrovoljnom odustanku, jer je čin
prinudne obljube ostao nedovršen usled okolnosti koje se odnose na konstantan
fizički otpor oštećene, njen bjeg iz kuće i okolnost da je pred istom se srela
sa komšijom, dakle, izostanak posledice nije rezultat volje okrivljenog, već
navedenih okolnosti.
Kod prethodno utvrđenog činjeničnog stanja, te odnosa okrivljenog prema
preduzetom činjenju, sud je stanovišta da je isti kriv za krivično djelo
silovanje u pokušaju iz čl. 204 st. 1 u vezi čl. 20 Kz.
Prilikom odmjeravanja kazne okrivljenom, cijenjene su okolnosti od uticaja na
visinu iste, koje su predvidjene članom 42 Kz-a, kao i to da je u konkretnom
slučaju učiniocu predmetnog krivičnog djela zaprijećena kazna zatvora od 2 do
10 godina. Na strani okrivljenog, od olakšavajućih okolnosti, sud je našao da
se radi o licu mlađe životne dobi i ocu jednog maloljetnog djeteta, dok je u
pogledu otežavajućih okolnosti cijenio da se radi o osuđivanom licu, s tim što
je pri tom imao u vidu da nijesu u pitanju istovrsna krivična djela, imajući u
vidu da je isti osuđivan zbog krivičnog djela nedozvoljeno držanje oružja iz
čl. 403 st. 1 Kz CG. Cijeneći sve navedene okolnosti u njihovoj sveukupnosti,
sud je stanovišta da će kaznom zatvora u trajanju od 2 (dvije) godine i 6
(šest) mjeseci, postići se svrha kažnjavanja i da će kazna zatvora dovoljno
uticati na okrivljenog da ubuduće ne vrši ova ili druga krivična djela.
Shodno čl. 51 st. 1 Kz, okrivljenom se u izrečenu kaznu uračunava vrijeme
provedeno u pritvoru, i to od 06.01.2012. godine do 02.04.2012. godine.
Shodno čl. 226, 227 st. 2 i 229 st. 1 Zkp-a, okrivljeni je obavezan da ovom
sudu na ime troškova krivičnog postupka plati iznos od 329,00 €, koji troškovi
se odnose na ime nagrade isplaćene vještaku medicinske struke u iznosu od
99,00 €, te naknade podvoznih troškova tri svjedoka radi pristupa na glavni
pretres, u ukupnom iznosu od 60,00 €, kao i 10,00 €, na ime naknade podvoznih
troškova svjedoka T. T., povodom saslušanja pred tužiocem, te troškova
pristupa svjedoka T. M. na jednom odloženom i jednom održanom glavnom pretresu
u iznosu od 160,00 €, kao i na ime paušala iznos od 150,00 €, dok će se o
visini i obavezi ostalih plaćanja troškova postupka donijeti posebno rješenje
kada se ti podaci pribave.
Shodno čl. 239 st. 2 Zkp-a, oštećena T. D. je, radi ostvarivanja imovinsko –
pravnog zahtjeva, upućena na parnični postupak.
Sa iznijetog, odlučeno je kao u izreci presude, shodno čl. 374 Zkp-a.
VIŠI SUD U BIJELOM POLJU
Dana, .... godine.
Zapisničar, S U D I J A
Sonja Marković Gorica Đalović