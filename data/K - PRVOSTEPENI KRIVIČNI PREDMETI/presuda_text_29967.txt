OSNOVNI SUD U ROŽAJAMA
K.br.127/13.
U IME CRNE GORE
OSNOVNI SUD U ROŽAJAMA i to Predsjednik suda Camić Zahit, kao sudija
pojedinac, sa zapisničarem Burdžović Adisom, odlučujući po optužnom predlogu
Osnovnog Državnog Tužilaštva iz Rožaja Kt.br.153/13. od 09.8.2013.godine,
protiv okrivljenog H. R. iz Rožaja zbog krivičnog djela ugrožavanje isgurnosti
iz čl. 168.st.1. Krivičnog Zakonika, nakon održanog glavnog i javnog pretresa
u prisustvu Zamjenika Osnovnog Državnog Tužioca Armina Selmanovića iz Rožaja,
oštećenog R. K. i orkivljenog, dana 10.9.2013.g. donio je i javno objavio
P R E S U D U
Okrivljeni H. R., JMB . od oca M. i majke Z., rodj. Č.rodjen . godine, u
Rožajama, gdje i živi, drž. CG, razumije Crnogorski jezik, a maternji jezik mu
je Bosanski, pismen, završio osnovnu školu, nezapošljen, neoženjen, siromašnog
imovnog stanja, osudjivan presudama ovog suda K.br.183/94. od 02.3.1995.
godine, zbog krivičnog djela iz čl. 39. KZ RCG na novčanu kaznu u iznosu od
200 dinara, K.br.253/96. od 03.12.1996. godine zbog krivičnog djela iz čl.
39.st.1. KZ RCG na novčanu kaznu u iznosu od 1.000 dinara, K.br.239/96. od
28.02.1997. godine, zbog krivičnog djela iz čl. 39.st.1. KZ RCG na novčanu
kaznu u iznosu od 300 dinara, K.br.211/2000. od 14.7.2000.g. zbog krivičnog
djela iz čl. 136.st.1. KZ RCG, 30 dana zatvora uslovno za jednu godinu,
K.br.335/01. od 14.02.2001.g.zbog krivičnog djela iz čl. 189.st.3. KZRCG 3
mjeseca zatvora, K.br.214/01. od 31.05.2001.godine, zbog krivičnog djela iz
čl. 134.st.1. KZ RCG, novčana kazna 4.000 dinara, K.br.133/02. od 25.7.2002.g.
zbog krivičnog djela iz čl. 37.st.2. KZ RCG, novčana kazna od 9.000 dinara,
K.br.39/06. od 20.02.2006.g. zbog krivičnog djela iz čl. 154.st.1. KZ novčana
kazna 600 eura i K.br.152.st.2. u vezi st. 1. KZ CG, zbog krivičnog djela
novčana kazna u iznosu od 1.200 eura.
K R I V J E
Što je:
Dana 31.7.2013. godine oko 22,30 h, u Rožajama u ul. „Karavanski put“ bb,
ugrozio sigurnost R. K. prijetnjom da će napasti na njegov život i tijelo, na
način dok je prilazio do oštećenog upućivao mu riječi „jebem ti mater, ja ću
tebe smijeniti sa posla, nećeš više biti šumar, isjeći ću te kao repu“, a
zatim je prišao do istog i nožem dužine sječiva oko 10 cm, koji je držao u
desnoj ruci zamahnuo i udario oštećenog, kojom prilikom mu je presjekao
džemper u dužini oko 5 cm,
-čime je izvršio krivično djelo ugrožavanje sigurnosti iz čl. 168.st.1. Krivičnog Zakonika.
Pa ga sud na osnovu pomenutog zakonskog propisa, primjenom čl.
4.13.15.32.36.42. Krivičnog Zakonika, čl. 226.229. i 374. Zakonika o Krivičnom
Postupku
O S U DJ U J E
NA KAZNU ZATVORA u trajanju od 3 (tri) mjeseca.
Da plati u korist budžetskih sredstava na ime troškova krivičnog postupka-
paušala iznos od 40 eura, u roku od 15 dana po pravnosnažnosti ove presude.
O b r a z l o ž e n j e
ODT iz Rožaja podnio je optužni predlog Kt.br.153/13. od 09.8.2013. godine,
protiv okrivljenog R. H. iz Rožaja, zbog krivičnog djela ugrožavanje
sigurnosti iz čl. 168.st.1. KZ.
Na glavnom pretresu Zamjenik ODT-a iz Rožaja precizirao je činjenični opis iz
optužnog predloga, kao u izreci presude. Istakao je da je izvedenim dokazima
utvrdjeno da je okrivljeni izvršio krivično djelo za koje je optužen.
Predložio je da sud okrivljenog za izvršeno krivično djelo oglasi krivim i
osudi na kaznu zatvora u trajanju od 6 mjeseci.
Oštećeni R. K.pridružio se krivičnom gonjenju ODT-a u odnosu na okrivljenog, a
imovinsko pravni zahtjev nije postavio.
Okrivljeni R. H. na glavnom pretresu je izjavio da ne priznaje izvršenje
krivičnog djela ni krivicu za krivično djelo za koje je optužen.
U svojoj odbrani istakao je: da živi u Rožajama i sa oštećenim je susjed. Zna
da isti radi kao čuvar šuma. Dana 31.7.ove godine kada je došao kod kuće majka
mu je kazala da ga je tražio oštećeni. Pokušao je da istog dobije telefonom i
pita ga zbog čega ga je tražio, ali mu se isti nije javio. Oko 21 h, pošao je
u grad. Prolazeći pored kuće oštećenog istog je primijetio u avliji i pitao ga
zbog čega ga traži. Oštećeni mu je kazao da ga sačeka, da će da dodje da mu
kaže zbog čega ga traži. Bili su medjusobno udaljeni oko 20 m. Oštećeni je
idući put njega počeo da ga psuje i kada mu se približio pošao je da ga udari
nogom, koji udarac je izbjegao i nastavio kretanje prema gradu. U rukama nije
imao nož, niti je oštećenog psovao. Takodje oštećenog nije udario nožem, niti
mu je pocijepao džemper. Na tom mjestu niko nije bio osim njih. Sa oštećenim
od ranije nije imao nikakvu svadju, već su uvijek bili u dobrim odnosima. Za
svako oboreno stablo na terenu oštećeni prvo dodje kod njegove kuće, kao što
je to uradio i ovaj put.
Na glavnom pretresu sud je izveo dokaze, saslušao u svojstvu svjedoka –
oštećenog R. K., u svojstvu svjedoka M. K. i pročitao izvod iz kaznene
evidencije na ime okrivljenog.
Svjedok – oštećeni R. K., istakao je da radi kao čuvar šuma na terenu Crnja –
Ibarac u Rožajama. Dana 31.7. ove godine, sa suprugom i ćerkom, vraćao se iz
grada vozilom. Kada je vozilo parkirao ispred kuće, izlazeći iz istog
primijetio je ulicom da ide okrivljeni. Vidio je da je isti u vidno pijanom
stanju, te kada ga je primijetio obratio mu se riječima „jebem ti majku, ja ću
tebe smijeniti s posla, nećeš više biti šumar, isjeći ću te kao repu“.
Okrivljen je išao put njega držeći u desnoj ruci nož, te kada mu se približio
zamahnuo je nožem da ga udari u predjelu stomaka. Sječivom od noža udario ga
je po džemperu koji mu je pocijapao u dužini od oko 5 cm. Uplašio se od takvog
ponašanja okrivljenog i osjećao se nesigurnim i pobjegao je u avliju od kuće.
Okrivljeni se okrenuo i nastavio kretanje nastavljajući i dalje da ga psuje.
Pozvao je policiju i ovo prijavio. Tog dana nije išao kod kuće okrivljenog da
ga traži. Kod kuće okrivljenog je išao četiri dana prije ovog dogadjaja,
tražeći gradju od oborenih stabala na terenu, misleći da je on ista oborio.
Kad okrivljeni nije u alkoholisanom stanju, ne vrijedja ga. Sječivo noža bilo
je dužine oko 10 cm, i kada mu je pocijepao džemper nož je držao u desnoj ruci
koju je ispružio i pokušao da ga udari. Okrivljenog tog dana nije psovao, niti
bilo kada, niti je išao put istog da ga udari. Na tom mjestu bila je njegova
supruga i ćerka sa kojima se vratio iz grada.
Svjedok M. K. istakla je: da je dana 31.7. ove godine sa R. i njihovom ćerkom
starom 12 godina bila u gradu. Kada su došli vozilom kod kuće iz istog je
iznijela neke namirnice koje su kupili i unijela u avliju od njihove kuće.
Čula je da neko nekoga psuje, ali na to nije obraćala pažnju. Ramzija je ostao
da zaključa vozilo i kada mu se to lice približilo čula je da upravo Ramziji
upućuje riječi „jebaću ti majku, isjeći ću te, nećeš više biti šumar....“.
Izašla je iz avlije da vidi zbog čega se to lice tako ponaša. Vidjela je
okrivljenog da u rukama ima britvu čije je sječivo bilo otvoreno i isti je bio
u vidno pijanom stanju. Oštećenom je kazala „udji u avliju, pusti čovjeka
pijanog“. Okrivljeni je i dalje psovao oštećenog. Kada su ušli u avliju
vidjela je da je oštećenom džemper pocijepan u predjelu stomaka i isti joj je
kazao da ga je nožem zakačio okrivljeni. Oštećeni je pozvao policiju dok je
okrivljeni otišao. Okrivljenog poznaje od ranije. Oštećeni okrivljenom nije
upućivao bilo kakve riječi niti mu je odgovarao na riječi koje mu je isti
upućivao. Od ponašanja okrivljenog se uplašila kao i njena ćerka.
Sud je cijeneći iskaz okrivljenog i izvedene dokaze pojedinačno i u vezi sa
ostalim izvedenim dokazima, te je na osnovu takve ocjene utvrdio činjenično
stanje, opisano u izreci presude.
Iz iskaza okrivljenog proizilazi da je on pomenutog dana prolazio pored kuće
okrivljenog, kojeg je primijetio u dvorištu od kuće. U ovom dijelu njegov
iskaz sud je prihvatio i isti uzeo kao dokaz jer je potvrdjen izvedenim
dokazima. Medjutim, njegov iskaz u dijelu koji se odnosi da mu je majka kazala
da je kod njegove kuće dolazio oštećeni i tražio ga i da je istog tada pitao
zbog čega ga traži, te da mu je isti kazao da ga sačeka da mu kaže, da ga je
oštećeni počeo psovati idući put njega i kada mu se približio pokušao ga
udariti nogom, nakon čega je nastavio kretanje put grada, da nije imao nož u
rukama, niti da je oštećenog udario, sud nije mogao prihvatiti, jer je isti u
ovom dijelu usmjeren ka izbjegavanju krivično pravne odgovornosti i suprotan
je izvedenim dokazima.
Iz iskaza svjedoka – oštećenog R. proizilazi da ga je okrivljeni pomenutog
dana idući ulicom pored njegove kuće kada ga je primijetio počeo psovati
upućujući mu riječi „jebem ti majku, ja ću tebe smijeniti s posla, nećeš više
biti šumar, isjeći ću te kao repu“. Da je u rukama imao nož čije je sječivo
bilo dužine oko 10 cm, i kada mu se približio istim ga je zakačio po džemperu
koji mu je pocijepao u dužini oko 5 cm. Isti je bio u vidno pijanom stanju
tako da se osjećao nesigurnim zbog čega je pobjegao u dvorište svoje kuće,
nakon čega je okrivljeni nastavio kretanje put grada. Da je odmah pozvao
policiju i prijavio okrivljenog. Njegov iskaz sud je u svemu prihvatio kao
tačan, objektivan i kao takav saglasan sa ostalim izvedenim dokazima, kao i sa
iskazom okrivljenog u dijelu čiji je iskaz sud prihvatio.
Iz iskaza svjedoka M. se vidi da je ona pomenutog dana bila prisutna na mjestu
na koje je sa oštećenim došla vozilom iz grada. Kada je izašla iz vozila
oštećeni je ostao da vozilo zaključa. Bila je sa njihovom ćerkom koja je stara
12 godina. Dok se nalazila u dvorištu njihove kuće čula je da neko nekoga
psuje i kada se vratila da vidi o kome se radi primijetila je okrivljenog da
oštećenom upućuje riječi „jebaću ti majku, isjeći ću te, nećeš više biti
šumar....“, te da je isti bio u vidno pijanom stanju. Pozvala je oštećenog da
udje u dvorište i tada je na istom primijetila pocijepan džemper u predjelu
stomaka, za šta joj je oštećeni kazao da mu je isti pocijepao okrivljeni. Kod
okrivljenog je primijetila u rukama britvu, čije je sječivo bilo otvoreno,
tako da se od takvog ponašanja, kao i njena ćerka, uplašila.
Iskaz ovog svjedoka sud je u svemu prihvatio kao tačan, objektivan i kao takav
saglasan sa iskazom svjedoka – oštećenog, a u odlučnim činjenicama i sa
iskazom okrivljenog u dijelu čije je iskaz sud prihvatio.
Iz izvoda iz kaznene evidencije izdatog na ime okrivljenog proizilazi da je
isti devet puta osudjivan za raznovrsna krivična djela, tako da je sud ovaj
dokaz prihvatio kao tačan, jer istom nije prigovorio ni okrivljeni.
Pravnom ocjenom utvrdjenog činjeničnog stanja, sud je našao da su u radnjama
okrivljenog sadržani svi bitni elementi krivičnog djela ugrožavanje sigurnosti
iz čl. 168.st.1. KZ izvršenog na način, vrijeme i mjestu kako je opisano u
izreci presude. Naime, radnja krivičnog djela ugrožavanje sigurnosti je
prijetnja da će se napasti na život ili tijelo nekog lica, ili njemu bliskog
lica. Prijetnja se mora odnositi na lišavanje života, ili na povredu tjelesnog
integriteta i ona mora biti ozbiljna, odnosno podobna da kod onoga kome se
prijeti izazove osjećaj straha ili uopšte nesigurnosti. U konkretnom slučaju,
prijetnje koje je okrivljeni uputio oštećenom su bile takve da su kod istog
objektivno mogle da izazovu strah i osjećaj nesigurnosti, zbog čega je isti
okrivljenog odmah prijavio u policiji. Za postojanje ovog krivičnog djela nije
potrebno da je učinilac i stvarno htio da svoju prijetnju ostvari. Ovo
krivično djelo postoji kada oštećeni osnovano vjeruje u ostvarljivost
prijetnje. U konkretnom slučaju oštećeni je osnovano vjerovao u ostvarljivost
prijetnje upućene od strane okrivljenog.
Cijeneći psihički odnos okrivljenog prema izvršenom krivčnom djelu, sud je
našao da je isti u konkretnom slučaju postupao sa umišljajem, jer je bio
svjestan da drugome prijeti i da se ta prijetnja odnosi na život oštećenog, pa
je pristao na izvršenje krivičnog djela.
Za izvršeno krivično djelo sud je našao da je okrivljeni krivično pravno
odgovoran, te ga je za isto oglasio krivim pošto je našao da nema elemenata
koji bi isključivali njegovu krivično pravnu odgovornost i osudio ga na kaznu
zatvora u trajanju od 3 mjeseca.
Prilikom odmjeravanja kazne okrivljenom u granicama koje su Zakonom propisane
za predmetno krivično djelo, imajući u vidu svrhu kažanjavanja i uzimajući u
obzir sve okolnosti koje utiču da kazna bude manja ili veća (olakšavajuće i
otežavajuće okolnosti) iz čl. 42. KZ, sud je kao olakšavajuće okolnosti
okrivljenom uzeo u obzir da nije u radnom odnosu, njegove lične prilike,
okolnosti pod kojima je izvršio predmetno krivično djelo, njegovo imovno
stanje, dok mu je kao otežavajuću okolnost uzeo u obzir to što je do sada
osudjivan više puta za raznovrsna krivična djela i da se radi o višestrukom
povratniku u izvršenju krivičnih djela, tako da ga je sud imajući u vidu ove
okolnosti osudio na kaznu zatvora u naznačenom trajanju, ubijedjen da će se
istom postići svrha kažnjavanja iz čl. 4. u vezi čl. 32. KZ.
U smislu čl. 226. i 229. ZKP, sud je obavezao okrivljenog da plati u korist
budžetskih sredstava na ime troškova krivičnog postupka – paušala iznos od 40
eura, a ovo imajući u vidu trajanje i složenost krivičnog postupka.
OSNOVNI SUD U ROŽAJAMA, dana 10.9.2013. godine.
ZAPISNIČARPREDSJEDNIK SUDA
Adisa Burdžović, s.r.Zahit Camić s.r.
PRAVNA POUKA: Protiv ove presude može se izjaviti žalba
u roku od 8 dana od dana prijema iste i to Višem sudu u
Bijelom Polju, a preko ovog suda.