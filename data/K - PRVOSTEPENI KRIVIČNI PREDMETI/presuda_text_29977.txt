HYPERLINK
"http://upload.wikimedia.org/wikipedia/commons/2/23/Coat_of_arms_of_Montenegro.svg"
K.br.110/12
U IME CRNE GORE
Osnovni sud u Pljevljima, kao prvostepeni krivični sud, po sudiji Ljiljani
Popović uz sudjelovanje zapisničara Milanke Šestović u krivičnom predmetu
protiv optuženog V.Z. iz P., zbog krivičnog djela ugrožavanje sigurnosti iz
čl.168 st.1 Krivičnog zakonika po optužnom predlogu ODT Pljevlja Kt.br.106/12
od 31.07.2012.godine, nakon održanog glavnog i javnog pretresa u prisustvu
zamjenika ODT Pljevlja Gačević Božidarke, oštećenog B. Mi. i optuženog V. Z.
dana 04.10.2012.godine, donio je i javno objavio
P R E S U D U
Optuženi V. Z., JMBG ...., od oca I.i majke Dr. rođ. P., rođen u P. dana
...godine, sa prebivalištem u P. naselje R., državljanin CG, oženjen, otac
jednog djeteta, penzioner, pismen, završio srednju školu, govori Crnogorski
jezik, lošeg imovnog stanja, neosuđivan.
K R I V J E
Što je:
Dana 15.01.2012.godine u 07,54 časova u P.ugrozio sigurnost oštećenom B.M.
prijetnjom da će napasti na njegov život i tijelo na način što je sa svog
mobilnog elefona broja 067-634-967 pozvao oštećenog B.M. na njegov mobilni
telefon broj 067-628-532 i tom prilikom mu uputio prijetnje "B. bićeš ubijen
zajedno sa porodicom upamti to", a dana 16.03.2012.godine okrivljeni V. je sa
svog mobilnog telefona broja 069-853-857 takođe pozvao oštećenog B.M. na
njegov mobilni telefon broj 067-628-532 i uputio mu sledeće prijetnje "bićeš
ubijen",-
čime je izvršio produženo krivično djelo ugrožavanje sigurnosti iz čl.168 st.1
Krivičnog Zakonika u vezi čl. 49 Krivičnog zakonika,
pa ga sud na osnovu već citiranog zakonskog propisa te primjenom čl.4,5,13,15,
32,33,39 i 42 Krivičnog Zakonika te čl. 226, 229, 239 i 374 Zakonika o
krivičnom postupku
O S U DJ U J E
Na novčanu kaznu u iznosu od 600,00 (šeststotina) € koja će se u slučaju
nenaplativosti zamijeniti kaznom zatvora tako što će se za svakih započetih
25,00 € novčane kazne odrediti jedan dan zatvora.
Izrečenu novčanu kaznu optuženi je dužan platiti u roku od 3 (tri) mjeseca po
pravosnažnosti presude.
Optuženi je dužan platiti ovom sudu na ime troškova krivičnog postupka iznos
od 551,50 € kao i na ime paušala iznos od 27,50 eura,
a ovo u roku od 15.dana po pravosnažnosti presude pod prijetnjom prinudnog
izvršenja.
Oštećeni B. M.radi ostvarivanja imovinsko pravnog zahtjeva upućuje se na
parnicu.
O b r a z l o ž e nj e
Osnovno državno tužilaštvo u Pljevljima optužnim predlogom Kt.br.106/12 od
31.07.2012.godine optužilo je V.Z. iz P. da je izvršio produženo krivično
djelo ugrožavanje sigurnosti iz čl.168 st.1 Krivičnog zakonika u vezi čl. 49
Krivičnog zakonika a na način, mjesto i vrijeme bliže opisano izrekom ove
presude i u završnoj riječi zamjenik ODT Pljevlja predložio je da ga sud
oglasi krivim i osudi po zakonu ističući da je izvedenim dokazima nesumnjivo
utvrđeno da je optuženi počinio krivično djelo koje mu je stavljeno na teret.
Oštećeni B. M. se pridružio krivičnom gonjenju i postavio imovinsko pravni
zahtjev u iznosu od 30.000,00 €.
Optuženi V. Z. u svojoj odbrani datoj tužilaštvu navodi da je duži vremenski
period bio vlasnik SIM kartice broja telefona 069-853-857 ali koliko se sjeća
tu karticu je koristio do N. G. a da li je kod njega bila i posle N. g. ne
može se sjetiti jer je karticu izgubio a nestanak kartice nije prijavio
operateru "T.". Dalje je kazao da što se tiče SIM kartice broja 067-634-967
nju takođe posjeduje oko tri godine i koristi je samo on a dešavalo se da sa
društvom sjedi po kafanama pa je moguće da je i nekad zaboravljao telefon u
kafani i vraćao se za isti ali ne smije tvrditi da je neko zvao sa njegovog
telefona B. M.. Istakao je da nikakvih razloga nije imao da sa svog telefona
poziva B.M. i izgovara mu prijetnje "B. bićeš ubijen zajedno sa porodicom
upamti, jebem ti majku i porodicu i jebaću ti majku i sve ostalo što će ti
trebati, bićeš ubijen". B.M. poznaje od ranije, pozdravljali su se i nikad
nisu imali nekih nesuglasica da bi on tako nešto mogao da uradi a poznaje i
njegovu ženu sa kojom se pozdravlja kad se sretnu jer je ona rodom od V. sa
Ž.. Tvrdio je da nikad nije upućivao prijetnje B. M.sa svojih brojeva telefona
jer za to nije imao nikakvog razloga i spreman je da pozove i razgovara sa
oštećenim i da mu se izvini jer na kraju ispada da je on - optuženi kriv pošto
je zvato sa njegovih brojeva telefona. Broj telefona 067-634-967 samo on
koristi i u kući. Na glavnom pretresu ne priznajući izvršenje krivičnog djela
ni krivicu i ostajući pri odbrani datoj tužilaštvu dodao je da nije imao ni
jedan jedini razlog da zove na elefon oštećenog sa kojim nikad nije imao
problem niti nesporazum što može da potvrdi i oštećeni, oštećenog zna preko
brata oštećenog koji je policajac. Kazao je da je penzionisani policajac, da
nema zaštićen broj mobilnog telefona i to može da se provjeri te da nije
ošećenog zvao sa broja 069-853-857 jer je tu karticu izgubio, nije kćerki
oštećenog uputio uvredljive riječi i nikad nije imao broj telefona mobilnog
oštećenog niti je kad zvao oštećenog na moblni niti za to imao razloga. Ne
može da se izjasni kada je tačno izgubio karticu 069-853-857 koja kartica je
bila pri pejd dok je kartica 067-634-967 post pejd kartica i dešavalo mu se da
zaboravi telefon u kafani pa se tog dana ili sjutradan vrati i uzme telefon sa
karticom 067 ali nije provjeravao listing odnosno nije provjeravao da li je
neko zvao sa njegovog telefona ili nije niti može da se izjasni da li je
provjeravao da li je njega neko zvao dok mu je telefon bio u kafani. U
završnoj riječi predložio je da ga sud oslobodi od optužbe jer nije kriv niti
je zvao oštećenog niti ga uznemiravao niti za to imao razlog.
U dokaznom postupku sud je saslušao svjedoka–oštećenog B.M., saslušao svjedoka
B.V., saslušao vještaka B. P., izvršio uvid u dopis T.DOO P. broj 0801-2421 od
05.04.2012.godine i pročitao izvod iz KE za okrivljenog.
Nakon provedenog dokaznog postupka i ocjene izvedenih dokaza kako svakog
pojedinačno tako i u medjusobnoj povezanosti a pri tom cijeneći odbranu
optuženog ovaj sud je utvrdio činjenično stanje bliže opisano izrekom ove
presude.
Naime, javna optužba stavlja na teret optuženom V. Z. da je izvršio produženo
krivično djelo ugrožavanje sigurnosti iz čl.168 st.1 Krivičnog Zakonika u vezi
čl. 49 Krivičnog zakonika na štetu oštećenog B. M. tako što je dana
15.01.2012.godine u 07,54 časova ugrozio sigurnost oštećenom prijetnjom da će
napasti na život i tijelo oštećenog tako što je oštećenog sa svog mobilnog
telefona broja 067-634-967 pozvao na broj oštećenog 067-628-532 i uputio mu
riječi prijetnje "B. bićeš ubijen zajedno sa porodicom, upamti to" kao i dana
16.03.2012.godine pozvao sa svog mobilnog telefona broja 069-853-857 oštećenog
na broj telefona 067-628-532 i uputio mu riječi prijetnje "bićeš ubijen".
Optuženi V. medjutim negira izvršenje krivičnog djela i svoju krivicu tvrdeći
da nije zvao oštećenog na mobilni telefon niti mu prijetio niti imao razlog da
prijeti oštećenom niti znao broj mobilnog telefona oštećenog kao i da je tačno
da je imao SIM karticu broja 069-853-857 koju je izgubio ali ne zna tačno kada
kao i da je tačno da je on vlasnik broja 067-634-967, da ovaj broj jedino on
koristi te da ni sa ovog broja nije zvao oštećenog a dešavalo mu se da telefon
zaboravi u kafani pa da se u toku dana ili sjutradan vrati i uzme telefon ali
nije provjeravao da li je neko u međuvremenu zvao sa njegovog telefona niti da
li je neko njega pozivao.
Radi utvrdjivanja činjenica od značaja za donošenje odluke u ovoj krivično
pravnoj stvari sud je izveo naprijed navedene dokaze.
Oštećeni B. M. je izjavio da je njegov broj mobilnog telefona 067-628-532 i da
samo on koristi taj broj te da postoji duži vremenski period od kako se gotovo
svakodnevno ponavlja da sa zaštićenog broja dobija poziv prijeteće sadržine sa
psovkama ne primjerene sadržine. Glas je muški i njemu nepoznat i dva puta je
to prijavljivao T. i posle svakog prijavljivanja pozivi su se učešćavali. Dana
15.01.2012.godine u 07,54 časa sa zaštićenog broja pozvala ga je osoba koja mu
je govorila da mu je jebavao ženu i da će mu opet jebati ženu a upućivao mu je
i riječi prijetnje da će svi biti pobijeni i uništeni i iako nije prepoznao
glas muškarca koji mu je upućivao te riječi osjetio se ugroženim i za sebe i
za porodicu jer nije znao kakve su namjere i koji je motiv te muške osobe koja
ga je pozivala i otkud mu njegov broj telefona. Dalje je kazao da ga je dana
16.03.2012.godine u 11,05 časova pozvao na telefon nepoznat muškarac sa broja
069-853-857 i rekao mu da će biti ubijen, da mu je jebao ženu i da će mu opet
jebati ženu i kako se osjetio ugroženim otišao je u policiju i prijavio. Broj
koji ga je pozvao 16.03.2012.godine u 11,05 časova mu je ostao u telefonu.
Optuženog zna iz viđenja i prosto je iznenađen ako je optuženi uputio ove
riječi prijetnje. Nikada nije pozivao na mobilni telefon optuženog niti mu
znao broj telefona a ni optuženi nije njega pozivao niti mu znao broj
telefona. Njegova supruga je znala i za sve prijeteće i uvredljive pozive koje
je dobijao na mobilni telefon samo što joj nije uvijek govorio koje su to
riječi da njegova supruga i porodica ne bi imali strah.
Svjedok B.V., supruga oštećenog je izjavila da je jedan veliki period trajalo
uznemiravanje njene porodice pozivanjem njenog supruga na telefon, nije
zapisivala datume i vrijeme poziva, dešavalo se i u dva sata po ponoći i zna
da je bilo i pogrdnih riječi na njen račun, nekad bi joj to suprug kazao nekad
ne. To uznemiravanje je bilo sa zaštićenog broja i to su prijavili u Ti
mobajl, a jedne prilike suprug je došao kod nje na posao i rekao joj da mu je
sa 069 mreže bilo uznemiravanje i da je to muški glas a i sa zaštićenog broja
je uznemiravao muškarac i suprug joj je rekao da mu je taj muškarac rekao "sve
što si imao ja sam ti jebao" kao i da će to da prijavi policiji što je istog
dana i uradio. Do optuženog kao osobe koja je uznemiravao njenog muža došlo se
po listing poziva nakon što je uznemiravanje prijavljeno policiji i sjeća se
da su ona i suprug bili na jednom rođendanu kada je njenog supruga pozvao
policajac Č. da dođe u policiju jer je pronađena osoba sa čijeg telefona je
uznemiravano i kad se njen suprug vratio iz policije rekao joj je da kada je
prilazio stanici policije da ga je na telefon zvao optuženi i rekao da on nije
zvao već da je pogubio telefon.
Cijeneći iskaz svjedoka B. V. sud je stekao ubjedjenje da je ova svjedokinja
bila krajnje istinita i nepristrasna u svom kazivanju bez obzira na činjenicu
da joj je oštećeni suprug.
Vještak B. P. u svom pisanom nalazu i mišljenju kao i u riječi na glavnom
pretresu navodi da je između brojeva 067-628-532 čiji je vlasnik B. M. i broja
067-634-967 u toku januara 2012.godine ostvareno ukupno četiri komunikacije i
to u sva četiri slučaja bilo je pozivanje broja 067-628-532 od strane
korisnika broja 067-634-967. Ovi kontakti su ostvareni dana 08.01.2012.godine
dva kontakta u 09,16.38 časova i 09,20.53 časova, zatim dana 10.01.2012.godine
jedan kontakt u 22,25.06 časova i jedan kontakt dana 15.01.2012.godine u
07,54.33 časova i sva četiri razgovora su trajala veoma kratko, tri sekunde
izuzev prvog razgovora koji je trajao četiri sekunde. Vještak je objasnio da
neki broj mobilnog telefona je zaštićen samo prema drugim korisnicima, ne moa
prema svim nego to zavisi od osobe koja poziva i koja u svom aparatu uključuje
i isključuje uslugu identifikacije poziva tako da je taj broj zaštićen u
prezentaciji broja prema određenom broju korisnika koji poziva ali je taj broj
uvijek identifikovan u Telekomunikacionoj mreži tako da ako je određeni broj
primjera u 10,20 časova nazvao broj koji se pozvanom ne oslikava na aparatu
već mu stoji da je broj nepoznat taj broj koji je pozvao uvijek se može
identifikovati u listingu broja koji je pozvat s tim što se taj listing koji
se zove saobraćajni listing može dobiti samo na zahtjev suda. To znači da ako
vas je u odeđeno vrijeme pozvao broj koji je zaštićen odnosno koji se na
telefonskom aparatu ne identifikuje u koliko je zapamćeno vrijeme poziva koje
vrijeme je prikazano na telefonskom aparatu pozivanog onda se po naredbi suda
može saznati iz listinga saobraćaja koji broj je u to vrijeme zvao. Vještak B.
je objasnio da je zabrana prezentacije broja standardna funkcija na
telefonskim aparatima i kao usluga u mreži dostupna je svim korisnicima tako
da nema potrebe obraćati se operateru sa ikakvim posebnim zahtjevom a
aktiviranje i deaktiviranje ove funkcije je veoma jednostavno i besplatno i to
se radi prostim ulaskom u meni telefonskog aparata ili ukucavanjem četiri
karaktera u telefonskom aparatu. Vještak B. je dalje kazao da za tri do tri i
po sekunde telefonskog razgovora prosječna osoba sa prosječnom inteligencijom
i bez govorne mane može izgovoriti složenu rečenicu u naprijed pripremljenu,
smislenu rečenicu koja ima određenu poruku. Tonski zapis razgovora se ne može
pribaviti, nema tonskog zapisa jer je na Telekomunikacionoj mreži zabranjeno
tonsko snimanje razgovora i zadržavanje SMS poruka osim u slučajevima mjera
tajnog nadzora.
Cijeneći nalaz i mišljenje vještaka B. sud isti prihvata kao objektivan i dat
po pravilima struke kao i na osnovu listinga saobraćaja odnosno listinga
poziva za broj oštećenog koji listing vodi T. mreža odnosno mobilni operater.
Optuženi V. Z. priznaje da je vlasnik broja 067-634-967 i da jedino on koristi
taj broj.
Dovodeći iskaz oštećenog B. M. u logičnu vezu sa nalazom i mišljenjem vještaka
B., iskazom svjedokinje B.V. kao i navodima samog optuženog V. da je on
vlasnik oba sporna broja mobilnog telefona to je iskaz oštećenog B. po
mišljenju suda jasan, kategoričan i ubjedljiv pa ga sud kao takvog i prihvata.
Iz dopisa T. DOO P. broj 0801-2421 od 05.04.2012.godine utvrđeno je da po
podacima te mreže kao korisnik broja 069-853-857 se vodi V. Z., R, JMBG
....Optuženi V.Z.priznaje da je bio vlasnik broja 069-853-857 s tim što navodi
da je ovu SIM karticu izgubio ali nezna kada.
Dakle, jasnim i kategtoričnim a po mišljenju suda i istinitim iskazom
oštećenog B.M., nepristrasnim iskazom svjedokinje B.V. kao i objektivnim i po
pravilima struke kao i na osnovu dokumentacije operatera datim nalazom i
mišljenjem vještaka B. na nesumnjiv način je utvrdjeno da je optuženi V. dana
15.01.2012.godine u 07,54 časa u P. pozvao sa svog mobilnog telefona broja
067-634-967 oštećenog B. na mobilni telefon broja 067-628-532 i oštećenom
uputio riječi prijetnje " B. bićeš ubijen zajedno sa porodicom upamti to" kao
i da je dana 16.03.2012.godine sa svog mobilnog telefona broja 069-853-857
pozvao oštećenog na broj telefona oštećenog 067-628-532 i uputio mu riječi
prijetnje "bićeš ubijen" a oštećeni je zbog ovih prijetnji koje je shvatio
ozbiljno imao osjećaj ugroženosti zbog čega je dogadjaje prijavio policiji.
Optuženi V. je bio svjestan da navedenim riječima prijetnje ugrožava sigurnost
oštećenog B., ali je u prkos tome navedene riječi prijetnje uputio oštećenom,
dakle djelovao je sa direktnim umišljajem i u ovim radnjama optuženog V.Z.
stoje svi bitni elementi bića produženog krivičnog djela ugrožavanje
sigurnosti iz čl.168 st.1 Krivičnog zakonika u vezi čl. 49 Krivičnog zakonika
pa ga je sud kao umišljajnog učinioca obzirom da je bio svjestan da na ovaj
način ugrožava sigurnost oštećenog oglasio krivim i osudio po zakonu.
Prilikom utvrdjivanja krivice optuženog V. sud je cijenio i navode optuženog
da je SIM karticu broja 069-853-857 izgubio ali da nezna kada je izgubio sud
cijeni kao način optuženog V. da olakša svoj položaj pred sudom. Ovo posebno
imajući u vidu da optuženi iako je kako navodi izgubio ovu SIM karticu to nije
prijavio operateru mobilne mreže. Sud je cijenio i navode optuženog da se
dešavalo da telefon sa brojem 067-634-967 zaboravi u kafani pa da se u toku
dana ili sjutradan vrati po telefon ali da nije provjeravao da li je neko zvao
sa njegovog telefona niti da li je neko njega pozivao i po mišljenju suda ovi
navodi optuženog koji je isključivi vlasnik ovog broja (ovo po sopstvenom
priznanju) su takodje smišljeni radi olakšanja položaja i izbjegavanja
odgovornosti za počinjeno krivično djelo pa sud ove njegove navode nije mogao
prihvatiti kao logične i uvjerljive.
Kako je sud u postupku utvrdio da je optuženi V.Z. izvršio produženo krivično
djelo ugrožavanje sigurnosti iz čl.168 st.1 Kz u vezi čl. 49 KZ na štetu
oštećenog B. M. kako je to optuženom i stavljeno na teret javnom optužbom to
ga je sud oglasio krivim i osudio po zakonu a prilikom odlučivanja o vrsti i
visini kazne sud je u smislu čl. 42 KZ cijenio sve okolnosti koje utiču kako
na vrstu tako i na visinu kazne. Optuženi je porodičan čovjek, otac jednog
djeteta, penzioner. Do sada nije osuđivan i ove okolnosti sud je uzeo kao
olakšavajuće okolnosti na strani optuženog pa je ovaj sud mišljenja da se i
novčanom kaznom koja je predvidjena za ovo krivično djelo može postići svrha
kažnjavanja i dovoljno uticati na optuženog da više ne vrši krivična djela pa
je sa ovih razloga sud optuženom izrekao novčanu kaznu u iznosu od 600,00 €
koja predstavlja minimum novčane kazne predvidjene za ovo krivično djelo
smatrajući da će se ovim iznosom novčane kazne koji je iznos visok i za
zaposlene ljude a ne za penzionera kao što je optuženi u cjelosti postići
svrha kažnjavanja.U smislu čl.39 Krivičnog Zakonika sud je odredio da optuženi
izrečenu novčanu kaznu plati u roku od 3.mjeseca po pravosnažnosti presude.
Shodno čl.226 i 229 ZKP-a sud je obavezao optuženog da na ime troškova
krivičnog postupka plati iznos 551,50 € koji čine troškovi vještačenja u
tužilaštvu i na glavnom pretresu kao i da na ime paušala plati iznos od 27,50
€ koji iznos je odmjeren obzirom na dužinu trajanja i složenost krivičnog
postupka te imovno stanje optuženog.
Oštećeni B.M. je postavio imovinsko pravni zahtjev prema optuženom u iznosu od
30.000,00 €, ali kako krivični sud nije utvrđivao visinu imovinsko pravnog
zahtjeva to je oštećenog B.M. shodno čl. 239 ZKP-a radi ostvarivanja istog
uputio na parnicu.
OSNOVNI SUD U PLJEVLJIMA ,
Dana 04.10.2012.godine.
Zapisničar, S u d i j a,
Milanka Šestović Ljiljana Popović
PRAVNA POUKA:
Protiv ove presude dozvoljena je žalba u roku od 8.dana po
prijemu iste Višem sudu B. Polje, a preko ovog suda.
DOSTAVITI:
1 x ODT Pljevlja
1 x Optuženom