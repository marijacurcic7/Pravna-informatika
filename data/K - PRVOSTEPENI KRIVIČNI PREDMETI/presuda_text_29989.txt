K. br. ...
U IME CRNE GORE
Viši sud u Bijelom Polju, kao prvostepeni krivični sud, po sudiji Gorici
Đalović, uz učešće namještenika suda Sonje Marković, kao zapisničara, u
krivičnom predmetu optuženog S. S. iz PG, zbog krivičnog djela neovlašćena
proizvodnja, držanje i stavljanje u promet opojnih droga iz čl. 300 st. 1
Krivičnog zakonika (Kz), po optužnici Višeg državnog tužilaštva u Bijelom
Polju, Kt. br. ... od .... godine, nakon održanog usmenog, glavnog i javnog
pretresa, u prisustvu zamjenika Višeg državog tužioca, Rasima Jašarovića,
okrivljenog S. S. i njegovog branioca, advokata T. Ž., dana …. godine, donio
je i javno objavio
P R E S U D U
Optuženi S. S., JMBG ..., zv. S., od oca D. i majke S., rođene Stranimirov,
rođen .... godine u PG, sa prebivalištem u mjestu rođenja Ul. B. I. C., broj
..., neoženjen, zaposlen, državljanin Crne Gore, sa završenom SSS, srednjeg
imovnog stanja, neosuđivan.
- na osnovu čl. 373 st. 1 tač. 2 Zakonika o krivičnom postupku (Zkp)
OSLOBAĐA OD OPTUŽBE
Kojom je predstavljeno da je:
-dana, 11.07.2012. godine, oko 23,56 časova, na graničnom prelazu Dobrakovo, opština Bijelo Polje, prilikom izlaska sa teritorije Crne Gore u Republiku Srbiju, u autobusu marke ''Tezzeler'', reg. oznaka DG - AH 501, na relaciji Podgorica - Novi Sad, neovlašćeno radi prodaje u Republiku Srbiju držao i prenosio neto mase 0,29 grama, opojne droge heroina, supstance koja je Rešenjem o utvrđivanju opojnih drgoa ( Sl. list SRJ. br. 44/02) proglašena za opojnu drogu, upakovanu u jednu plastičnu kesicu, umotanu u papir, sakrivenu u desnoj patici, a koja je pronađena prilikom granične provjere i pretresa optuženog i njegovog prtljaga od strane ovlašćenih radnika Uprave policije - Ispostave granične policije Bijelo Polje, a zatim uz potvrdu privremeno oduzeta.
- čime bi izvršio krivično djelo neovlašćena proizvodnja, držanje i
stavljanje u promet opojnih droga iz čl. 300 st. 1 Krivičnog zakonika ( Kz-a).
- jer nije dokazano da je optuženi učinio djelo za koje je optužen.
Troškovi krivičnog postupka na ime nužnih izdataka optuženog i nužnih izdataka
i nagrade postavljenog branioca, o čijoj visini će se donijeti posebno
rješenje, padaju na teret budžetskih sredstava na osnovu čl. 203 Zkp.
O b r a z l o ž e nj e
Optužnicom Višeg državnog tužilaštva u Bijelom Polju, Kt. br. ... od ....
godine, optuženom S. S. iz PG, stavljeno je na teret izvršenje krivičnog djela
neovlašćena proizvodnja, držanje i stavljanje u promet opojnih droga iz čl.
300 st.1 Krivičnog zakonika.
Glavni pretres je održan i zaključen u prisustvu zamjenika VDT-a u Bijelom
Polju, R. J., optuženog S. S. i njegovog branioca, advokata T. Ž.
Zamjenik VDT-a, u završnoj riječi na glavnom pretresu, ostao je pri navodima
iz optužnice, elaborirajući izvedene dokaze, i u konačnom predlažući da sud
okrivljenog oglasi krivim i kazni na kaznu u granicama propisanim zakonom.
Optuženi St. S. u svojoj odbrani, koju je dao u VDT-u u Bijelom Polju, naveo
je da živi u Podgorici i radi kao novinar u ND ''Vijesti'', te je, kako s
razloga obavljanja novinarskog posla, tako i iz ličnih interesovanja, trebao
da prisustvuje muzičkom festivalu ''Egzit'', koji se održava u Novom Sadu. Za
svoje radno angažovanje dobio je novac od poslodavca, a bio je organizovan
polazak sa autobuske stanice u Podgorici oko 21,00 h. Na autobusku stanicu je
došao pola sata ranije i dok je čekao autobus, u blizini je sreo svog
poznanika izvjesnog M., za koga mu je bilo poznato da se bavi prodajom droge.
M. mu je ponudio na prodaju jedan zamotuljak u kom se nalazio heroin za iznos
od 10,00 €, što je prihvatio da kupi, ne znajući tad tačnu količinu droge.
Heroin je stavio u patiku, a ranac sa ličnim stvarima ponio sa sobom u
autobus. Po dolasku na granični prelaz Dobrakovo u Bijelom Polju, izvršena je
kontrola svih putnika u autobusu i njihovog prtljaga, s tim što su od njega
tražili da ostane u autobusu, jer se prtljag nalazio u dijelu gdje su sjedjeli
putnici, a ne u dijelu autobusa namijenjenom za smještaj istog. Jedan
policajac i carinik su pregledali sadržaj ranca koji je imao sa sobom i
izvršili pregled nad njim na način što ga je policajac pretražio rukama po
odjeći i tražio da izuje patiku, nakon čega su otkrili da u desnoj patici drži
taj zamotuljak sa heroinom. Naglasio je da je heroin kupio za sopstvene
potrebe iako nikada ranije nije koristio tu vrstu opojne droge, ali je zato
koristio povremeno marihuanu, i to obično kad bi se našao u nekom društvu.
Heroin je kupio iz radoznalosti i imao je namjeru da ga koristi dok bude na
festivalu koji inače traje četiri dana. Nije planirao da uopšte kupuje drogu u
Crnoj Gori, pa da je prenosi za Novi Sad, već je taj susret sa M. ispao
slučajan i zato je i kupio heroin tom prilikom.
Na glavnom pretresu pojasnio je da je i ranije posjećivao muzički festival
''Egzit'', jer ga interesuje ta vrsta muzike, s obzirom da aktivno svira u dva
roken rol benda u Podgorici, a datom prilikom je trebao da izvještava za
novine u kojima radi o tom festivalu. Naveo je da već dvije - tri godine
koristi marihuanu u društvu ili na koncertima, a ranije, dok bi boravio u
Novom Sadu za vrijeme ''Egzita'' koristio je tablete ''ekstazija''. Ekstazi je
koristio zato što se radi o drogi koja je dovoljno jaka da ga održi budnim i u
''euforičnom stanju'' tokom čitave večeri, s obzirom da festival počinje u
22,00 h i traje do ranih jutarnjih časova - 06,00 h. Tablete ''ekstazija''
plaćao je u Novom Sadu 7 - 8 eura po komadu, a bila bi mu dovoljna jedna za
jedno veče. Koliko mu je poznato ove tablete ne mogu da se nabave u Podgorici.
Pojasnio je da je heroin uzeo baš sa tog razloga da mu ''pomogne'' da čitave
večeri bude budan, jer iako ranije nije koristio ovu vrstu droge, poznata su
mu dejstva iste, s obzirom da se kreće u krugu ljudi koji koriste heroin i zna
i način konzumiranja ove vrste droge. Nekada ranije se nosio i mišlju da
heroin proba iz radoznalosti, ali to nije učinio, jer su njegovi roditelji
posumnjali da on koristi opijate, pa su pratili njegovo ponašanje i tražili su
da se testira na droge, pa s toga nije htio da rizikuje. Naveo je da je
kritičnom prilikom kod sebe imao novac u iznosu od 350,00 €, a da je u stalnom
radnom odnosu u ND ''Vijesti'' za koji je trebao da izvještava. Poznato mu je
da jedan gram heroina na tržištu se prodaje za cijenu od 10,00 do 20,00 €.
U završnoj riječi prihvatio je završnu riječ svog branioca, koja je u istoj
navela da izvedenim dokazima nije utvrđeno da je optuženi predmetnu drogu
nabavio radi njene dalje prodaje, već isključivo za sopstvene potrebe i
predložila je sudu da ga oslobodi od optužbe, a optuženi je izrazio žaljenje
zbog kritičnih dešavanja.
Sud je u dokaznom postupku na glavnom pretresu izveo dokaze tako što je
pročitao: službenu zabilješku UP Ispostave granične policije B. Polje, br.
07/12-767 od 12.07.2012. godine, (koja ima stojstvo zapisnika o uviđaju, osim
u dijelu koji se odnosi na razgovor sa okrivljenim), potvrdu o privremeno
oduzetim predmetima br. 35 od 12.07.2012. godine, izdatu od strane UP B.
Polje, na ime S. S., zapisnik o pretresanju putnika i prtljaga br. 61 od
12.07.2012. godine, izdat od strane UP IGP Bijelo Polje, izvršio uvid u
fotodokumentaciju Forenzičkog centra Danilovgrad, broj 3005/12 od 26.07.2012.
godine, pročitao: izvod iz kaznene evidencije UP PJ Podgorica, broj
29-245/12-18594/1-3036 od 23.07.2012. godine, na ime S. S., nalaz i mišljenje
vještaka dipl. hemičara S. B., koji je sastavni dio izvještaja o vještačenju
Forenzičkog centra Danilovgrad, broj 3005/12 i izvršio uvid u zdravstveni
karton Opšte prakse na ime S. S., pod broje BG 365.
Ocjenom odbrane i dokaza pojedinačno, te dovedeni u vezu jedni sa drugim, i sa
odbranom optuženog, utvrđeno je činjenično stanje u odnosu na pravno bitne
činjenice i okolnosti od značaja za utvrđivanje krivice optuženog, pa je, na
osnovu nespornog u ovoj krivično-pravnoj stvari, utvrđeno da su, dana
11.07.2012. godine, ovlašćeni policijski službenici Ispostave granične
policije Bijelo Polje, prilikom kontrole autobusa marke ''Tezzeler'', reg.
oznaka DG - AH 501, koji je saobraćao na relaciji Podgorica - Novi Sad, kod
optuženog, koji se u svojstvu putnika nalazio u tom autobusu pronašli 0,29
grama opojne droge - heroina, koja je bila upakovana u jednu plastičnu kesicu,
a zatim u papir, a koju je on držao u desnoj patici, te su istu oduzeli.
Nesporne činjenice u ovoj krivičnopravnoj stvari utvrđene su iz sadržine
izvedenih pisanih dokaza a isto ne spori ni sam optuženi. Tako, iz sadržine
službene zabilješke UP Ispostave granične policije B. Polje, br. 07/12-767 od
12.07.2012. godine, (koja ima stojstvo zapisnika o uviđaju, osim u dijelu koji
se odnosi na razgovor sa okrivljenim), utvrđeno je da su, dana 11.07.2012.
godine, ovlašćeni policijski službenici te granične policije prilikom granične
kontrole kod optuženog pronašli u desnoj patici pvc zamotuljak u kojem se
nalazila nepoznata praškasta materija prljavo bijele boje, a što se isto
navodi u zapisniku o pretresanju prevoznog sredstva, putnika, prtljaga i
drugih pokretnih stvari tog organa, 04/7 br. 61 od 12.07.2012. godine, kao i u
potvrdi o privremenom oduzimanju predmeta tog organa, broj 35 od 12.07.2012.
godine.
Sud je sadržinu izvedenih pisanih dokaza prihvatio u potpunosti, jer ista nije
učinjena spornom tokom postupka, a odredbom čl. 79 tačka 6 Zkp-a propisano da
ovlašćeni službenici policije mogu bez naredbe suda i bez prisustva svjedoka
izvršiti pretres prevoznih sredstava, putnika i prtljaga, ako postoje osnovi
sumnje da je izvršeno krivično djelo za koje se goni po službenoj dužnosti, to
ovaj sud cijeni da su kritičnom prilikom ovlašćeni službenici granične
policije postupali shodno zakonskim odredbama i ovlašćenjima kojim raspolažu.
Činjenicu da je opisana materija u zamotuljku koji je optuženi krio u desnoj
patici opojna droga - heroin, sud je utvrdio iz nalaza i mišljenja koji je
sastavni dio izvještaja o vještačenju Forenzičkog centra u Danilovgradu, broj
3005/12, a u kojem je konstatovano da dostavljeni uzorak sadrži heroin koji se
nalazi na listi opojnih droga, i to u neto masi od 0,29 grama.
Sud je u potpunosti prihvatio predmetni nalaz jer je dat od strane vještaka
odgovarajuće struke i po osnovu pravila struke i nauke i po osnovu izvršene
hemijske analize dostavljenih uzoraka. Ovo tim prije, što ni sam optuženi ne
spori navedeno sadržano u prethodno elaboriranim pisanim dokazima.
Ono što se postavlja kao sporno jeste svrha u koju je predmetnu drogu optuženi
nabavio, odnosno prenosio. Od utvrdjivanja ove činjenice zavisi postojanje
krivičnog djela.
Analizirajući izvedene dokaze, kao i okolnosti vezano za data krivično pravna
dešavanja ovaj sud je prihvatio odbranu optuženi u kojoj isti navodi da je
predmetnu drogu nabavio za sopstvene potrebe, cijeneći da je ista ubjedljiva,
jasna i životno logična. Ovo sa razloga što je u pitanju mala količina droge,
i to u jednom pakovanju, koja je kao takva dovoljna samo za jedno
konzumiranje, a nabavljena je samo par sati prije pronalaska. Data količina je
nabavljena za iznos od 10,00 €, a na tržištu se gram heroina prodaje za iznos
od 10,00 do 20,00 €, što svakako ukazuje na apsolutnu nelogičnost u postupanju
eventualnog preprodavca, koji bi imao ekonomski interes da se izlaže prenosu
preko graničnog prelaza te količine droge (0,29 grama) namijenjene daljoj
prodaji. Tim prije, što se optuženi nalazi u stalnom radnom odnosu, i kod sebe
je kritičnom prilikom posjedovao svotu novca znatno veću od one koju bi
eventualnom prodajom mogao dobiti, tako da eventualni materijalni dobitak,
svakako, životno logično nije bio izvjestan motivacioni faktor. Dovedeno u
vezu sa odbranom optuženog, u kojoj je isti naveo da svira u roken rol
bendovima, te da je koristio ranije marihuanu u Podgorici gdje živi, a i
tablete ''ekstazija'' tokom ranijih boravaka na muzičkom festivalu ''Egzit'',
isto ukazuje da je okrivljeni uživalac opojnih droga, bez obzira na činjenicu
da ranije nije koristio heroin. Isti je u svojoj odbrani dao logične i
ubjedljive razloge zašto je kupio predmetnu količinu heroina, koje razloge je
sud u potpunosti prihvatio. U vezi sa istim sud je imao u vidu i sadržinu
izvedenog dokaza - zdravstveni karton Opšte prakse na ime S. S. ( majke
optuženog), iz kojeg se jasno utvrđuje da je ista prije kritičnih dešavanja,
tokom 2011. godine, imala zdravstvenih problema koji su inicirani neobičnim
ponašanjem njenog sina, za koje misli da je uzrokovano konzumiranjem droge, a
u izvještaju koji datira od 12.07.2011. godine, dakle ranije u odnosu na
period iz optužbe, navedeno je da je njen sin po povratku sa festivala
''Egzit'' prilikom vršenja testa na opojne droge pokazao da je pozitivan na
iste, što ukazuje na vjerodostojnost navoda iz odbrane optuženog da je
uživalac opojnih droga i da je ranije tokom boravka na tom muzičkom festivalu
koristio opojne droge, te da je imao namjeru da količinu heroina od 0,29 grama
uživa tokom boravka na muzičkom festivalu ''Egzit''.
Zbog svega navedenog, kao i činjenice da optuženi nije poznat kao prodavac
opojnih droga, niti na isto ukazuje količina i način pakovanja pronađene
opojne droge, to ga je sud oslobodio od optužbe za predmetno krivično djelo,
jer nije dokazano da je izvršio isto, shodno čl. 373 st. 1 tač. 2 Zkp-a.
Troškovi krivičnog postupka na ime nužnih izdataka optuženog i nužnih izdataka
i nagrade postavljenog branioca, o čijoj visini će se donijeti posebno
rješenje, s obzirom da nedostaju podaci vezani za broj posjeta branioca
okrivljenog dok se okrivljeni nalazio u pritvoru padaju na teret budžetskih
sredstava na osnovu čl. 203 Zkp.
U pogledu oduzimanja privremeno oduzete droge - heroina u neto masi od 0,29
grama, odlučeno je posebnim rješenjem.
VIŠI SUD U BIJELOM POLJU
Dana, .... godine
Zapisničar S U D I J A
Sonja Marković, s.r. Gorica Djalović, s.r.