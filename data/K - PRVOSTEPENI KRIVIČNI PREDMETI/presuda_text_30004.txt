Posl.br.K. 257/12
U I M E C R N E G O R E
OSNOVNI SUD U CETINJU, kao prvostepeni krivčni, po sudiji Ćupić Mariji, kao
sudiji pojedincu, uz sudjelovanje sudskog namještenika Martinović Aleksandre,
kao zapisničara, u krivičnom predmetu okr. C.I. iz Cetinja, zbog krivičnog
djela teška tjelesna povreda iz čl.151.st.1. KZ-a, a po Optužnom predlogu
Osnovnog državnog tužilaštva u Cetinju Kt.br. 139/12 od 06.11.2012. godine,
nakon održanog glavnog i javnog pretresa dana 04.07.2013. godine, u prisustvu
savjetnika ODT-a u Cetinju, Đ. M. branioca okrivljenog S. B. adv. iz Cetinja,
a u odsustvu uredno pozvanog okrivljenog, donio je dana 09.07.2013. godine i
javno objavio ovu
P R E S U D U
Okrivljeni C.I. JMB ..... zvanog "B.", od oca A. i majke H. rođene M. rođen
....... godine u Cetinju, gdje i prebiva, državljanin Crne Gore, radnik,
oženjen, pismen, sa završenom Osnovnom školom, srednjeg imovnog stanja,
osuđivan presudama Osnovnog suda u Cetinju: K.br.74/89 od 10.08.1991. godine
zbog krivičnog djela iz člana 166. stav 1. KZ RCG, na novčanu kaznu u iznosu
od 2.100,00 dinara, K.br.47/99 od 06.10.1999. godine zbog krivičnog djela
falsifikovanje isprave iz člana 207. st. 3. u vezi st. 1. KZ RCG, krivičnog
djela navođenje na ovjeravanje neistinitog sadržaja iz čl. 209. stav 1. KZ
RCG, na kaznu zatvora u trajanju od 4 (četiri) mjeseca, i K. br. 90/98 od
02.03.2000. godine zbog krivičnog djela prikrivanje iz člana 161. stav 3.i 1.
KZ RCG, na kaznu zatvora u trajanju od 30 (trideset) dana, uslovno na 1
(jednu) godinu
K r i v j e
Što je:
Dana 24.avgusta 2012. godine, oko 15,30 časova, u ulici "Baja Pivljanina",
ispred zgrade zv. "Dom penzionera", u Cetinju, iako svjestan da udarcem svojom
nogom u predjelu desne noge oštećenog V.L. iz Cetinja, istog može teško
tjelesno povrijediti, nakon kraće prepirke sa oštećenim, istom prišao i voljno
mu zadao udarac nogom u predjelu desne noge oštećenog, od kojeg udarca je
oštećeni V.L. pao na asfaltnu površinu i zadobio tešku tjelesnu povredu u vidu
preloma gornjeg dijela desne butne kosti i rane oguljotine lijevog lakta,
-​ čime je izvršio krivično djelo teška tjelesna povreda iz čl.151.st.1. u vezi st.1.KZ-a
pa ga sud primjenom citiranih zakonskih propisa i primjenom čl. 4,
5,13,15,32,36,42, 45,46, KZ-a i čl. 226-229,239 i 374 ZKP-a
O S U Đ U J E
Na kaznu zatvora u trajanju od 3 (tri) mjeseca koju ima izdržati po
pravosnažnosti presude.
Oštećeni V.L.se radi ostvarenja imovinsko pravnog zahtjeva upućuje na redovnu
parnicu.
Dužan je okrivljeni da na ime troškova krivičnog postupka u korist budžeta
Crne Gore plati iznos od 38,50 eura, te na ime paušala iznos od 30,00 eura, a
sve u roku od 15 dana po pravosnažnosti presude, pod prijetnom prinudnog
izvršenja.
O b r a z l o ž e n j e
Osnovno državno tužilaštvo u Cetinju, podnijelo je sudu optužni prijedlog Kt.
br. 139/12 od 06.11.2012. godine protiv okrivljenog C.I.iz Cetinja, zbog
krivičnog djela teška tjelesna povreda iz člana 151. st. 1. Krivičnog
zakonika. U završnoj riječi na glavnom pretresu, zastupnik optužbe je istakao
da dokazima provedenim u toku postupka je dokazano da je okrivljeni C.I.
počinio krivično djelo teška tjelesna povreda iz člana 151. stav 1. KZ-a, i
predložio sudu da istog oglasi krivim i osudi po zakonu unutar predviđenog
minimuma i maksimuma kazne za predmetno krivično djelo.
Branilac okrivljenog C.I. advokat S. B. iz Cetinja, u završnoj riječi je
istakla da su u postupku utvrđene sve relevantne činjenice i okolnosti od
značaja za odlučivanje u ovoj krivično pravnoj stavri. Izvedenim dokazima
utvrđeno je da je okrivljeni, a što je i sam naveo, oštećenog odgurnuo od
sebe, nakon čega je isti pao na asfaltnu površinu, a uzimajući u obzir nalaz i
mišljenje vještaka mediinske struke koji navodi da je veća vjerovatnoća da su
povrede kod oštećenog nastale usled pada i sile detorzije (uvrtanja). Ocjenom
izvedenih dokaza, pojedinačno i međusobnoj povezanosti izvodi se jasan
zaključak da je okrivljeni oštećenog odgurnuo od sebe zbog straha od istog, a
isključivo u cilju odbijanja napada na sebe,pa je uzimajući u obzir odbranu
okrivljenog, te činjenicu da nema svjedoka očevidaca predmetnog događaja, a
posebno imajući u vidu odredbu člana 3. stav 3. ZKP-a da u slučaju sumnje o
postojanju činjenica koje čine obilježje krivičnog djela sud rješava na način
koji je povoljniji za okrivljenog (in dubio pro reo). predložila je da se
okrivljeni oslobodi od optužbe.
Okrivljeni C.I. u svojoj odbrani je naveo da je zaposlen u taksi udruženje
"Primus" Cetinje, kao vozač taksi vozila i dana 24.08.2012. godine, od
centrale je dobio poziv za vožnju iz kruga bolnice "Danilo I", i to ispred
glavne kapije. Otišao je tamo i čekao petnaest minuta ,ali nikoga nije bilo,
pa su ga poslali na drugu vožnju, a onda je ponovo dobio poziv za bolnicu
"Danilo I", kod internog odjeljenja. Otišao je tamo između 15,00 i 15,45
časova, nezna tačno. Kada je stao vozilom kod Internog odjeljenja jedan čovjek
je stavio neke kese na zadnje sjedište vozila, ušao i sjeo pored njega.
Pokrenuo je vozilo i pitao čovjeka gdje treba da idu jer mora da javi
centrali, a on je kada su bili na kapiji bolnice samo rukom pokazao u desnom
pravcu. Nastavio je vožnju i kada su došli do "Njegoš" škole, ponovo ga je
pitao gdje idu i objasnio mu da mora da javi centrali, a on ništa nije
odgovorio već je rukom pokazao u desnom pravcu, a kada su došli do prodavnice
"Vulaš" na njegovo ponovno pitanje i objašnjenje da mu kaže gdje idu pokazao
je rukom desno, i oni su se uputili prema semaforima kod spomenika "Vila".
Kada su došli na semafore bilo je crveno svijetlo, i morao je da sačeka, i
ponovo ga je pitao dokle idemo, a on mu je dva - tri puta rekao "jesu li tebe
poslali". Rekao mu je da jesu i da mora da javi centrali gdje vozi, a na
zeleno svijetlo je pokrenuo svoje vozilo i tada na sredini raskrsnice taj
čovjek mu je uhvatio volan i držao ga, i cimnuo u desnu stranu, tako da su
vozilom preskočili ivičnjak. Dva puta je uspio da ispravi vozilo i vrati ga na
asfalt, a taj čovjek ga je tada boksom udario u predjelu desne sljepoočnice i
počeo da mu psuje oca. Prošli su desetak metara od semafora, i negdje ispred
kladionice, odnosno između kladionice i diskonta pića, u Bajovoj ulici,
zaustavio je svoje vozilo, izašao iz istog i krenuo prema vratima suvozača da
ih otvori kako bi taj čovjek izašao iz taksija. Kada se uhvatio za vrata, ovaj
čovjek je već krenuo da izlazi napolje i tada ga je ponovo boksom udario na
istom mjestu - u predjelu desne sljepočnice. Nakon toga ,on je počeo da odmiče
od njega a ovaj je krenuo za njim i faktički je bježao od njega, a on je
ubrzanim koracima išao za njim i tako oko taksi vozila sigurno deset krugova
su napravili, i kako on nije mogao da ga stigne govorio je da će da zapali
vozilo. Izvadio je upaljač iz male priručne torbice,a kako je napolje bilo
preko 40 stepeni, stakla na vozilu su bila otvorena, a on je kroz staklo od
vozačevih vrata provukao se tijelom do pola u vozilo i kresao upaljačem, a on
je stajao iza vozila na udaljenosti od njega oko dva metra i govorio mu da se
makne, a sa tog mjesta nije mogao da vidi da li je upaljač stvarno upalio,
odnosno da li je bilo plamena. U jednom momentu je taj čovjek njemu prišao,
stavio je ruke u svoju priručnu torbicu, i kako ga je bilo strah jer ga je
prethodno udariao, a u ruci je držao upaljač i često je dohvaćao svoju
torbicu, pa nije znao šta ima u njoj, odgurnuo ga je i on se sapleo i pao na
prostor namijenjen za parkiranje vozila ispred objekta bivšeg "Doma
penzionera". On je tada izvadio njegove kese iz vozila i stavio ih pored
njega, dok je taj čovjek za sve vrijeme ležao na asfaltu i vikao "zapalit ću
vas", "zapalit ću vas", pri tom držeći upaljač u rukama. Nakon toga sjeo je u
vozilo i odvezao se u njihovu stanicu kod spomenika "Vila" i telefonom
obavijestio šefa L. V. Ovaj događaj su mogli da vide M.M. iz Cetina koji je
konobar u kafiću "Vila", P.M. iz Cetinja, Š.D. kao i V.F. koji je zaposlen kao
konobar u kafiću "Vila" ,a bilo je i pedesetak ljudi uglavnom zaposlenih u
taksi udruženjima jer je blizu taksi stanica i gostiju kafića "Vila" koji je u
blizini. Čini mu se da je B.M. došao tek u momentu kada je već vadio kese iz
vozila pa nije siguran da je on mogao da vidi ovaj događaj. Neko mu je kasnije
rekao da je jedno crveno vozilo tog čovjeka odvezlo sa lica mjesta. Tog
čovjeka nikada prije nije vidio i nije ni znao ko je on i pošao je u bolnicu
da vidi ko je otpušten kako bi saznao njegov identitet, i nije mu se žalio
tokom vožnje da je bolestan, mada mu je djelovao malo čudno, i misli da je bio
pod dejstvom nekih supstanci koje utiču na ljudsko ponašanje. Žao mu je što je
došlo do ovoga, i nikada namjerno ne bi povrijedio bilo koga, a kada je davao
izjavu u policiji rekli su mu da je taj čovjek u bolnici i da mu je slomljena
butna kost ili kuk, i nije se interesovao za njegovo zdravlje jer su ga
članovi njegove porodice poprijeko i neprijatno gledali pa nije htio da stvara
veće neprijatnosti.
Na kraju je istakao da nijesu tačni navodi optužnog akta da je počinio
krivično djelo koje mu se stavlja na teret.
Radi razjašnjenja ove krivično-pravne stvari, Sud je u dokaznom postupku na
glavnom pretresu proveo dokaze: saslušao oštećenog V.L.svjedoke V.R. B.M.
R.Dž. L.V. Š.D. P.M. V.F. M.M. izvršio suočenje između oštećenog V.L.i
okrivljenog C.I. pročitao nalaz i mišljenje sudskog vještaka medicinske struke
Dr. R. S. dat na zapisniku kod ODT-a u Cetinju Kt. br. 139/12 od 26.10.2012.
godine, sa pratećom medicinskom dokumentacijom o vrsti i težini tjelesnih
povreda za oštećenog V.L. pročitao izvještaj UP Ispostave Cetinje broj
02-245/123088 od 11.09.2012. godine iz KE za okrivljenog C.I.a.
Oštećeni V.L. u svojoj izjavi je naveo da je u avgustu mjesecu 2012. godine
oko 20-tak dana bio u bolnici u Cetinju jer je teški asmatičar. Dana
24.08.2012. godine njegova kćerka pozvala je taksi da ga odveze kući jer je
trebao da izađe iz bolnice. Preko telefona mu je rekla da će taksi stići za
deset minuta i počeo je da pakuje stvari u kese. Izašao je na donju kapiju od
bolnice na kojoj je bio lanac, odnosno sjedio je u čekaonici i u jednom
trenutku je vidio da je došlo bolničko vozilo, a zatim je primijetio i taksi
vozilo koje je dolazilo iz pravca gornjeg ulaza u bolnicu. Prišao je i pitao
je li vozilo za njega i nije čuo da mu je vozač odgovorio jer je u vozilu bila
glasna muzika. Dvije kese sa svojim stvarima je smjestio na zadnjem sjedištu
vozila, a on je sjeo na mjestu suvozača, i rekao taksisti da vozi pored Vulaša
pa gore. Kada su došli do semafora kod spomenika Vila osjetio je da mu je jako
loše, počeo je da se guši i moguće je da je taksisti nekolikom puta rekao da
malo požuri. Ovaj je mlatio glavom i cimao je volan nekoliko puta lijevo-desno
tako da se vozilo malo ljuljalo lijevo-desno. Kada su prošli nekih 100-150
metara od semafora zamolio je taksistu da stane jer je htio da uzme pumpicu
koja mu je bila potrebna da ublaži gušenje i ovaj je stao, ali nezna da li je
to učinio po njegovoj molbi ili samovoljno. Izašao je iz vozila i krenuo da
otvori zadnja vrata sa njegove strane kada mu je pritrčao taksista i udario ga
jedan ili dva puta šakom u potiljak ,ne sjeća se tačno. Praktično je krenuo da
bježi od njega i išao je oko vozila sa njegove strane pa ispred vozila, a
taksista ga je sustigao kod prednjih vozačevih vrata gdje mu je zadao udarac
nogom u predjelu desne noge i u vazduhu je još osjetio da mu je pukla kost,
čuo je taj zvuk i krenuo da pada, ali se potrudio da padne na lijevu stranu
tijela kako ne bi više povrijedio desnu nogu. Oslanjajući se na lijevi lakat i
lijevu petu preko ulice pokušao je izmaći se na trotoar da ga ne bi vozilo
udarilo. U jednom momentu je na drugoj strani ulice na trotoaru vidio dva
njemu nepoznata lica muška koji su u rukama imali cjepanice, i čuo je da neko
viče "udrite ga, jebite mu majku", ali nezna ko je to vikao jer je glavu bio
zaklonio rukama, obzirom da je očekivao neki napad. Iznad sebe je primijetio
svog školskog druga B. M. koji je vikao "L. jesi li to ti" i on mu je rekao da
jeste i on je tim momcima sa cjepanicama rekao "neka te momci ,to je L.,
pošteni čovjek znam ga odavno". Sjeća se da je tu stao neki crveni auto, i
valjda su ga ubačiči u njega, ali se više ničega ne sjeća. Prva naredna stvar
koje se sjeća je da se probudio u bolnici u Podgorici u bolničkom krevetu i
tada je vidio da mu je lijeva noga u predjelu potkoljenice povrijeđena, a zna
da tog dana kada je izašao iz bolnice povredu nije imao, ali se nije sjećao na
koji način ni od koga mu je ova povreda nanijeta. Dva nepoznata momka sa
cjepanicama ne poznaje i ne bi ih prepoznao da ih ponovo vidi jer je bio u
šoku prethodnim napadaom tako da nije bio u stanju da obrati više pažnje na
njih. Nezna da li je bilo ljudi okolo kada se ovo desilo jer zbog stanja u
kojem se nalazio nije obraćao pažnju na to. U njegovoj lijevoj ruci je bila
igla od infuzije, a on je inače ljevak tako da nije tačno da je on taksistu
udarao, niti mu cimao volan, niti bi to bilo moguće da izvede sa takvom rukom.
Takođe nije tačno da je u rukama imao upaljač jer nije imao vremena ni pumpicu
da nađe koja je bila na vrhu kese, a kamoli da pretrese kesu i traži upaljač.
Sve godine koliko živi na Cetinju mrava nije zgazio tako da mu je potpuno
nejasno iz kog razloga bi ga ovako neko nagrdio ,a pogotovo što C.I. uopšte ne
poznaje, i misli da ga vidi da ga ne bi prepoznao. Pridružio se krivičnom
gonjenju protiv okrivljenog i postavio odštetni zahtjev.
U postupku suočenja između oštećenog V.L.i okrivljenog C.I. oštećeni je ostao
pri navodima svog iskaza, tj. isti je negirao da je zadao udarac okrivljenom,
obzirom da mu to zdrastveno stanje nije dozvoljavalo jer mu je jedna šaka u
kojoj je bila igla za infuziju krvarila jer je povrijedio prilikom ubacivanja
stvari u vozilo, tako da je desnom rukom pritisnuo mjesto ,pa mu taj položaj
nije omogućavao da bilo koga udari. Negira i to da je psovao oca okrivljenom.
Okrivljeni C.I. je ostao pri navodima svoje odbrane.
Svjedok V.R. u svojoj izjavi je istakla da se dana 24.08.2012. godine nalazila
u Bijelom Polju, jer je bila na sahrani svoga oca kada je u popodnevnim
časovima na telefon pozvao čovjek koji joj se predstavio kao L. V. i pitao je
da li joj nešto znači ime L. V. Ona mu je rekla da je to njen suprug. Tada joj
je L. rekao da je L. imao incident sa jednim njegovim taksi vozačem, i da mu
je taj vozač rekao da mu je L. u toku vožnje cimnuo volan i udario ga dva
puta, i onda je vozač zaustavio vozilo, izbacio L. iz istog i udario ga dva
puta pesnicom. Kasnije su joj suprug i kćerka S. rekli da je kćerka pozvala
taksi kako bi L. prebacio od bolnice do kuće, i to se dešavalo tako što je ona
pozvala jednom taksi, jer je L. rekao da taksi čeka ispred kapije od bolnice,
i tu je čekao 10-15 minuta, ali taksija nije bilo, pa je on ponovo zvao S. i
rekao joj da taksi nije došao, a ona je ponovo pozvala taksi i rekli su joj da
će odmah stići, jer su se vjerovatno prethodno mimoišli. L. joj je rekao da je
govorio taksisti malo brže, jer je to bio dan kada je napolju bilo preko 40
stepeni, a i L. je dugo čekao taksi, a kako je teški asmatičar bilo mu je
loše, a taksista mu je na to odgovorio nešto u smislu da nijesu na trke. L.
joj je rekao da je zahtijevao od taksiste da stane, i on je stao poslije
semafora, iznad spomenika "Lovćenska Vila" sa desne strane.L. je izašao iz
vozila i krenuo prema zadnjim vratima kako bi uzeo kese koje je tamo prethodno
smjestio, a taksista mu je prišao sa leđa i desnom nogom ga udario u predjelu
njegove desne noge, i tada je osjetio da mu je pukla kost, a tada mu je
prethodno sa leđa zadao dva udarca pesnicom u predjelu zadnjeg dijela glave,
nakon čega je L. pao na kolovoz svojom lijevom stranom, kojom prilikom je
ogrebao i povrijedio lijevi lakat i lijevu nogu, a to se sve dešavalo
praktično na bijeloj razdjelnoj liniji, jer je L. u stvari htio da izvađe kroz
zadnja lijeva vrata vozila. U tom momentu vidio je neke momke sa drvenim
letvama koji su mu prilazili i smatra da bi ga oni pretukli da mu B. M. nije
pomogao i odbranio ga od njih. L. joj je rekao da je sve vrijeme držao ruke na
glavu kako bi se zaštitio, jer nije znao ko ga i zbog čega napada. Dakle, L.
je ostavljen na sredini kolovoza i tako pretučen i samo je puzao do suprotne
stane kolovoza, a pri tom mu je išla krv iz ruke, jer mu je ostala ranica od
infuzije koja je vjerovatno od napora prokrvarila. L. joj je rekao da ga je
poslije dužeg vremena R. Dž. odvezao kući, a kasnije u bolnicu, a da u to
vrijeme dok je ležao na ulici bespomoćan su prošla i dva neka vozila sa
pratnjom, koja su stala, pogledali ga i nastavili svoj put, a nijesu mu
pomogli. L. je poslije nedjelju dana operisao dr. D. Ž. u KBC u Podgorici, a
osam dana poslije operacije je izašao na kućno liječenje i nije u stanju da se
sam kreće ,a zbog toga što je povrijedio i lakat i drugu nogu nije u stanju da
koristi štake. Ni ona ,ni njen suprug ne poznaju C.I. i nije im jasno zbog
čega je on to napravio, pogotovo što je isti morao vidjeti da L. na rukama još
uvijek ima zavoje iz bolnice, a i prihvatio ga je ispred bolnice sa kesama u
rukama, i ne može da vjeruje da postoje ljudi koji bi bolesnike ovako
divljački pretukli i ostavili na sred ulice. Nakon ovoga on se nije
interesovao za L. zdravlje, niti je kontaktirao sa njima, a samo je jednom
zvao L. V. da pita za L. i ona mu je rekla da mu je polomljen kuk i da je u
Kliničkom centru,a da je doktor rekao da ga čeka teška operacija, s obzirom da
mu je polomljena butna kost na mjestu najbližem kuku, i poslije toga niko više
nije zvao.
Svjedok B.M. u svojoj izjavi je istakao da je dana 24.08.2012. godine sjedio u
diskontu koji se nalazi u Bajovoj ulici, a da su sa njim sjedjeli P. I. i R.
M. Kako je sjedio djelimično okrenut prema ulici u jednom trenutku je opazio
čovjeka da leži na ulici i viče "upomoć, upomoć", a to je bilo udaljeno oko
10-15 metara od diskonta. Izašao je ,a za njim su izašli i P. I. i R. M. i on
je prišao ovom čovjeku i pitao ga "Jesi li ti L.", a ovaj mu je sav
prestravljen odgovorio da jeste i molio ga da ga tu ne ostavi. Vidio je da su
na 10-15 metara od V.L.bila dva mlađa momka oko 15 do 17 godina, od kojih je
jedan u rukama imao šipku, a drugi palicu, i oni su odmah pobjegli kada su oni
prišli L. Iste ne poznaje ,niti bi ih prepoznao da ih vidi. L. je na rukama
imao zavoje od infuzije, a pored njega su bile dvije kese. Kada je naišlo
crveno vozilo marke "Fiat" koje je stalo, on je mislio da mu je to neko od
porodice i ubacili su L. u taj auto, nakon čega su se odvezli. Nakon toga on
se okrenuo i na udaljenosti od 4-5 metara vidio taksistu C. koji je stajao
pored vozila i pitao ga "što je ovo bilo, što nagrdiste ovog čovjeka, ko ga je
vozio" jer nije znao što se desilo, a tada mu je C.I. rekao da je on vozio
ovog čovjeka u vozilo, i rekao mu "a što bi ti napravio da te udario dva puta
kao mene“,kao i da je i htio vozilo da zapali, što je snimila stanica, i
pokazivao mu je rukom u predjelu svoje glave, ali on se nije mnogo okrećao i
zagledao, tao da ne zna je li imao kakve manje povrede, a da su bile neke veće
povrede sigurno bi ih opazio. Sledećeg dana pozvala ga je supruga V.L. V.R. da
mu se zahvali, jer joj je muž ispričao što se desilo, a bio je u Podgorici u
bolnici. Kada se ovo desilo na ulici je bilo okolo ljudi, ali on nije obraćao
pažnju da vidi ko su oni, i isti nijesu pritrčavali da L. pomognu.
Svjedok Dž. R. u svojoj izjavi je istakao da se dana 24.08.2012. godine, u
popodnevnim časovima sa vozilom marke "Seat Ibiza" crvene boje kretao Bajovom
ulicom, iz pravca Male pijace u pravcu spomenika "Vila" i dolaskom ispred tzv.
Doma penzionera primijetio je sa njegove desne strane da je neki čovjek bio na
ulici u polu sjedećem položaju, odnosno u polu ležećem položaju. Mislio je da
je nekome pozlilo pa se vratio svojim vozilom malo u rikverc da pita što je
bilo i da li nekome treba pomoć. Tada je vidio da se radi o V.L. kojeg dobro
poznaje već oko 2 i po -3 godine. Izašao je iz vozila pa su on i jedan mlađi i
stariji čovjek koji su tu bili uspjeli da ga ubace u vozilo. Htio je da ga
odveze u bolnicu, ali je ovaj insistirao da ga vozi kući jer je njegova kćerka
S. sama, a spomenuo je da je izašao iz bolnice. Vidio je pored njega dvije
kese koje je ubacio u vozilo. Odvezao je L. kući, a on mu je govorio da vozi
brže, ali nije smio da nebi pravio prekršaj. L. mu je djelovao usplahireno i
moguće prepadnuto, jer se ponašao drugačije od uobičajenog. Kada su stigli kod
L. kući uveo ga je unutra jer nije mogao da hoda, nije vidio da je imao neke
rane ili krvi po tijelu, ali je primijetio da je na laktu imao neke
ogrebotine, na koje nije obraćao pažnju, a nije ni znao što mu se desilo. Kako
je morao da ide da završi posao, L. ga je molio da ga ne ostavlja i obećao mu
je da će se vratiti za pet minuta čim obavi to što mora. Ubrzo se ponovo
vratio kod L. kući i njihova komšinica je pozvala Hitnu pomoć koja je došla, i
odvezla L. u bolnicu, a on je otišao za njma. L. su iz bolnice Cetinje
prebacili za Podgoricu, i on je takođe išao za njima i pomogao L. da se
smjesti u sobu. Svo to vrijeme L. je pričao nepovezano, uspio je da razazna da
je rekao da je R. njegova supruga koja je na pokajanje, a da je S. zvala
taksi, da ga je taksista vozio, udario i izbacio iz vozila, da ga je B. spasio
i slično, ali je to bila neuobičajena komunikacija, jer L. inače ne priča
nepovezano, vrlo je tolerantan i prijatan za društvo. Kada je stao da mu
pomogne nije obraćao pažnju da li je bilo ljudi okolo, ni odakle su se
stvorila dva čovjeka koja su mu pomogla da ga ubace u vozilo.
Svjedok L. V. u svojoj izjavi je naveo da je njegov sin vlasnik fire "Primus
VM taksi", u kojoj je kao taksista zaposlen C.I.. Dana 24.08.2012. godine u
periodu između 15,30 i 16,00 časova koliko mu se čini, sa centrale ga je zvao
sin V. i rekao mu da ga je C.I. obavijestio da je došlo do incidenta sa
mušterijom u Bajovoj ulici. Odmah je iz kuće krenuo u pravcu te ulice, i na
početku kod kuće Đ. vidio C.I. koji je bio vidno potresen, a po licu je imao
crvenilo u predjelu obije jagodične kosti i obraza. Stojao je ispred taksi
vozila na kojem su bila otvorena vrata vozača i suvozača. Pitao ga je što je
bilo, ali isti je bio toliko potresen da nije mogao da govori. U donjem dijelu
ulice na udaljenosti od nekih 20-30 metara primijetio je veću grupu ljudi pa
je prišao tamo i vidio da jedan čovjek leži na manjem parking prostoru, pored
ulice, ispred bivše zgrade Doma penzionera. Pitao je što se desilo i ko je taj
čovjek, ali niko od prisutnih nije mogao da mu odgovori. Prišao je čovjeku i
pitao ga što se desilo, a on mu nije ništa odgovarao, već je u desnoj ruci
držao upaljač kojim je škrkao, a pored sebe je imao dvije kese i govorio je
"Zapaliću vas sve" ,pa mu je on uzeo upaljač i odbacio ga na drugu stranu
ulice da ne bi došlo do nekog incidenta. Na lijevoj ruci tog čovjeka
primijetio je flaster. Ubrzo su naišla neka crvena kola, i vozač tog vozila je
podigao čovjeka sa asfalta, ubacio ga u vozilo i odvezao. Kasnije je
razgovarao sa C. i sa ljudima koji rade na centrali u firmi, kako bi utvrdili
identitet tog čovjeka, ali sve što su saznali je da je u taksi vozilo ušao u
krugu bolnice. Otišao je u bolnicu i raspitivao se, i na Internom odjeljenju
od ljekara saznao da se radi o V.L. Poslije par sati je saznao da je on suprug
V.R koja je inače njihov redovan mušterija, tako da su u centrali imali njen
broj telefona i on je pozvao. Saznao je da je u Bijelom Polju, jer je imala
smrtni slučaj u porodici i objasnio joj da je došlo do incidenta između njenog
supruga i C.I. i ponudio joj pomoć. Rekla mu je da je V.L. u Kliničkom centru
i da ima slomljen kuk, a inače je bolestan od astme. U nekoliko navrata tog
dana telefonskim putem je razgovarao i sa njihovim zetom A. koji je bio
korektan. Nakon razgovora sa V.R. popričao je sa C.I. koji mu je rekao da kada
je primio u krugu bolnice V.L. isti nije htio da mu kaže destinaciju gdje da
ga odveze, već je na kapiji od bolnice rekao desno, iako je obaveza svakog
taksiste da mušteriju odmah piata gdje želi da ga odveze, a i mušterija da
kaže željenu destinaciju. C. mu je rekao da kada su išli od prodavnice Vulaša
prema semaforima kod spomenika Vile, V.L. mu je rekao "Tebe su poslali", a
zatim ga opsovao, te dok su prolazili raskrsnicu na semaforima mu istrgao
volan iz ruku, a kada je C. uspio da vrati volan zadao mu dva udarca u
predjelu lijeve i desne strane lica, da bi tada C. uspio da zaustavi svoje
vozilo pa je V.L.praktično oko vozila trčao za C. koji je bježao od V. i kada
V.L.nije uspio da ga sustigne kroz prozor od suvozačevih vrata upaljačem je
pokušao da zapali peškir koji se nalazi na sjedištu, nakon čega mu je C.
prišao i odgurnuo ga, a on je pao. Zna da je bila obaveza da se C. javi u MUP,
kao i u bolnicu radi konstatovanja povreda, ali s obzirom da je kontaktirao sa
porodicom V.L. da ovaj događaj nije bio prijavljen Ispostavi Cetinje, iz
njihovog dotadašnjeg ponašanja je zaključio da ovaj incident mogu mirno i
ljudski riješiti, pa je insistirao da C. ne ide u bolnicu, niti u ispostavu
Cetinje. Pojasnio je da je odveo C. u Ispostavu Cetinje ,ali su mu rekli da
nije prijavljen fizički napad što je kod njega stvorilo još jače uvjerenje da
se ovo može riješiti ljudski.
C.I. poznaje duže godina, a zadnjih godina bliže sarađuju i izuzetno je miran
i povučen čovjek, staložen i pošten, koji radi više poslova da bi mogao da
izdržava svoju porodicu i nije mu poznato da je do sada imao kakav incident sa
bilo kim. V.L. ne poznaje, prvi put ga je vidio tog dana, a njegovu suprugu R.
poznaje i uvijek je sa njom bio u korektnim odnosima i jako mu je žao što je
do svega ovoga došlo. Uvijek je spreman da im izađe u susret i pomogne sve što
je u njegovoj moći. U grupi je bilo 20-30 ljudi, ali kako je bio u šoku nije
obraćao pažnju na to ko su oni, niti ih je zapamtio ,već se skoncentrisao na
čovjeka koji je ležao na asfaltu.
Svjedok Š.D. u svojoj izjavi je istakao da je zaposlen kao taksista u firmi
"Tera taksi" u Cetinju, i njihova stanica se nalazi pored zgrade bivšeg
francuskog poslanstva, a preko puta kafe bara "Vila". Dana 24.08.2012. godine
sjedio je u bašti kafe bara "Vila" i bio okrenut prema parkingu koji je preko
puta tako da je mogao da vidi dio Bajove ulice od semafora do prodavnice
Vučinića. U jednom trenutku vidio je vozilo kojim je upravljao C.I., da se
kreće iz pravca semafora prema gornjem dijelu grada i odjednom negdje kod
kladionice "Čempion" vozilo je naglo skrenulo pola metra odprilike preko desne
ivice kolovoza, a zatim se vratilo na kolovoz, ali sa mjesta na kojem je bio
nije mogao da vidi zbog čega se to desilo. Vozilo je nastavilo kretanje možda
još 15-20 metara i stalo, a zatim je sa suvozačeve strane izašao jedan čovjek,
a sa vozačeve strane C.I. i C. je prišao tom čovjeku tako da su se sa desne
strane vozila na trotoaru nešto prepirali, ali nije mogao da čuje o čemu se
radi. U tom trenutku je dobio poziv od centrale da ide na vožnju pa je morao
otići, tako da nije vidio šta se dalje dešavalo. Tom prilikom nije vidio da je
u blizini bilo nekih momaka sa cjepanicama u rukama, niti je vidio da je neko
prilazio C. i tom čovjeku, a što se dešavalo nakon što je otišao nezna.
Svjedok P.M. u svojoj izjavi je naveo da radi kao taksista u firmi "Primus VM
taksi" u Cetinju, i sa njim kao taksista radi C.I.. Dana 24.08.2012. godine
obojica su bili u prvoj smjeni, ali svako od njih ima vozilo kojim je zadužen
da radi. Nalazio se u bašti kafe bara "Vila", obzirom da se na parkingu ispred
tog kafića nalazi stanica, i sjedio je okrenut tako da je mogao da vidi dio
Bajove ulice, od semafora do prodavnice Vučinića, i uvijek tako sjedi da bi mu
taksi vozilo bilo na oku. Primijetio je da je taksi vozilo kojim je bio
zadužen C. naišlo iz pravca donjeg dijela grada Bajovom ulicom, i u jednom
trenutku je naglo skrenulo jedno pola metra na prostoru između desne ivice
kolovoza i trotoara, a onda se vratilo na kolovoz. Na mjestu na kojem je bio
nije mogao da vidi da li je to skretanje izazvao taksista ili neko drugi, niti
iz kog razloga se to desilo. Vidio je da je jedan čovjek izašao sa mjesta
suvozača iz taksi vozila, a sa mjesta vozača izašao je C.I. koji je praktično
počeo da bježi oko vozila, a taj čovjek je išao za njim, i po njegovoj
gestikulaciji se činilo da nešto govori, ali to nije mogao čuti zbog
udaljenosti od mjesta gdje je bio. Oni su tako išli jedno dva kruga, kada je
od centrale dobio poziv za vožnju i morao je da ide da obavlja posao, tako da
dalji razvoj događaja nije vidio.
Svjedok V. F. u svojoj izjavi je istakao da je dana 24.08.2012. godine sa
svojim prijateljima sjedio kao gost u unutrašnjosti kafe bara "Vila", a između
ostalih sa njim za stolom sjedio je i M. M. koji je inače zaposlen u kafe baru
"Vila". Kroz prozor i kroz žbunje od ograde vidjeli su da se neka grupa ljudi
okuplja u Bajovoj ulici preko puta "Castelane", ali ih nije interesovalo o
čemu se radi i nijesu obraćali pažnju na to, tako da nijesu ni prilazii tome
mjestu već su nastavili sa razgovorm i više se nijesu okretali prema toj grupi
tako da nezna ko su oni bili,niti kada su se razišli. Istakao je i to da nema
neposrednih saznanja vezanih za ovaj događaj te da je o istom saznao kasnije.
Svjedok M.M. u svojoj izjavi je naveo da je zaposlen kao konobar u kafe baru
"Vila" i dana 24.08.2012. godine bio je na poslu.Ujednom trenutku je vidio
neku grupu ljudi koja se vraćala prema donjem dijelu grada u ul. "Baja
Pivljanina", pa je izašao ispred kafe bara, i vidio da je taksi vozilo kojim
je upravljao C.I. parkirano na udaljenosti od oko 30 metara od njega u ul.
"Baja Pivljanina", a C. je išao tom ulicom prema dolje. Na pitanje „što je
bilo“, neko mu je odgovorio "Ništa, ništa" i on se vratio u unutrašnjost
ugostiteljskog objekta, jer je imao puno posla, a nije išao dalje u ul. "Baja
Pivljanina" da vidi što tamo ima. Kako se nalazio u unutrašnjost lokala gdje
se stalno sluša muzika nije ni mogao čuti da se nešto događa, već je slučajno
primijetio grupu ljudi između kojih je prepoznao C.I. L. V. jedog momka po
prezimenu A. i još dosta ljudi ,ali nije obraćao pažnju tako da nezna ko su
oni. Nije napuštao svoje radno mjesto, već kad je vidio da se u stvari ništa
ne događa ispred lokala, ušao je unutra i nastavio da radi. Na kraju je naveo
da nema neposredna saznanja vezana za sami događaj.
Iz nalaza i mišljenje sudskog vještaka medicinske struke Dr. R. S. datog na
zapisniku kod ODT-a u Cetinju Kt. br. 139/12 od 26.10.2012. godine, sa
pratećom medicinskom dokumentacijom o vrsti i težini tjelesnih povreda za
oštećenog V.L. proizilazi da je V.L. kritične prilike zadobio tešku tjelesnu
povredu, koja je morala biti operativno liječena. Oguljotina lijevog lakta se
tretira kao laka tjelesna povreda. Usled zadobijenih povreda nije doveden u
opasnost život oštećenog. Nije isključena mogućnost da je oštećeni zadobio
tjelesne povrede usled udarca koji mu je zadao optuženi, ali je veća
vjerovatnoća da su iste nastale usled pada i dejstva sila torzije (uvrtanje).
Iz izvještaja UP Ispostave Cetinje broj 02-245/123088 od 11.09.2012. godine iz
KE za okrivljenog C.I.utvrđuje se da je isti osuđivan presudama Osnovnog suda
u Cetinju: K.br.74/89 od 10.08.1991. godine zbog krivičnog djela iz člana 166.
stav 1. KZ RCG, na novčanu kaznu u iznosu od 2.100,00 dinara, K.br.47/99 od
06.10.1999. godine zbog krivičnog djela falsifikovanje isprave iz člana 207.
st. 3. u vezi st. 1. KZ RCG, krivičnog djela navođenje na ovjeravanje
neistinitog sadržaja iz čl. 209. stav 1. KZ RCG, na kaznu zatvora u trajanju
od 4 (četiri) mjeseca, i K. br. 90/98 od 02.03.2000. godine zbog krivičnog
djela prikrivanje iz člana 161. stav 3.i 1. KZ RCG, na kaznu zatvora u
trajanju od 30 (trideset) dana, uslovno na 1 (jednu) godinu.
Analizirajući rezultate provedenog dokaznog postupka, te na osnovu savjesne i
brižljive ocjene svih provedenih dokaza, Sud je utvrdio da su rezultati
dokaznog postupka potkrijepili navode optužnog akta, da je optuženi C.I.
počinio krivično djelo teška tjelesna povreda iz čl.151. st.1.KZ-a, a ovo iz
sledećih razloga:
Naime, utvrđujući činjenice radi pravilnog određenja materijalno pravnog
odnosa u ovoj krivično pravnoj stvari, Sud je nesumnjivo utvrdio da je
optuženi dana 24.avgusta 2012. godine, oko 15,30 časova, u ulici "Baja
Pivljanina", ispred zgrade zv. "Dom penzionera", u Cetinju, iako svjestan da
udarcem svojom nogom u predjelu desne noge oštećenog V.L. iz Cetinja, istog
može teško tjelesno povrijediti, nakon kraće prepirke sa oštećenim, istom
prišao i voljno mu zadao udarac nogom u predjelu desne noge oštećenog, od
kojeg udarca je oštećeni V.L. pao na asfaltnu površinu i zadobio tešku
tjelesnu povredu u vidu preloma gornjeg dijela desne butne kosti i rane
oguljotine lijevog lakta.
U ovakvim se radnjama optuženog i nastupjelim posljedicama stiču sva
objektivna obilježja bića krivičnog djela teška tjelesna povreda iz čl.151. u
vezi st.1.KZ-a, pri čemu je sud, određujući subjektivan odnos optuženog prema
izvršenom krivičnom djelu, utvrdio umišljaj, jer je isti bio svjestan svog
djela i htio njegovo izvršenje,pri čemu je bio svjesan da preduzima djelatnost
kojom se može povrijediti tjelesni integritet oštećenog,što je i htio. Pritom,
u konkretnom slučaju, nastupjele su posljedice kod oštećenog manifestovane
nanesenom teškom tjelesnom povredom.
Odbranu optuženog, sud je, najprije doveo u vezu sa iskazom oštećenog, pa je
iz međusobnog upoređivanja, i nakon upoređivanja sa ostalim provedenim
dokazima, utvrdio činjenično stanje u predmetnoj stvari.
Optuženi, u svojoj odbrani prikazuje kritični događaj na način da kada je
oštećeni V.L.sjeo u taksi vozilo ispred bolnice i poslije više pitanja kuda
treba da ga vozi, ovaj čovjek ga je uhvatio za volan i držao ga, cimnuo u
desnu stranu tako da je vozilo preskočilo ivičnjak. Zatim ga je oštećeni
boksom udario u predjelu desne sljepoočnice i počeo da mu psuje oca. Kada je
zaustavio svoje vozilo i krenuo prema vratima suvozača oštećeni je već krenuo
da izlazi napolje i tada ga je ponovo boksom udario na istom mjestu u predjelu
desne sljepoočnice. Naveo je i to da je oštećeni u rukama imao upaljač ,pa je
iz straha jer je isti vikao "zapalit ću vas" istog odgurnuo od sebe tako da se
oštećeni sapleo i pao ispred objekta bivšeg "Doma penzionera".
Oštećeni, nasuprot odbrani optuženog, je pojasnio da je nakon ulaska u taksi
vozilo rekao taksisti da vozi pored Vulaša pa gore, ali kako mu je bilo jako
loše, počeo je da se guši jer je asmatičar ,sa kojih razloga je rekao taksisti
da malo požuri ,ali je okrivljeni cimao volan lijevo - desno da bi nakon toga
stao i zadao mu jedan ili dva udarca u potiljak. Krenuo je da bježi od njega,
a taksista ga je stigao i zadao mu udarac nogom u predjelu desne noge od kojeg
udarca mu je pukla kost, i ostao je da leži na trotoaru. U rukama nije imao
upaljač ,niti je imao vremena isti da nađe jer su mu sve stvari bile u kesama.
Takođe, isti je prilikom suočenja sa okrivljenim ostao u potpunosti pri
navodima svoje izjave gdje je jasno naveo kako je došlo do njihovog međusobnog
prepiranja, te na koji način je zadobio povrede. Sam tok postupka suočenja
upućuje na zaključak da je oštećeni vjerodostojno prikazao nastalu situaciju
sa okrivljenim, pri čemu je jasno i nedvosmisleno istakao radnje okrivljenog,
što kod suda stvara jasnu sliku da se upravo događaj desio na onakav način
kako ga je opisao oštećeni. Polazeći i od činjenice da je isti tog dana izašao
iz bolnice, i da nije bio u najboljem zdrastvenom stanju, to Sud upućuje na
zaključak da je oštećeni zapravo samo htio da se preveze do kuće, te samim tim
nije ni imao razloga za bilo kakvu prepirku, a ponajmanje za svađu sa
okrivljenim C.
Svjedoci B.M. i Dž. R. su objektivno svjedočili u datoj krivičnopravnoj stvari
odnosno opisali su ono što su mogli da sagledaju -situaciju koja je nastala
poslije povredjivanja, dok u ostalom dijelu koji je prethodio samom događaju
ovi svjedoci se nijesu ni mogli izjasniti jer zapravo se i incidentni događaj
odigrao dok su se okrivljeni i oštećeni sami nalazili.
Ovi svjedoci saglasno navode da su vidjeli nekog čovjeka koji je ležao na
ulici i tražio pomoć. Da mu je zaista i trebala pomoć potvrđuje svjedok Dž. R.
koji je oštećenog ubacio u vozilo i odvezao kući navodeći da je tom prilikom
V.L. djelovao usplahireno i prepadnuto i nije mogao da hoda, pričao je
nepovezano, ali je uspio da razazna da ga je taksista udario i izbacio iz
vozila. U kakvom je stanju bio oštećeni potvrđuje i svjedok B.M. koji je
oštećenog vidio na ulici da leži i doziva upomoć.
Iskaz svjedoka L.V. očigledno poprima obilježja pristrasnosti ,jer zapravo
slijedi odbranu okrivljenog svog radnika,posebno u dijelu u kojem je naveo da
je oštećeni držao u rukama upaljač i vikao "zapalit ću vas" ,što sud nije
prihvatio iz razloga što njegov iskaz nije potvrđen niti jednim drugim
provedenim dokazom u postupku, čak štaviše isti je opovrgnut iskazom svjedoka
oštećenog, čiji iskaz je sud u potpunosti prihvatio. Ni jedan od saslušanih
prisutnih na licu mjesta nakon što je došlo do povredjivanja oštećenog nije
čuo da je oštećeni uputio riječi “zapalit ću Vas”,kao što I nije vidio da je u
rukama držao upaljač.
Sud je takođe cijenio i iskaz svjedoka V.R. koja je za predmetni događaj
zapravo čula od svjedoka L.V. kao i od oštećenog i njihove kćerke S. Međutim
ovaj svjedok nema neposredna saznanja o samom incidentnom događaju, već je
zapravo njen iskaz prepričavanje nastale situacije koju je naknadno čula,.
Svjedoci Š.D. i P.M. su različito predstavili ono što se dešavalo nakon
izlaska iz vozila okrivljenog i oštećenog.Međutim, ovi svjedoci kao ni
svjedoci V. F. i M.M. zapravo nemaju saznanja vezana za sami događaj pa
njihovi iskazi u tom dijelu nijesu od osobite važnosti za razjašnjenje nastale
situacije.
Da je optuženi zadao tešku tjelesnu povredu oštećenom, potvrdio je objektivan
i stručan nalaz i mišljenje vještaka medicinske struke Dr. R. S. kojeg je sud
u potpunosti prihvatio i koji se u sklopu sa pratećom medicinskom
dokumentacijom izjasnio o vrsti i težini povreda koje je kritične prilike
zadobio oštećeni. Kako je vještak u svom nalazu predočio sudu dvije varijante
- i to zapravo da je oštećeni zadobio tjelesne povrede usled udarca koji mu je
zadao okrivljeni, s tim što ne isključuje mogućnost da su iste nastale usled
pada i dejstva sila torzije (uvrtanje), sud je svakako prihvatio varijantu u
kojoj je optuženi zadobio povrede od udarca koji mu je zadao okrivljeni, jer
na osnovu naprijed utvrđenog činjeničnog stanja, a takođe i iskaza svjedoka
oštećenog, koji je na decidan jasan i za sud prihvatljiv način opisao
konkretni događaj kao i ponašanje okrivljenog, da se zaključiti i na koji je
način zadobio povrede kritične prilike.
Sud nije prihvatio odbranu okrivljenog u kojoj navodi da nije počinio krivično
djelo koje mu se stavlja na teret, jer je njegova odbrana u suprotnosti sa
svim provedenim dokazima, a posebno iskazom svjedoka oštećenog, pa je istu
cijenio kao usmjerenu na izbjegavanje njegove krivice i krivično pravnog
položaja.
Poseban osvrt i ocjenu zavređuju stavovi koje je izložio njegov branilac u
završnoj riječi, s predlogom da se isti oslobodi optužbe za navedeno krivično
djelo. Ovakve stavove odbrane sud je odbacio kao činjenično i pravno
neutemeljene, iz razloga što je nesumnjivo utvrđeno da je optuženi počinio
krivično djelo koje mu se stavlja na teret,a kod činjenice da je isti jedini
aktivni sudionik u ulozi napadača.
Na osnovu svega izloženog sud je nesumnjivo utvrdio da je okrivljeni počinio
krivično djelo činjenično i pravno opisano dispozitivom odluke.
Prilikom utvrđivanja vrste i visine kazne koju će sud izreći okrivljenom C.I.u
cijenjene su okolnosti iz člana 42 KZ-a, pa je sud od olakšavajućih okolnosti
na strani istog utvrdio da se radi o porodičnom čovjeku, da je izrazio
žaljenje što je došlo do izvršenja ovog krivičnog djela, dok je od
otežavajućih okolnosti van bitnh obilježja krivičnog djela u pitanju našao
raniju osuđivanost iako se radi o različitim osudama u odnosu na ono što mu je
stavljeno na teret optužbom,što je utvrdio iz izvoda iz KE za okrivljenog .
Sud je ove olakšavajuće okolnosti smatrao naročito olakšavajućim i primijenio
institut ublaženja kazne, shodno članu 45. i 46. KZ-a, i optuženom utvrdio
kaznu zatvora u trajanju od 3 (tri) mjeseca ispod zakonskog minimuma od šest
mjeseci uz uvjerenje suda da će se u konkretnom slučaju i sa ovako ublaženom
kaznom postići svrha kažnjavanja predviđena čl. 32. KZ-a,a kod činjenice da je
poslednja osuda okrivljenog bila prije 13.godina.
Shodno članu 239. ZKP-a oštećeni V.L.se radi ostvarenja imovinsko pravnog
zahtjeva upućuje na redovnu parnicu.
Dužan je okrivljeni shodno čl. 226-229 ZKP-a, da na ime troškova krivičnog
postupka uplati iznos od 38,50 eura, a koji troškovi se odnose na ime
vještačenja po vještaku medicinske struke R. Dr. S. te na ime paušala iznos od
30 eura, koji iznos je sud odredio uzimajući u obzir konkretan slučaj,
trajanje postupka i imovne prilike okrivljenog, a sve u roku od 15 dana, po
pravosnažnosti presude, u korist budžeta Crne Gore, a pod prijetnjom prinudnog
izvršenja.
Sa svega izloženog a na osnovu čl. 374. ZKP-a, odlučeno je kao u izreci
presude.
OSNOVNI SUD U CETINJU
Dana 09.07.2013. godine,
Zapisničar, Sudija,
Aleksandra Martinović, Marija Ćupić, s.r.
PRAVNA POUKA:
Protiv ove presude može se izjaviti žalba
Višem sudu u Podgorici, a preko ovog Suda
u roku od 8 dana, od dana prijema.