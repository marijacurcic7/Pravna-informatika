HYPERLINK
"http://upload.wikimedia.org/wikipedia/commons/2/23/Coat_of_arms_of_Montenegro.svg"
K.br.24/12
U IME CRNE GORE
Osnovni sud u Pljevljima, kao prvostepeni krivični sud, po sudiji Ljiljani
Popović, uz sudjelovanje zapisničara Leković Zore, u krivičnom predmetu protiv
optuženog S.S. iz P., zbog krivičnog djela ugrožavanje sigurnosti iz čl.168
st.1 Krivičnog zakonika, a po optužnom predlogu ODT Pljevlja Kt.br.45/12 od
28.02.2012.godine nakon održanog glavnog i javnog pretresa dana
12.03.2012.godine u prisustvu zamjenika ODT Pljevlja Tomčić Milivoja,
oštećenog Ć. H. i optuženog S. S., donio je i javno objavio
P R E S U D U
Optuženi S. S. JMBG .., od oca S. i majke N. rođene Z., rođen u P. dana
....godine, sa prebivalištem u selu B., opština P., državljanin CG, oženjen,
otac jednog djeteta, nezaposlen, pismen, završio osnovnu školu, govori srpski
jezik, razumije crnogorski jezik, odličnog imovnog stanja, osuđivan.
K R I V J E
Što je:
Dana 07.02.2012.godine oko 21,30 časova u ugostiteljskom objektu "F.-F." u
Ul.B. u P. ugrozio sigurnost oštećenom Ć.H. prijetnjom da će napasti na njegov
život i tijelo na način što mu je uputio riječi prijeteće sadržine: "Jebaću ti
majku, jebaću ti tursku majku, zaklaću te, odrobijaćute",
čime je izvršio krivično djelo ugrožavanje sigurnosti iz čl.168 st.1 Krivičnog
zakonika,
Pa ga sud na osnovu već citiranih zakonskih propisa te primjenom čl.4,
5,13,15,32,33,36 i 42 Krivičnog zakonika te čl.226,229,239 i 374 ZKP-a
O S U Đ U J E
Na kaznu zatvora u trajanju od 5 (pet) mjeseci.
Optuženi je dužan platiti ovom sudu na ime paušala iznos od 27,50 €,
a sve ovo u roku od 15.dana po pravosnažnosti presude, pod prijetnjom
prinudnog izvršenja.
Oštećeni Ć. H. radi ostvarivanja imovinsko pravnog zahtjeva upućuje se na
parnicu.
O b r a z l o ž e nj e
Osnovno državno tužilaštvo iz Pljevalja optužnim predlogom Kt.br.45/12 od
28.02.2012.godine optužilo je S. S. iz P. da je izvršio krivično djelo
ugrožavanje sigurnosti iz čl.168 st.1 Kz a na način, mjesto i vrijeme bliže
opisano izrekom ove presude. U završnoj riječi zamjenik ODT Pljevlja je
predložio da sud optuženog oglasi krivim i osudi po zakonu jer je izvedenim
dokazima u postupku i priznanjem optuženog utvrđeno da je optuženi izvršio
krivično djelo ugrožavanje sigurnosti iz čl.168 st.1 Kz kako mu je to i
stavljeno na teret.
Oštećeni Ć. H.se pridružio krivičnom gonjenju i postavio imovinsko pravni
zahtjev u iznosu od 1.000,00 €.
Optuženi S. S. je u svojoj odbrani priznajući izvršenje krivičnog djela i
krivicu navodi da i ako se ne sjeća dogadjaja mnogi ljudi su mu rekli da je te
noći bio u tom lokalu i da je oštećenom uputio riječi navedene u optužnom
predlogu te da je nemoguće da svi ti ljudi lažu. Kazao je da se kune u jedno
dijete staro godinu dana da se ne sjeća da je bio u lokalu oštećenog te da ga
je sramota da oštećenom pogleda u oči jer je već jednom imao problem sa
oštećenim i oštećeni mu je oprostio tako da nema obraza da oštećenom kaže
izvini. Optuženi je dalje naveo da mu je žao što se ovo desilo i da se kaje
ali da je te noći toliko bio pijan da se ne sjeća dogadjaja kao i da je
zaslužio zatvor jer je za isto djelo i prema istom oštećenom osudjen na
30.dana zatvora koju kaznu je izdržao i tada ga oštećeni nije teretio. U
završnoj riječi odluku o krivici i kazni ostavio je na ocjenu sudu.
U dokaznom postupku sud je saslušao svjedoka - oštećenog Ć.H., saslušao
svjedoke L. D. i G. D. i pročitao izvod iz KE za optuženog.
Nakon provedenog dokaznog postupka i ocjene izvedenih dokaza kako svakog
pojedinačno tako i u medjusobnoj povezanosti a pri tom cijeneći odbranu
optuženog ovaj sud je utvrdio da je optuženi S.S. izvršio krivično djelo
ugrožavanje sigurnosti iz čl.168 st.1 Kz kako mu je to javnom optužbom i
stavljeno na teret pa ga je sud oglasio krivim i osudio po zakonu.
Ovakvu svoju odluku iz činjenica utvrdjenih u toku postupka.
Naime, optuženi S.S. priznaje izvršenje krivičnog djela ugrožavanje sigurnosti
iz čl.168 st.1 Kz i krivicu za ovo djelo navodeći da je kritične prilike bio u
toliko pijanom stanju da se ne sjeća dogadjaja niti se sjeća da je dolazio u
lokal oštećenog ali su mu mnogi ljudi rekli da je kritične večeri bio u lokalu
oštećenog i uputio mu riječi prijetnje "jebaću ti majku, jebaću ti tursku
majku, zaklaću te, odrobijaću te".
Radi utvrđivanja činjenica za donošenje odluke sud je izveo navedene dokaze pa
je tako svjedok - oštećeni Ć. H. izjavio da je vlasnik ćevabdžinice "F.-F."
koja se nalazi u Ul.B. u P. te da optuženog poznaje od ljeta 2011.godine kada
je optuženi kolko se sjeća u avgustu mjesecu došao u njegov lokal i prijetio
mu da će ga ubiti i zaklati, vrijedjao ga na vjerskoj osnovi pa je optuženog
prijavio policiji i protiv optuženog je za taj dogadjaj vodjen krivični
postupak zbog krivičnog djela ugrožavanje sigurnosti i optuženi kažnjen tada
30.dana zatvora a on ga nije teretio . Dalje je kazao da je dana
06.02.2012.godine optuženi bio u njegovom lokalu sa prijateljima i napustio
lokal neplativši ceh od oko 15,00 € ali da to nije prijavio policiji a
sjutradan 07.02.2012.godine negdje oko 21,30 časova, on tada nije bio u lokalu
već kući, optuženi je došao u njegov lokal i tražio da razgovara sa njim pa ga
je neko od radnika pozvao telefonom i kada je došao u lokal optuženi je odmah
počeo da mu prijeti riječima " jebaću ti majku, jebaću ti tursku majku,
zaklaću te, odrobijaću te". Osjetio se ugroženim a ubrzo je došla policija
koju je pozvao dolazeći od kuće do lokala a to je uradio odnosno zvao je
policiju znajući o kome se radi.
Cijeneći iskaz svjedoka - oštećenog Ć. H. sud je stekao ubjedjenje da je ovaj
svjedok bio krajnje istinit i nepristrasan u svom kazivanju i da je
posvjedočio samo ono što se kritične prilike i dogodilo. Ni sam optuženi ne
spori činjenicu da je i prije kritičnog dogadjaja pravosnažno osudjen na kaznu
zatvora zbog krivičnog djela ugrožavanje sigurnosti iz čl.168 Kz učinjenog na
štetu oštećenog Ć.H..
Svjedoci L.D. i G. D., radnici ugostiteljskog objekta "F. - F." su izjavili da
su kritične prilike radili drugu smjenu, da u lokalu nije bio gazda - oštećeni
Ć. kada je negdje oko 21,00 do 22,00 časa došao u lokal optuženi koji je bio
pijan. Svjedok G. je kazao da je optuženi htio da poruči hranu a on mu rekao
da ne može da ga usluži jer je na 10 do 15 dana prije toga pravio problem i da
samo gazda može da odobri da mu se da hrana. Dalje su ovi svjedoci kazali da
je optuženi tražio da pozovu gazdu da dodje u lokal i svjedokinja Laković
navodi da je telefonom pozvala gazdu - oštećenog Ć. i rekla mu da ga traži S.
S. i gazda je došao a optuženi odmah počeo sa prijetnjama govoreći Ć. " šta
ti, jebaću ti tursku majku, ubiću te, zaklaću te". I svjedok G. je potvrdio da
je optuženi kritične prilike oštećenom govorio da će ga ubiti kad dodje iz
zatvora, da će mu jebati tusku majku i druge psovke i oštećeni je zvao
policiju koja je ubrzo došla. Svjedoci L. i G. su kazali da je optuženi i
negdje u ljeto 2011.godine prijetio oštećenom i da je za to bilo sudjenje a
svjedokinja L.bila svjedok u tom postupku.
Cijeneći iskaze svjedoka L. i G.sud je stekao ubjeđenje da su ova dva svjedoka
bila i istinita i iskrena u svom kazivanju, bez obzira na činjenicu da im je
oštećeni poslodavac, njihovi iskazi su ubjedljivi, saglasni medjusobno kao i
sa iskazom oštećenog pa njihove iskaze sud u cjelosti kao takve i prihvata.
Dakle, iskazima oštećenog Ć. H., svjedoka L.D. i G. D. kojim iskazima je sud
poklonio punu vjeru, na nesumnjiv način je utvrdjeno da je optuženi S. S. dana
07.02.2012.godine oko 21,30 časova u lokalu "F.-F." vlasništvo oštećenog Ći.
H. ugrozio sigurnost oštećenom prijetnjom da će napasti na život i tijelo
oštećenog tako što mu je uputio riječi prijetnje " jebaću ti majku, jebaću ti
tursku majku, zaklaću te, odrobijaću te", koje riječi prijetnje je oštećeni
Ć.H.ozbiljno shvatio i osjetio strah odnosno osjetio se ugroženim od tih
riječi a optuženi S. S. bio svjestan da ovim riječima ugrožava sigurnost
oštećenom Ć. pa je u prkos tome uputio navedene riječi prijetnje, dakle
djelovao sa direktnim umišljajem, u kojim radnjama optuženog stoje svi bitni
elementi bića krivičnog djela ugrožavanje sigurnosti iz čl.168 st.1 Kz pa ga
je sud kao umišljajnog učinioca oglasio krivim i osudio po zakonu. Prilikom
utvrdjivanja krivice optuženog sud je cijenio i njegove navode da je kritične
prilike bio pijan i to toliko da se ne sjeća da je bio u lokalu oštećenog niti
da je oštećenom uputio navedene riječi prijetnje, medjutim sud je mišljenja da
su ovi navodi optuženog smišljeni u cilju izbjegavanja krivice i krivično
pravne odgovornosti pa ih nije prihvatio.
Dakle, kako je sud u postupku utvrdio da je optuženi S. S. kao umišljajni
učinilac izvršio krivično djelo ugrožavanje sigurnosti iz čl.168 st.1 Kz kako
je to bliže opisano izrekom ove presude to ga je oglasio krivim i osudio po
zakonu a prilikom odlučivanja o vrsti i visini kazne sud je u smislu čl.42 Kz
cijenio sve okolnosti koje utiču kako na vrstu tako i na visinu kazne.
Optuženi S. je priznao izvršenje djela i krivicu, izrazio žaljenje, pokajao
se. Radi se o porodičnom čovjeku, ocu jednog maloljetnog djeteta a pri tom je
i nezaposlen. Ove okolnosti su optuženom od strane ovog suda uzete kao
olakšavajuće okolnosti. Kao otežavajuće okolnosti optuženom su uzete činjenice
da je optuženi do sada osudjivan i to 9 puta a od toga jedanput je osudjivan
za krivično djelo ugrožavanje sigurnosti iz čl.168 Kz počinjenog na štetu
oštećenog Ć.H. i izrečena mu kazna zatvora u trajanju od 30.dana ali uprkos
ovoj pravosnažnoj osudi optuženi je ponovo izvršio isto krivično djelo i na
štetu istog oštećenog. Oštećeni se pridružio krivičnom gonjenju. Ove
otežavajuće okolnosti su opredijelile ovaj sud da optuženom S. S.izrekne kaznu
zatvora u trajanju od 5 (pet) mjeseci smatrajući da će se samo kaznom zatvora
i u ovom vremenskom trajanju postići svrha kažnjavanja i uticati na optuženog
da više ne vrši krivična djela.
Shodno čl.226 i 229 ZKP-a sud je obavezao optuženog da ovom sudu na ime
paušala plati iznos od 27,50 eura koji iznos je odmjeren obzirom na dužinu
trajanja i složenost krivičnog postupka te imovno stanje optuženog .
Oštećeni Ć.H. je postavio imovinsko pravni zahtjev prema optuženom u iznosu od
1.000,00 €. Medjutim kako krivični sud u toku postupka nije utvrdjivao visinu
imovinsko pravnog zahtjeva to je sud oštećenog shodno čl.239 ZKP-a radi
ostvarivanja imovinsko pravnog zahtjeva uputio na parnicu.
OSNOVNI SUD U PLJEVLJIMA , dana 12.03.2012.godine.
Zapisničar, S u d i j a,
Zora Leković Ljiljana Popović
PRAVNA POUKA :
Protiv ove presude dozvoljena je žalba u roku od 8.dana po prijemu iste
Višem sudu u Bijelo Polje, a preko ovog suda.
DOSTAVITI:
1x ODT Pljevlja
1 x Optuženom