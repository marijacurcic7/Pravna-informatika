K. br. ...
U IME CRNE GORE
Viši sud u Bijelom Polju, kao prvostepeni krivični, u vijeću sastavljenom od
sudija Gorice Đalović, kao predsjednika vijeća, i Vidomira Boškovića i Jokana
Varagića, kao članova vijeća, u krivičnom postupku protiv optuženog K. E. iz
Bijelog Polja, zbog krivičnog djela silovanje iz čl. 204 st. 4 u vezi st. 1
Krivičnog zakonika (Kz) u sticaju sa krivičnim djelom nedozvoljeno držanje
oružja i eksplozivnih materija iz čl. 403 st. 1 Kz-a, po optužnici Višeg
državnog tužilaštva u Bijelom Polju, Kt. br. ... od .... godine, nakon
održanog usmenog, glavnog pretresa, na kom je bila isključena javnost, dana ….
godine, u prisustvu zamjenika Višeg državog tužioca, Lj. M., optuženog K. E. i
njegovog branioca, advokata S.J. i zakonskog zastupnika maloljetne oštećene,
Ka.M., dana …. godine, donio je i javno objavio
P R E S U D U
Optuženi K. E., JMBG ..., od oca A. i majke V., rođene S., rođen .... godine u
mjestu S., R.S., sa prebivalištem u mjestu G., opština BP, državljanin
Republike Srbije, nezaposlen, neoženjen, sa završenom Osnovnom školom, lošeg
imovnog stanja, u pritvoru od 24.08.2011. godine do 26.11.2012. godine.
- I -
K R I V J E
Što je:
dana 10.08.2011. godine, oko 23,30 h, u mjestu Obrov, opština Bijelo Polje,
izvršio obljubu nad dijetetom - oštećenom Ka. A., na način što se putem
mobilnog telefona dogovorio sa oštećenom da se sastanu na putu kod potpornog
zida, udaljenog od njene kuće oko 100 m, odakle su otišli na obližnju livadu,
gdje je, nakon što je oštećena skinula odjeću, svoj polni organ uvukao u polni
organ oštećene, kojom prilikom je došlo do rascjepa himena
- čime je izvršio krivično djelo obljuba sa djetetom iz čl. 206 st. 1
Krivičnog zakonika (Kz),
- pa ga ovaj sud, primjenom tog propisa i čl. 15, 32, 36, 42 st. 1, 51 st. 1
Kz, te čl. 226, 229 st. 1 i 374 Zakonika o krivičnom postupku (Zkp),
O S U Đ U J E
Na kaznu zatvora u trajanju od 4 (četiri) godine, u koju kaznu mu se ima
uračunati vrijeme koje je proveo u pritvoru od 24.08.2011. godine do
26.11.2012. godine.
Optuženi se obavezuju da plati na ime paušala iznos od 100,00 €, kao i na ime
troškova krivičnog postupka, iznos od 790,50 € (sedamstotinadevedeset eura i
pedeset centi) na žiro račun br. 832-7114-98, sve u roku od petnaest dana po
pravnosnažnosti presude, pod prijetnjom prinudnog izvršenja.
- II -
- Na osnovu čl. čl. 373 st. 1 tač. 2 Zakonika o krivičnom postupku (Zkp)
OSLOBAĐA SE OD OPTUŽBE
Kojom je predstavljeno da je:
-dana 10.08.2011. godine, oko 23,30 h, u mjestu Obrov, opština Bijelo Polje, neovlašćeno na javnom mjestu, protivno čl. 11 Zakona o oružju ( službeni list RCG, br. 49/04), nosio pištolj nepoznate marke,
-čime bi izvršio krivično djelo nedozvoljeno držanje oružja i eksplozivnih materija iz čl. 403 st. 1 Krivičnog zakonika (Kz),
- jer nije dokazano da je optuženi učinio djelo za koje je optužen.
O b r a z l o ž e n j e
Optužnicom Višeg državnog tužilaštva u Bijelom Polju, Kt. br. ... od ...,
godine, optuženom K. E. u stavljeno je na teret izvršenje krivičnog djela
silovanje iz čl. 204 st. 4 u vezi st. 1 Kz-a u sticaju sa krivičnim djelom
nedozvoljeno držanje oružja i eksplozivnih materija iz čl. 403 st. 1 Kz-a. Sud
je radnje optuženog kvalifikovao kao krivično djelo obljuba sa djetetom iz čl.
206 st. 1 Kz-a, dok je istog oslobodio od optužbe za krivično djelo
nedozvoljeno držanje oružja i eksplozivnih materija iz čl. 403 st. 1 Kz-a.
Glavni pretres je održan i zaključen u prisustvu zamjenika VDT-a u Bijelom
Polju, Lj. M., optuženog K. E. i njegovog branioca, advokata S.J. iz Bijelog
Polja, kao i zakonskog zastupnika maloljetne oštećene Ka. A., Ka.M. Na glavnom
pretresu je bila isključena javnost radi zaštite interesa maloljetnog djeteta
i zaštite ličnog i porodičnog života oštećene.
Zamjenik VDT-a, u završnoj riječi na glavnom pretresu, ostala je u svemu pri
podnijetoj optužnici, jer je stanovišta da je izvedenim dokazima tokom
postupka na nesumnjiv način utvrđeno da je optuženi izvršio krivična djela
stavljena mu na teret istom. Smatra da je odbrana optuženog neutemeljena i
obezvrijeđena izvedenim dokazima tokom postupka. Elaborirala je dokaze
pojedinačno, apostrofirajući iskaz oštećene i svjedoka D. Al., te dovodeći
isto u vezu sa sadržinom SMS poruka razmijenjenih između optuženog i oštećene.
U konačnom je ostala pri stavu da je kritičnom prilikom optuženi izvršio
krivično djelo silovanje, jer je oštećenu prisilio na obljubu uz prijetnju
pištoljem. Radilo se o ozbiljnoj i mogućoj prijetnji. Predložila je da se
optuženi oglasi krivim za krivična djela stavljena mu na teret i osudi na
kaznu zatvora u granicama propisanim za ta krivična djela.
Zakonski zastupnik maloljetne oštećene, njen otac Ka. M., u završnoj riječi na
glavnom pretresu, pridružio se krivičnom gonjenju protiv optuženog, a nije
postavio imovinsko - pravni zahtjev.
Optuženi K. E., u svom iskazu pred ovlašćenim policijskim službenicima,
istakao je da je, mjesec dana ranije u odnosu na prijavu koju je protiv njega
podnio njen otac, stupio u kontakt sa maloljetnom Ka. A. preko društvene mreže
Facebook. Prilikom međusobnog dopisivanja on joj je poslao broj svog telefona,
a tom prilikom mu je i rekla da ima petnaest godina. U nekoliko navrata su
kontaktirali SMS porukama, a on se za to vrijeme nalazio u Budvi. U Bijelo
Polje je došao dan nakon svog rođendana ( 26.07.2011. godine), i dogovorio se
sa A. da se sretnu kod nekog potpornog zida u mjestu Obrov u neposrednoj
blizini kuće gdje ona živi. Prilikom tog susreta u prvom navratu joj je rekao
da ne želi sa njom bilo kakav odnos jer je primijetio njeno djetinjasto
ponašanje, ali su se kasnije ipak dogovorili da se sjutradan ponovo vide.
Zadržali su se u razgovoru oko 1 h. Narednog dana uveče opet su se susreli na
tom istom mjestu, koje se nalazi 200 metara od A. kuće, pa su sjedjeli na
jednoj obližnoj livadi. Tom prilikom su se grlili i ljubili, a ona mu je rekla
da je prije njega imala jednog momka iz Rožaja, sa kojim je ranije imala
odnose, ali su raskinuli vezu. Opet su se dogovorili da se vide sjutra uveče i
to tako što bi on došao oko 23:00 h, a ona došla po njega kako bi ga uvela u
svoju kuću na gornji sprat od iste, jer njeni roditelji spavaju u prizemlju.
Po dogovoru našli su se oko 23:30 h, pa ga je ona povela svojoj kući i to na
gornji sprat od iste i tu su ušli u A. sobu. Vidio je da u istoj, između
ostalih stvari, ima i jedno ogledalo na kojem su se nalazila srca i imena,
između kojih i njegovo. U toj sobi su sjedjeli, razgovarali, ljubili se i
razmjenjivali nježnosti. Imali su i polni odnos, a on je po njenom ponašanju
vidio da joj to nije bilo prvi put, pa mu je govorila da je imala još momaka,
osim tog iz Rožaja, s tim što se nije izjašnjavala da li je i sa njima imala
seksualne odnose. Tom prilikom joj je rekao da ima ozbiljne namjere sa njom.
A. sobu napustio je oko 05:30 časova, jer mu je rekla da njen otac ustaje u
06:00 časova, radi odlaska na posao. Sjutradan se nijesu vidjeli, jer je on
imao nekih obaveza, ali su se vidjeli naredni dan (29/30.07.2011. godine),
kada je ponovo došao oko 23:00 h do njene kuće, gdje ga je ona sačekala i ušli
su u istu na gornji sprat u A. sobu. Te večeri su opet imali seksualni odnos i
kuću je napustio u isto vrijeme kao prethodni put u ranim jutarnjim časovima.
Razgovarali su o tom šta želi da joj kupi od nakita - da li prsten ili lanac,
i ona je rekla da ne želi prsten. Kako je sjutradan išao u Novi Pazar tamo joj
je kupio zlatni lančić. Narednog dana uveče ( 31.07.2011. godine), opet je
došao kod A. i u njenoj sobi joj predao taj lančić, a ona ga je prihvatila,
ali mu je rekla da zbog njenih mora da ga sakrije, pa ga je sakrila u jednoj
vazi. Sjutradan nakon odlaska iz njene kuće on je uplatio međusobne besplatne
razgovore pa su se narednih 4 - 5 dana svakodnevno čuli preko mobilnih
telefona, jer on zbog zauzetosti poslovima na imanju svojih roditelja nije
mogao da dolazi da se viđa sa njom.
Sreli su se nakon 4 do 5 dana i opet imali odnose u njenoj kući, kojom
prilikom mu je rekla da će narednog dana joj doći sestra od tetke iz
Prijepolja, D. Al. Smatrao je da ne treba da se viđaju dok ona tu boravi, ali
je A. insistirala da nastave viđanje, jer će ona i Al. spavati same na spratu
od kuće, a Al. joj je dobar drug, koja zna da čuva tajnu. Te iste večeri došao
je do A. kuće oko 22:00 h, ona ga je sačekala i opet odvela na gornji sprat,
gdje se u hodniku od istog upoznao sa Al., kojoj ga je A. predstavila kao svog
momka. Svi su zajedno boravili u sobi do oko 02:00 h i Al. je mogla da vidi da
se njih dvoje ljube, a ona je otišla na spavanje oko 02:00 h. Sjutradan ga je
A. preko telefona obavijestila da opet uveče dođe kod nje, a ona i Al. će
spremiti pitu za ''zeta'' - kako su ga nazvale. Uveče su se opet našli u A.
sobi, jeli putu i družili se do oko 01:00 h, kada je Al. otišla na spavanje, a
oni opet imali seksualne odnose. Te večeri mu je A. poklonila srebrni lanac.
Kuću je napustio u ranim jutarnjim časovima. Narednog dana opet su imali
intenzivnu telefonsku komunikaciju, s tim što se na telefon često javljala
Al., umjesto A., pa je on rekao da traži Amru, a ne Al., i misli da je to
razlog što se Al. naljutila, jer kad je uveče došao kod njih ona nije htjela
da izađe iz njene sobe, koja se nalazila na spratu od kuće, neposredno uz A.
sobu u kojoj spava. Međutim, on i A. su ušli kod Al. u sobu i svi zajedno su
se družili do ranih jutarnjih časova, ali tada nijesu imali seksualni odnos.
Narednih dana su imali telefonske kontakte, ali nijesu se viđali i tek su se
vidjeli dana 14.08.2011. godine, kada je opet došao kod A. kući. U njenoj sobi
tada se nalazila Al. i u njenom prisustvu mu je A. poklonila par srebrnih
minđuša, pa pošto je A. otišla na spavanje, opet su imali seksualne odnose.
Sjutradan ga je A. pozvala i rekla da Al. treba da ide za Prijepolje jer je
došao po nju otac, a za to vrijeme međusobnog viđanja sa A. se nije sastajao
van njene kuće. Taj dan, nekoliko sati ga A. nije zvala i tek oko 18,00 časova
ga je pozvala i rekla da njen otac zna sve, a nakon toga ga je pozvao i njen
otac. Prilikom tog razgovora rekao mu je da misli ozbiljno sa A., pa na očevu
reakciju da će ga prijaviti policiji, rekao mu je da će svašta uraditi ukoliko
to učine, jer je smatrao da mu ''smještaju'''. Sa A. je sedam puta imao
dobrovoljan seksualni odnos.
Prije nego što je otpočeo vezu sa A., na njenom profilu na Facebooku vidio je
sliku djevojke sa kojom je bio u vezi, koja mu se prilikom upoznavanja
predstavila da ima 16 godina, a kasnije je saznao da ima 13 godina, nakon čega
je prekinuo vezu sa njom. A. je rekao tada da neće vezu sa njom, jer je imao
vezu sa njenom drugaricom.
U istražnom postupku ponovio je odbranu datu pred ovlašćenim policijskim
službenicima, apostrofirajući da je sve bilo na dobrovoljnoj osnovi.
Na glavnom pretresu od 20.01.2012. godine je ponovio ranije navedeno, stim što
je pojasnio da je tačan datum njegovog rođenja …. godine, a da mu je na
facebook profilu stajao datum koji je vjerovatno ovlašćeni policijski
službenik samoinicijativno prepisao sa facebooka. Naglasio je da je prema
oštećenoj imao ozbiljne namjere, kao što je takve namjere imao prema svim
svojim ranijim djevojkama, pa tako izvjesnoj An. Z., koja je učenica prvog
razreda srednje škole.
Prilikom odgovora istakao je da misli da mu je oštećena rođendan čestitala u
aprilu mjesecu, a da ne može da se sjeti koji je datim istakao na svom
facebook profilu iako je naveo da je godinu dana mlađi, nego što je ustvari
bio. Oštećenoj je rekao da radi u Budvi i istovremeno studira iako to nije
bila istina. Nije je pitao da li ide u školu, niti u koji razred. Na A.
faceook profilu vidio je slike An. Z., o kojoj se prethodno izjašnjavao.
Naglasio je da mu je oštećena uvijek pomagala da ne primijećeno uđe u njenu
kuću. Ne sjeća se koji je datum rođenja oštećena istakla na svom facebook
profilu.
U završnoj riječi u potpunosti je prihvatio završnu riječ svog branioca, koji
je u istoj naveo da je do seksualnog čina između okrivljenog i oštećene došlo
po obostranom prihvatanju i dobrovoljno od strane oštećene. Smatra da nije
bilo nasilne obljube, niti se to može zaključiti po osnovu iskaza maloljetne
oštećene, čiji iskaz nije bio konzistentan. U svom iskazu je sklona
preuveličavanju, a što se posebno može vidjeti kroz njeno kazivanje koje se
odnosi na navodni pištolj koji je okrivljeni posjedovao. Istakao je da smatra
da je oštećenoj od strani roditelja sugerisano da kaže da je silovana, a u
konačnom je predložio oslobađajuću presudu, ili odgovarajuću prekvalifikaciju
shodno utvrđenom činjeničnom stanju.
Sud je u dokaznom postupku na glavnom pretresu izveo dokaze: saslušao
zakonskog zastupnika maloljetne oštećene, oca Ka.M. i vještake psihologa V. M.
i psihijatra dr G. K.; pročitao i to: iskaz maloljetne oštećene Ka. A.,
svjedoka maloljetne D. Al., svjedoka Mi. Ka., naknadno dati iskaz oštećene
maloljetne Ka. A.; pojašnjenje nalaza vještaka ginekologa, dr P. Z., nalaz i
mišljenje vještaka psihologa od 25.09.2012. godine, nalaz i mišljenje vještaka
psihijatra od 05.11.2012. godine, dopis Društva za telekomunikaciju ‘’M...’’
DOO, broj 6701/1 od 10.04.2012. godine, dopis ‘’T...’’ broj 08-2575 od
12.04.2012. godine, nalaz vještaka za telekomunikacije S. Š., uz uvid u
listing u prilogu; nalaz vještaka medicinske struke dr P. Z., dat na zapisniku
Ki. br. ... od .... godine; nalaz i mišljenje vještaka za telekomunikacije Š.
S. od 19.10.2011. godine, potvrdu o privremenom oduzimanju predmeta UP PJ B.
Polje, od 24.08.2011. godine i potvrdu broj 02-SL od 24.08.2011. godine, oba
pismena naznačena na ime optuženog, potvrdu o privremenom oduzimanju predmeta
istog organa od 17.08.2011. godine, na ime Ka.M., potvrdu o privremenom
oduzimanju predmeta istog organa od 17.08.2011. godine, na ime Ka. A., izvršio
uvid u medicinsku dokumentaciju na ime oštećene Ka. A. – izvještaj ljekara
specijaliste Opšte bolnice Bijelo Polje od 16.08.2011. godine, i od
18.08.2011. godine, i izvještaj iz kaznene evidencije za optuženog K. E.
Ocjenom odbrane optuženog i dokaza pojedinačno, te dovedeni u vezu jedni sa
drugim, i sa odbranom optuženog, utvrdjeno je činjenično stanje kako je
sadržano u izreci presude, te po osnovu istog sud je zaključio da je optuženi
izvršio krivično djelo kako je naznačeno dispozitivom presude, jer sud nije
prihvatio pravnu kvalifikaciju iz optužbe, već je, shodno utvrđenom
činjeničnom stanju, stanovišta da je optuženi kritičnom prilikom izvršio
krivično djelo obljuba sa djetetom iz čl. 206 st. 1 Kz-a.
Optužnicom Višeg državnog tužilaštva u Bijelom Polju optuženom je stavljeno na
teret da je u odnosu na maloljetnu oštećenu Ka. A. izvršio krivično djelo
silovanje, i to uz prijetnju pištoljem. Optužba je svoj stav zasnivala
prevashodno na iskazu maloljetne oštećene. Ona je u svom iskazu navela da je,
u noći 10.08.2011. godine, optuženi prinudio na seksualni čin, prijeteći joj
pištoljem, a kritični događaj se desio na jednoj livadi u blizini kuće
oštećene. Sud je tokom postupka, nakon izvedenih dokaza i savjesne ocjene
istih, te posebno dovođenja u vezu jednih sa drugim, a naročito sa sadržinom
listinga telefonskih komunikacija između optuženog i oštećene, utvrdio odlučne
činjenice i po osnovu istih izveo zaključak da se sam kritični događaj nije
desio na način kako je to u svom iskazu opisala maloljetna oštećena.
Tako, oštećena je u svom iskazu u istražnom postupku istakla da je početkom
juna 2011. godine, otvorila facebook profil, te da joj je nakon desetak dana
stigao poziv za prijateljstvo od K. E., koji je ona prihvatila, da bi mu nakon
nekoliko dana, kad je na svom facebook profilu dobila obavještenje da je
optuženom rođendan, čestitala mu rođendan, i kratko su komunicirali preko
facebooka. Krajem jula mjeseca dobila je SMS poruku na svoj mobilni telefon
broja 06..., a koja je bila od optuženog. Nakon toga su počeli da se dopisuju
i ostvaruju telefonske kontakte. Optuženi joj je prilikom tih telefonskih
kontakata rekao da živi u Budvi, a da studira Pravni fakultet u Beogradu i
Kriminalistiku u Danilovgradu, a da ima 18. godina. Tokom razgovora je pitao u
koju školu i u koji razred ide, a ona mu je odgovorila da ide u sedmi razred
osnovne škole. Sa optuženim se narednih dana više puta čula telefonom i
razmjenjivali su SMS poruke. Dana, 06.08.2011. godine, u goste joj je došla
sestra od tetke iz Prijepolja, D. Al.. Dva dana po A. dolasku, E. je umrežio
besplatno njihove telefonske brojeve ( njegov broj telefona tada je bio 06...
), pa su intenzivno razgovarali, a sa njim je razgovarala i njena sestra Al..
Istakla je da je, dana 10.08.2011. godine, oko 20,00 h, E. pozvao i rekao da
se nalazi u Budvi, te vikao na nju što mu odmah ne odgovara na poruke, pa mu
je ona tad saopštila da više neće sa njim da se čuje. E. je zatražio da mu to
kaže lično i rekao da kreće iz Budve da se vide. Te iste večeri, oko 23,00 h,
ponovo je pozvao mobilnim telefonom i rekao da je došao u Bijelo Polje, te da
će doći da se vide. Ona mu je tad opisala mjesto gdje će se sresti, a to je
kod nekog potpornog zida u blizini njene kuće. Izašla je da se vidi sa E., i
kad mu je prišla, on je desnom rukom zagrlio preko ramena, a lijevom iza
pojasa izvadio pištolj, te prabacio ga u desnu ruku i pritom joj govorio
''vidiš sa mnom nema zezanja, večeras ti moraš da radiš sve što ja kažem, jer
u suprotnom otićićeš dva metra pod zemljom''. Odmah zatim rekao joj je da pođu
do jedne livade u blizini tog potpornog zida da pričaju, što je ona i učinila.
Kada su došli do livade, E. je uperio pištolj u nju u rekao joj da skine
odjeću i legne leđima na zemlju, što je ona i učinila, a E. je otkopčao svoje
pantalone, stavio pištolj pored njene glave, spustio se na koljena, rekao joj
da podigne noge, te stavio svoj polni organ u njen polni organ. To je sve
trajalo oko 5 - 6 minuta, a kada je ustao sa nje, obukao se, pa je to isto i
ona učinila i oboje su se uputili u pravcu potpornog zida. E. joj je na tom
putu stavio oko vrata neki lančić i rekao da o tom što se desilo ne priča
nikom, a da će je on zvati ujutru telefonom. Više se nije zadržavala već je
odmah ušla na sprat od kuće, a vrata joj je otvorila Al., i na njeno pitanje
''gdje se zadržala'', odgovorila je Al. da je bila sa E.om, ali joj nije
ispričala šta se stvarno desilo, iako je Al. primijetila suze u njenim očima.
Sjutradan, oko 09,00 h ujutru, E. je pozvao mobilnim telefonom, pa mu je ona
potvrdila da Al. ništa nije pričala. Prilikom tog razgovora tražio je da dođe
kod nje kući da upozna Al., te je i došao u večernjim satima oko 24,00 h, a na
vratima ga je dočekala Al. i sve troje su ušli u spratni dio kuće, gdje su
sjedjeli u njenoj spavaćoj sobi. Zadržao se do oko 02,30 h iza ponoći.
Sjutradan su kontaktirali telefonskim putem pa joj je on rekao da, ukoliko ne
ode naredni dan za Budvu, doći će opet kod nje. To je i učinio, jer je u
večernjim časovima oko 23,00 h došao, pa su opet sjedjeli u njenoj sobi na
spratu od kuće. E. se zadržao do oko 03,00 h posle pola noći. Dogovorili su se
da sjutradan, nakon što Al. ode za Prijepolje, ona mu se javi.
Nakon Al. odlaska, dok je pričala sa E. telefonom, pojavio se njen otac M., pa
je prekinula vezu. Njemu je to bilo sumnjivo, pa je uzeo mobilni telefon, koji
je u tom momentu zazvonio, jer je pozvao E., koji nakon što se otac javio je
prekinuo vezu. Nakon toga, majci i ocu je ispričala kako je upoznala E. i kako
je sa istim održavala telefonski kontakt, ali im nije ispričala za kritični
događaj od 10.08.2011. godine. Dva dana nakon toga, pošla je sa majkom i
bratom i sestrom ka gradu, i na putu ka gradu iz džepa je izvadila lančić koji
joj je prethodno dao E. i bacila ga pored puta, pa zatim odmah uzela i majci
rekla da je navodno našla taj lančić, ne znajući šta da radi sa njim. Majka je
uzela lančić i kontaktirala oca, pa kada su se vratili iz grada, on je pitao
da li joj je taj lančić dao E.. Nije htjela da mu odgovori, te je otac pozvao
njenu sestru Al. u Prijepolje, koja mu je tom prilikom rekla joj da je lančić
poklonio E., pa je ona to isto i priznala. Pošto joj je otac izašao iz kuće,
ona je majci priznala tokom razgovora za kritični događaj od 10.08.2011.
godine, kasnije i ocu.
Pojasnila je da je pištolj vidjela kad je E. isti osvijetlio mobilnim
telefonom, a radilo se o pištolju čija je cijev bila sive boje, a korice braon
boje. Nakon kritičnog događaja Al. nije spominjala pištolj. Bila je decidna u
tvrđenju da je E. prvi put vidjela te kritične večeri 10.08.2011. godine, i da
se nikada sa njim nije poljubila, osim što je on jednom poljubio u obraz.
Tvrdila je da mu nikada nije poklonila bilo kakav nakit.
Na glavnom pretresu pojasnila je da je na njenom facebook profilu bio tačan
dan i mjesec rođenja, osim što je stavila godinu rođenja 1997, a ne 1998.
godinu, zato što, da bi se prijavila na facebook morala je da stavi tu godinu,
ali u razgovoru sa E.om njemu je rekla da ide u sedmi razred i da ima 12.
godina, a i govorila mu je ko su joj najbolji drugovi i drugarice. Pištolj je
imala priliku ranije jednom da vidi na jednoj svadbi. Na glavnom pretresu je
istakla da je Al. odmah po dolasku kući, dana 10.08.2011. godine, rekla da je
E. imao pištolj, s tim što je razlike u odnosu na istragu objasnila na način
što je navela da prilikom saslušanja kod istražnog sudije niko nije spominjao
pištolj, pa zbog toga je i ona dala takav iskaz, ali je tačan iskaz sa glavnog
pretresa. Istakla je da, po njenom dolasku kući te kritične večeri, E. je
pozvao telefonom, na koji poziv se Al. javila, a ona joj je rekla tom prilikom
da ne želi da razgovara sa E. Nakon kritičnog događaja, E. je dva puta dolazio
kod nje kući, ali nikada nijesu imali bilo kakav fizički kontakt. Pojasnila je
da je nakon očevog razgovora sa Al., vezano za lančić, majka povela u sobu i
pitala da li je E. skidao, te je ona klimnula glavom, a zatim sve ispričala.
Smatra da se kritične večeri, 10.08.2011. godine, sa E. van kuće zadržala 25
do 30 minuta. E. pred njom te večeri nije rasklapao pištolj, niti vadio
djelove pištolja, a nakon te večeri ona je E. pozvala, moguće samo dva puta.
Oštećena se izjašnjavala vezano za telefonske razgovore i sadržinu
razmijenjenih SMS poruka sa optuženim, te navela da je poruke koje su sadržane
u listingu i koje su joj pročitane na glavnom pretresu ona slala E. do
10.08.2011. godine, a nakon toga većinu poruka je sa njenog mobilnog telefona
slala njena sestra Al.. Pojasnila je da je imala običaj da optuženog
oslovljava sa ''bebo'', a poruke sa skraćenicom ''wtp'' što znači ''volim te
puno'' je Al. slala E., ali poruku od 14.08.2011. godine, koja glasi ''neću,
ne brini, wtp'' mu je ona lično poslala.
Sud je iskaz maloljetne oštećene, u dijelu koji se odnosi na vrijeme i način
uspostavljanja komunikacije sa optuženim, cijenio kao ubjedljiv i
vjerodostojan, jer je kao takav potvrđen i ostalim izvedenim dokazima tokom
postupka, kao i iskazom samog optuženog, dok u dijelu koji se odnosi na sama
kritična dešavanja, cijenio je kao usmjeren na stvaranje konstrukcije u cilju
sopstvene odbrane, te zaštite svog i integriteta sopstvene porodice. Ovakvu
ocjenu datog iskaza sud je zasnovao na sadržini ostalih izvedenih dokaza tokom
postupka, dovedenih u vezu sa iskazom maloljetne oštećene, te nalazima i
mišljenjima vještaka psihijatra i vještaka psihologa.
Naime, dio iskaza oštećene, koji se odnosi na početak komunikacija sa
optuženim(jun-jul 2011g.), potvrdio je i sam optuženi, osim u dijelu koji se
odnosi na godine oštećene i to ko je prvi poslao zahtjev za prijateljstvo
preko facebook profila, a to da je njihova međusobna telefonska komunikacija
započela krajem jula mjeseca vidi se iz sadržine telefonskih listinga, na ime
brojeva koje su u tom periodu koristili oštećena i optuženi. Iz datog listinga
utvrđuje se da je njihova međusobna telefonska komunikacija počela razmjenom
SMS poruka, na dan 30.07.2011. godine, a zatim nastavila 31.07.2011. godine,
kada su uspostavljeni i međusobni telefonski pozivi. Od tog dana do dana
kritičnih dešavanja, kako se utvrđuje iz sadržine listinga telefonskih poziva,
postojala je intenzivna međusobna telefonska komunikacija i razmjena SMS
poruka između optuženog i oštećene. Kritičnog dana, 10.08.2011. godine, do
20:13:43 h oštećena je optuženog pozivala sa svog telefona dvanaest puta, a on
nju oko trideset puta, što govori o intenzivnoj međusobnoj komunikaciji, a
demantuje navode iz iskaza oštećene, da je optuženi pozvao samo oko 20,00 h,
kada je došlo do nesporazuma između njih. Naprotiv, iz datog listinga se
utvrđuje da od 22:10:19 h do 22:32:15 h optuženi oštećenu poziva deset puta,
dakle do momenta njihovog susreta. Sledeći poziv, nakon navedenog od 22:32:15
h, upućen je sa telefona optuženog u 00:38:25 h, pa zatim u 01:16:55 h, dok
narednog dana, 11.08.2011. godine, sa broja telefona koji pripada oštećenoj
upućen je poziv na broj telefona koji pripada optuženom u 11:13:54 h, pa zatim
još sedam puta, zaključno sa 22:45:05 h, dok tog dana optuženi poziva oštećenu
prvi put u 14:09:02 h, a zatim zaključno sa vremenskim intervalom od oko 23:00
h, zabilježeno je još trideset tri poziva.
Listinzi telefonskih komunikacija brojeva telefona koji su u kritičnom periodu
koristili optuženi i oštećena, predstavljaju sastavni dio nalaza i mišljenja
vještaka za telekomunikacije, pa ih je sud kao takve u potpunosti prihvatio
kao jasan i vjerodostojan dokaz, jer su dati listinzi dobijeni od strane
ovlašćenog operatera po naredbi suda, a bili su i predmet razmatranja vještaka
za telekomunikacije, koji je svoj nalaz i mišljenje zasnovao na istim.
Sadržina navedenih listinga opovrgava iskaz oštećene, u kojem je ona navela da
10.08.2011. godine, nakon kritičnih dešavanja, optuženi je jednom pozvao njen
broj, na koji se javila Al., a ona navodno nije htjela da razgovara, sve do
ujutru, naredni dan - 11.08.2011. godine, kada je optuženi pozvao da pita da
li je šta pričala Al. Očigledno je da je oštećena imala telefonski kontakt sa
optuženim neposredno nakon kritičnih dešavanja, a što opovrgava navode iz
njenog iskaza i dovodi u sumnju vjerodostojnost istog, jer se ukazuje
nelogičnim da ista odmah, nakon, kako to sama predstavlja, obljube pod
prijetnjom pištoljem, kontaktira sa optuženim. Takođe, svjedok D. Al. je u
svom iskazu istakla da te večeri, po dolasku kući oštećene, one su odmah legle
da spavaju, dakle, nije potvrdila da se ona lično uopšte javljala na bilo
kakve telefonske pozive. Pritom, oštećena je ta koja naredni dan prva poziva
optuženog, a zatim održava intenzivnu telefonsku komunikaciju sa istim, koja
kulminira dogovorom da on te iste večeri dođe kod nje kući. Vrijeme
telefonskih komunikacija od kritične večeri 10.08.2011. godine, ukazuje da u
periodu od oko 23:00 h do oko 00:30 h iza ponoći nije bilo međusobnih
telefonskih komunikacija, što, imajući u vidu intenzitet istih, ukazuje da su
optuženi i oštećena to vrijeme proveli zajedno. U prilog ovakvom zaključku
suda ide i sadržano u iskazu svjedoka D. Al., koja je navela da se oštećena
kritične večeri, nakon napuštanja kuće oko 22:30 h vratila u istu oko 24:00 h,
što približno odgovara vremenu iz listinga. Navedeno dodatno opovrgava iskaz
oštećene da se kritične večeri van kuće zadržala oko 25 do 30 minuta, te da je
sam seksualni čin trajao 5 - 6 minuta, te da je odmah nakon toga došla kući.
Iz prethodnog se utvrđuje da je kritične večeri oštećena u društvu sa
optuženim provela oko sat i po vremena, što opovrgava navedeno u njenom iskazu
o kratkotrajnom zadržavanju i prinudnom seksualnom činu u trajanju od 5 - 6
minuta, pod prijetnjom pištolja.
Vezano za prijetnju pištoljem, kako je to navela u svom iskazu oštećena, sud
je navedeno doveo u kontekst sa iskazom svjedoka Ka.M., oca oštećene, a opet u
vezi sa ranije iznijetim, stanovišta je da je oštećena pištolj spomenula kako
bi na taj način predstavila situaciju prinudom od strane optuženog i
minimizirala sopstvenu ulogu u kritičnim dešavanjima. Oštećena je u svom
iskazu opisala pištolj, koji je navodno optuženi imao kod sebe kritičnom
prilikom, kao pištolj čija je cijev bila srebrnasto sive boje, a korice braon
boje, ''dosta veliki'', koji opis je istovjetan sa opisom pištolja koji je,
kako to njen otac tvrdi, oštećena imala prilike da vidi u njihovoj kući tokom
jedne svadbe. Radilo se o pištolju brata od oca oštećene, tzv. ''svadbarskom
pištolju'', koji pištolj je po opisu Ka.M. srebrnaste boje, ukupne dužine oko
20 - 25 cm, sa koricama braon ili crne boje, a svakako se radi o tamnoj boji
korica. Oštećena i njen otac su saglasni u svojim iskazima da je ona imala
priliku da vidi tzv. ''svadbarski pištolj''. Po ocjeni suda, simptomatično je
da je oštećena doslovce opisala izgled pištolja koji je imala prilike da vidi
u svojoj kući. Stanovište suda, da je navođenje pištolja od strane oštećene
trebalo da stvori sliku o ozbiljnosti prijetnje od strane optuženog,
potkrepljuju i navodi svjedoka Ka.M., koji je istakao da je oštećena prilikom
razgovora i objašnjavanja kritične situacije kod policije, kao i tokom
razgovora sa majkom Ka. Milahetom, navela da je ''optuženi te večeri pokazivao
šanžer od pištolja, kako bi ona mogla da vidi da u njemu ima metaka'', koje
navode nije potvrdila ni sama oštećena. Ona je u svom iskazu na direktno
pitanje, kategorički odgovorila da joj optuženi kritičnom prilikom nije
pokazivao djelove pištolja, niti je rastavljao isti.
U prilog stanovištu suda, vezanih za ocjenu navoda iz iskaza oštećene i ne-
prihvatanju istih, ide i iskaz svjedoka D. Al.. Bez obzira što je sud iskaz
ovog svjedoka u bitnom cijenio kao usmjeren na otežavanje krivičnog položaja
optuženog, a istovremeno minimiziranja uloge njene sestre - oštećene A. u
kritičnim dešavanjima, kao i minimiziranja sopstvene uloge i eventualnog
doprinosa kritičnim dešavanjima, iz iskaza ovog svjedoka, dovedenog u vezu sa
sadržinom ostalih izvedenih dokaza, sud je utvrdio pravno relevantne činjenice
vezane za kritična dešavanja. Tako, ovaj svjedok je tvrdila da joj je A.
kritične večeri rekla kako je oštećeni imao pištolj, iako joj ni tad, niti
bilo kada nije govorila o tome da je isti prinudio na obljubu, ali da je
navodno to ona sama zaključila. Ovakav iskaz je neubjedljiv i nelogičan, po
ocjeni suda, a u suprotnosti je i sa navodima same oštećene A. iz istražnog
postupka, koja je tad navela da Al. nakon kritičnih dešavanja uopšte nije
spominjala pištolj, iako je naknadno promijenila iskaz, ali sa ciljem
prilagođavanja iskazu svjedoka D. Al. Naime, da su tačni navodi koje je,
vezano za pištolj, odnosno sopstvena zaključivanja, istakla svjedok D. Al.,
bilo bi logično da ista o tom obavijesti svoje rođake, odnosno da barem
izbjegne situaciju upoznavanja i međusobnog druženja sa optuženim, a što je
kasnije uslijedilo, što ne spori ni ovaj svjedok. Stanovište suda da je
svjedok pokušala da minimizira sopstvenu ulogu i da predstavi sebe kao lice
koje se protivilo ''vezi'' između optuženog i oštećene ima uporište u
nelogičnosti njenih kazivanja, te nesaglasnosti sa iskazima same oštećene, kao
i sadržini telefonskih listinga. Ovaj svjedok je tvrdila da prvi put, kad je
optuženi došao u kuću njene sestre od tetke - oštećene, i to veče nakon
kritičnih dešavanja (11.08.2011. godine), ona lično nije htjela da ga pusti u
kuću, što je navodno izazvalo njegovu ljutnju, kao i ljutnju same oštećene.
Međutim, optuženi i sama oštećena su saglasno istakli da su se te večeri
družili sa Al., a to su radili i jedne od narednih večeri (13.08.2011.
godine), što posredno potvrđuje sadržina listinga telefonskih komunikacija
koji su izostali između optuženog i oštećene u navedenom periodu. Iako su
iskazi i oštećene i svjedoka D.Al. usmjereni na predstavljanje kritičnih
događanja u skladu sa navodima optužbe, isti iskazi su u nesaglasnosti, kako
međusobno, tako i sa ostalim izvedenim dokazima. Ovaj svjedok se, po ocjeni
suda, objektivno izjašnjavala o okolnostima, koje je ona očigledno smatrala
manje bitnim, dok u pogledu odlučnih činjenica, vezanih za kritična dešavanja,
je pokušala iste da prilagodi tezi optužbe i predstavi da je njena rođaka
postupala u svvemu usled straha od optuženog. Svjedok je navela da je jedne
večeri, a odnosi se na veče 13.08.2011. godine, optuženi sa oštećenom došao na
sprat od kuće u večernjim satima i tom prilikom jeo pitu, koju su taj dan ona
i A., na A. traženje, spremile za njega. Svjedok je navela da se navodno nije
slagala sa tom A. odlukom, ali da joj je A. rekla da je to njena kuća, pa je
zato pristala na takav razvoj događaja. Te večeri optuženi je došao u kuću,
oko 23:00 h, a A. i optuženi su došli kod nje u sobu, probudili je i zatim su
svi pričali, a vidjela je da su optuženi i A. veseli, smijali se, ležali na
patos sobe, ljubili i grlili, i to sve do 04 ili 04:30 h iza ponoći. Ovakvi
navodi svjedoka su u saglasnosti i sa iskazom svjedoka Ka. Mi., koja je navela
da je jednog dana - u pitanju je 13.08.2011. godine, pravila pitu za neke
goste, ali kako nije bilo dovoljno za sve, A. i Al. su same napravile pitu i
ponijele je u svoju sobu da večeraju. Isto je u saglasnosti i sa navodima
optuženog, koji je tvrdio da su mu oštećena i D. Al. pravile pitu i zvale ga
da dođe da večera, što je i učinio, osim što data dešavanja, kako ih on
predstavlja, ne odgovaraju datumu kad su se zaista odigrala - 13.08.2011.
godine. Sud je date navode provjerio i kroz sadržinu listinga telefonskih
komunikacija između optuženog i oštećene tog dana - 13.08.2011. godine. Iz
datog listinga se utvrđuje da je između optuženog i oštećene tog dana bila
intenzivna telefonska komunikacija od ranih jutarnjih časova, zaključno sa
22:07:12 h, što ukazuje približno na vrijeme dolaska optuženog u kuću
oštećene. Nakon toga, sledeći poziv je bio 14.08.2011. godine, u 13:29:00 h.
Navodima iz iskaza svjedoka D. Al. obezvrijeđeni su navodi iz iskaza oštećene
- da se nikada nije ljubila sa optuženim, te da ga je prvi put vidjela tek
kritične večeri, jer je svjedok D. Al. navela da joj je oštećena rekla da se
prije Al. dolaska u Bijelo Polje (06.08.2011. godine) dva puta vidjela sa
optuženim kod nekog potpornog zida. Takođe, svjedok Ka. Mi. je u svom iskazu
navela da joj je A. kazala da se sa optuženim upoznala 03.08.2011. godine, na
okuci u blizini njihove kuće, što evidentno ukazuje da je oštećena ranije
imala susrete sa optuženim, i da se nije prvi put srela sa istim kritičnog
dana. Nedoslednost i neubjedljivost navoda oštećene pokazuje i iskaz svjedoka
D. Al. u kojem ona navodi da joj je oštećena kazala da je optuženom poklonila
srebrni lančić i minđuše, a što u svom iskazu navodi i sam optuženi.
Dakle, oštećena u svom iskazu negira bilo kakvu dobrovoljnu intimnu vezu ili
bliskost bilo kakve vrste sa optuženim, osim telefonske komunikacije i
činjenice da je isti nakon kritičnog događaja dva puta boravio u njenoj kući,
bez da su imali ikakvog fizičkog kontakta, a što nekorespondira sa iskazom
svjedoka D. Al., koja je bila prisutna tim prilikama. Stanovište suda o tome
da oštećena nije postupala pod bilo kakvom prinudom podržava i sadržina
listinga međusobnih komunikacija i razmijenjenih SMS poruka između optuženog i
oštećene nakon kritičnih dešavanja.
Iz sadržaja listinga, koji se odnosi na SMS poruke, koje su poslate sa broja
oštećene na broj telefona optuženog, utvrđuje se da je u dane 12. i
14.08.2011. godine, poslato više poruka sa skraćenicom ''wtp'', za koju se
sama oštećena izjasnila da znači ''volim te puno'', ali da navodno ih nije
slala ona, nego Al., što je nelogično i neubjedljivo, tim prije što sama
oštećena ne spori da je poruku sadržine ''neću, ne brini, wtp'', od
14.08.2011. godine, ona sama poslala optuženom. U nekim od poruka navodi se
''wtp, bebo'', a sa kojim nadimkom sama oštećena kazuje da je oslovljavala
optuženog. Stoji činjenica da je znatan broj SMS poruka, u kritičnom periodu
od 10. do 12.08.2011. godine, izbrisan sa telefona optuženog, kao i sve poruke
(osim tri koje nisu primljene od optuženog), sa telefona oštećene, što ukazuje
da su isti pokušali sakriti intimu kritičnih dešavanja u navedenom periodu.
Međutim, poznata sadržina poruka nakon kritičnih dešavanja, a koje je optuženi
primio od oštećene, svakako ne ukazuje na okolnost da je ista bila pod strahom
ili da je prethodno pretrpjela bilo kakvu prinudu. U prilog ovakvom
zaključivanju idu i nesporno utvrđene činjenice - da je optuženi odmah nakon
kritičnih dešavanja sledeće večeri boravio u kući oštećene više sati, kako i
dva dana nakon toga, a njihovo ponašanje - smijanje, grljenje, ljubljenje,
evidentno ne ukazuje na ponašanje koje bi manifestovao neko ko je prethodno
bio silovan od te iste osobe, sa kojom intenzivno provodi vrijeme i ima
međusobnu intenzivnu komunikaciju. Ovo tim prije, kad se ima u vidu da prvi
poziv nakon kritičnih dešavanja oštećena upućuje optuženom.
Dakle, iz izvedenih dokaza tokom postupka, kao nesporno je utvrđeno da je
oštećena sa optuženim imala seksualni odnos. Ono što je sporno, imajući u vidu
iskaz oštećene i optuženog, jeste da li je isti bio na dobrovoljnoj osnovi, te
da li se radilo o više seksualnih odnosa.
Iz medicinske dokumentacije na ime oštećene, kao i nalaza i mišljenja vještaka
ginekologa i pojašnjenja datog nalaza, utvrđeno je da je pregledom od
16.08.2011. godine, kod oštećene konstatovana defloracija himena starosti
otprilike sedam dana. Tom prilikom, konstatovane su i ogrebotine na lijevoj
butini sa prednje i zadnje strane, starosti od sedam do deset dana. Vještak je
na glavnom pretresu pojasnio da je defloracija nastala u periodu od sedam do
deset dana prije dana pregleda, iako nije isključio mogućnost da je nastala i
samo šest dana prije ginekološkog pregleda, kao i da je nastala ranije, prije
deset dana u odnosu na period pregleda. U tom pogledu vještak nije mogao
precizno da se izjasni, kao ni na okolnost da li je bilo više seksualnih
odnosa.
Međutim, prihvatajući nalaz vještaka kao stručan i objektivan, i dat po osnovu
pravila struke i nauke, a doveden u vezu sa ostalim izvedenim dokazima, sud je
stanovišta da je oštećena sa optuženim imala jedan seksualni odnos, i to uveče
10.08.2011. godine, te da je isti bio dobrovoljan i bez prinude. Sud je
prihvatio navedeno u nalazu vještaka o starosti defloracije, koji se izjasnio
i o mogućnosti starosti iste od šest dana, što bi ukazivalo na taj datum, a
kritični period od sedam do deset dana, koliko obično se vještak izjašnjava
vezano za starost, je uobičajeni prosječni period zarastanja, shodno
medicinskoj literaturi. Konstatovano o prisustvu ogrebotina na butini oštećene
sud nije cijenio kao okolnost koja bi ukazivala na prisilni čin obljube, jer u
tom pravcu nije se izjašnjavala ni sama oštećena - da je optuženi fizički
prisilno obljubio uz pružanje njenog otpora, već je kazivala da ona nije ni
pružala otpor, nego se povinovala navodno njegovim željama, zato što joj je
prijetio pištoljem. S toga, konstatovano ljekarskim izvještajem u vezi sa
ogrebotinama ne predstavlja okolnost iz koje bi se mogle zaključiti pravno
relevantne činjenice vezane za kritični događaj.
Sud nije prihvatio navode iz iskaza optuženog (o čemu će kasnije biti
podrobnije objašnjeno) - da su imali više seksualnih odnosa koje je oštećena i
ranije upražnjavala, jer su ovakvi navodi u suprotnosti sa sadržinom nalaza
vještaka ginekologa, te sadržinom ostalih izvedenih dokaza. Međutim, shodno
svemu prethodno istaknutom, sud je stanovišta da je oštećena kritičnom
prilikom dobrovoljno stupila u seksualne odnose sa optuženim, i da tom
prilikom nije bilo prisile i prijetnje, niti verbalno, niti upotrebom
pištolja.
Imajući u vidu nalaze i mišljenja vještaka psihijatra i psihologa, koji
vještaci su se saglasno izjasnili da kod djece uzrasti dvanaest godina, koliko
je u kritičnom vremenu imala oštećena, postoji sposobnost da događaje opisuju
u skladu sa sopstvenim potrebama, odnosno govore nešto čega nije bilo, ali da
nemaju sposobnost da eventualne laži uvežu u čvrst i logičan sistem i da ih
iskažu na uvjerljiv način, ovaj sud je stanovišta da je maloljetna oštećena
svoj iskaz dala u skladu sa istaknutim. Ista je pokušala da iznese neku vrstu
sopstvene psihološke odbrane, a pod socijalnim pritiskom porodice, sa ciljem
zaštite integriteta sopstvene ličnosti i integriteta sopstvene porodice. U
prilog ovakvom zaključivanju suda ide i sadržano kroz iskaze same oštećene i
njenih roditelja - da je ista kritična dešavanja, na dan 10.08.2011. godine,
opisala kao postupanja pod prijetnjom pištoljem, tek nakon što je njena majka,
po pronalasku lančića, insistirala da joj kaže u kakvim je odnosima sa
optuženim, te na njeno direktno pitanje ''da li je skidao'', ista je samo
klimnula glavom. Oštećena je dva dana ranije razgovarala sa svojim roditeljima
o tom kako je upoznala optuženog i kako su imali neprestani telefonski kontakt
(i taj razgovor je obavljen tek pošto se njen otac javio na poziv optuženog i
razgovarao sa istim), ali im tom prilikom nije uopšte spominjala bilo šta
vezano za događanja od 10.08.2011. godine. Oštećena je u cilju prikrivanja
sopstvene uloge u kritičnim dešavanjima pokušala da inscenira događaj sa
navodnim pronalaženjem zlatnog lančića, koji je ranije dobila od optuženog na
poklon, a nije htjela ni da oda porijeklo istog, sve dok isto njen otac nije
saznao od D. Al., pa je morala da potvrdi, što ukazuje da je ista obmanjivala
roditelje. Isto se ukazuje sasvim razumljivim, shodno sadržanom u nalazima
vještaka psihijatra i psihologa, jer je u pitanju dijete koje nije razvilo
sposobnost svjesnosti o posledicama sopstvenog ponašanja. Shodno saglasnim
nalazima vještaka psihijatra i psihologa, koje je sud u potpunosti prihvatio,
jer su zasnovani na pravilima struke i nauke, ne mora biti u pitanju svjesna
manipulacija, već se kod djeteta ovog uzrasta uključuju i nesvjesne psihološke
odbrane. Kod djeteta, stoga, može doći do korišćenja odbrambenih mehanizama,
na isto može uticati sugestibilnost, a može doći i do zaboravljanja i
regresije, s tim da što je veći protek vremena od kritičnih događaja, veća je
mogućnost socijalnog uticaja, a što shodno istaknutom u nalazima, više
predstavlja rekonstrukciju nego prisjećanje. Ovo tim prije, što je imala u
vidu reakciju roditelja, koja je rezultirala prijavljivanjem kritičnih
dešavanja nadležnim policijskim službama. Iz iskaza njenih roditelja, svjedoka
Ka.M. i Ka. Mi., koje je sud u bitnom prihvatio, ali je pri tom imao u vidu da
isti nijesu imali neposredna saznanja u vezi kritičnih dešavanja, već su o
istim saznali od oštećene, sud je utvrdio vezano za činjenicu kako su isti
došli do saznanja da je A. prvo imala komunikaciju sa optuženim, kao i odlučnu
činjenicu vezano za to kako im je ista kazala za navodnu obljubu uz prijetnju
pištoljem od strane optuženog, odnosno da je samo potvrdila na insistiranje
svoje majke da li je optuženi skidao, a kasnije je kao objasnila druge
okolnosti, što ukazuje na sugestibilnost kojoj je bila izložena sama oštećena,
te potrebu prikazivanja događaja u kontekstu shodno moralnim nazorima porodice
i društva.
Međutim, imajući u vidu tu činjenicu da je oštećena u kritičnom vremenu bila
uzrasta od dvanaest godina i da je u pitanju dijete, koje nije razvilo
sposobnost svjesnosti o posledicama sopstvenog ponašanja, optuženi je
stupajući u seksualni odnos sa istom, a pri tom svjestan njene starosti, u
svojim radnjama ostvario elemente krivičnog djela obljuba sa djetetom iz čl.
206 st. 1 Kz-a.
Sud je iz prethodno elaboriranih dokaza utvrdio da su oštećena i optuženi
imali seksualni odnos uveče - 10.08.2011. godine, koji se desio na livadi u
blizini kuće oštećene, i stanovišta je da je oštećena dobrovoljno pristala na
taj seksualni odnos. Međutim, isto ne isključuje krivicu na strani optuženog,
imajući u vidu da je u pitanju dijete, odnosno lice mlađe od 14. godina, koje
nije ni fizički ni psihički podobno da stupa u polne odnose, jer se isto može
štetno odraziti na njegovo zdravlje i razvoj. Činjenicu da je oštećena u
kritičnom vremenu imala 12. godina, sud je utvrdio iz izvoda iz matičnog
registra rođenih, na ime oštećene od 16.12.2011. godine, iz kojeg se utvrđuje
da je maloljetna oštećena rođena …. godine.
Prilikom ocjene odbrane optuženog, sud nije prihvatio da istom nije bilo
poznato koliko oštećena ima godina, te da mu je navodno rekla da ima petnaest
godina, cijeneći da je ovakva odbrana usmjerena isključivo na izbjegavanje
sopstvene krivice, a kao takva obezvrijeđena je izvedenim dokazima, kao i
navodi iz iste u kojima je optuženi insistirao da je sa oštećenom imao više
seksualnih odnosa i to počev od kraja jula 2011. godine. Oštećena je u svom
iskazu bila decidna u tvrđenju, a što potvrđuje i sam optuženi, da je sa istim
stupila u kontakt preko Facebook društvene mreže. Oštećena je tvrdila da je na
facebook profilu stajao njen datum rođenja, s tim što je kao godina rođenja
bila naznačena 1997. godina, a ne 1998. godina, jer u suprotnom nije mogla da
se registruje na toj društvenoj mreži. Optuženi je svakako bio u prilici da
vidi datum rođenja oštećene, pa čak i tako pogrešno unijet, evidentno je
govorio o tom da je ista mlađa od četrnaest godina. Ovo tim prije što ni
optuženi ne spori navedeno u iskazu oštećene da su razgovarali o njenoj
školskoj drugarici An. Z., koju je optuženi od ranije poznavao, a za koju mu
je bilo poznato koliko ima godina, odnosno da je u pitanju dijete, i u koji
razred osnovne škole ide, a sama oštećena mu je u razgovoru rekla da ide u
sedmi razred osnovne škole. Optuženi je u svom iskazu potvrdio da je na
facebook profilu oštećene vidio sliku djevojke, sa kojom se navodno zabavljao,
ali u to vrijeme je mislio da ima 16 godina, ali je kasnije saznao da ima 13.
godina, pa su raskinuli, a A. je rekao da neće vezu s njom jer je imao vezu sa
njenom drugaricom. Sve navedeno je očigledno ukazivalo na starost oštećene,
koja je optuženom kao takva bila nesumnjivo poznata, ali je ipak odlučio da
ostvari kontakt sa istom. Pritom, optuženi je svjesno obmanuo oštećenu
prikazujući se kao lice od 18. godina, iako je u kritičnom vremenu imao 24.
godine, te da je navodno student pravnog fakulteta i kriminalistike, što
svakako nije bio.
Optuženi je u svojoj odbrani, navodeći niz vjerodostojnih detalja, koji su se
kao takvi pokazali tačnim kroz izvedene dokaze tokom postupka, ipak,
prevashodno i u bitnom pokušao da predstavi da je sa oštećenom, koja je po
njemu navodno bila stara petnaest godina, imao vezu zasnovanu na čestim
seksualnim odnosima, koje je oštećena i ranije upražnjavala, u šta se on
navodno i uvjerio, a i sama mu je rekla da je imala odnose sa nekim momkom iz
Rožaja. Stoji činjenica, a što se utvrđuje kroz iskaz svjedoka M.Ka., da mu je
optuženi pominjao navodno nekog A. momka iz Rožaja, a što je ona sama tvrdila
da nije istina, ali ono što je kao nesumnjivo utvrđeno jeste činjenica da je
oštećena imala prvi seksualni odnos baš sa optuženim, na šta ukazuje i nalaz
vještaka ginekologa. Optuženi je u svom iskazu tvrdio da je sa oštećenom imao
seksualne odnose, isključivo u njenoj kući, i to od 28.07.2011. godine, pa do
14.08.2011. godine, i to sedam puta, međutim, iz listinga međusobnih
telefonskih komunikacija optuženog i oštećene utvrđuje se da su oni prvi SMS
kontakt imali 30.07.2011. godine, telefonski poziv 31.07.2011. godine, a prije
toga nije zabilježen bilo kakav kontakt, tako da isto evidentno ukazuje da
prije tog datuma se svakako nijesu ni viđali, niti su mogli imati bilo kakve
odnose, pa ni seksualne.
Optuženi je u svom iskazu opisao određena dešavanja, koja su kao takva
potvrđena izvedenim dokazima, a odnose se na činjenicu da je A. poklonio
zlatni lančić, a ona njemu srebrni lančić i minđuše, što je potvrđeno kroz
iskaz svjedoka D. Al., kao i to da su A. i Al. pravile pitu i pozvale ga da
večera kod njih, ali datumi o kojima se optuženi izjašnjavao o tim događajima
apsolutno nijesu u saglasnosti sa sadržinom ostalih izvedenih dokaza, a
prevashodno listingom telefonskih komunikacija između optuženog i oštećene.
Optuženi je, izjašnjavajući se o danu 10.08.2011. godine, naveo da je oko
23:00 h došao do A. kuće i ušao u njenu sobu, a zatim su zajedno otišli do
Al., koja je nešto navodno bila ljuta, gdje su se zadržali do 05:30 h i te
večeri nijesu imali seksualne odnose.Očigledno je da je optuženi na ovaj način
pokušao da dá ubjedljivost sopstvenom kazivanju u vezi odnosa koje je imao sa
A., pokušavajući da se posebno osvrne na događaj od 10.08.2011. godine, kada
su shodno utvrđenom činjeničnom stanju, jedini put imali seksualni odnos, i to
ne u A. kući, već na livadi u blizini kuće. Ovo mjesto je utvrđeno kroz iskaz
oštećene, a u saglasnosti je i sa kazivanjem svjedoka D. Al., koja je navela
da je nakon povratka u kuću te večeri oštećenoj dukserica koju je imala na
sebi bila zelena od trave. Kazivanje optuženog, koje se odnosi na veče
10/11.08.2011. godine, kada je naveo da se u sobi kod A. i Al. zadržao do
05:00 h ujutru, ukazuje se sasvim nelogičnim, imajući u vidu okolnost da je
isti te večeri u 00:38:25 i 01:16:55 h obavio dva telefonska poziva ka A.
broju telefona, što evidentno ukazuje da u tom vremenu nijesu bili zajedno i
ukazuju na neubjedljivost navoda optuženog u tom pravcu. Optuženi je kao
punoljetna osoba sasvim svjesno manipulisao u kontaktima sa oštećenom, pritom
svjestan da je u pitanju dijete, te je krivično djelo obljuba sa djetetom
izvršio sa direktnim umišljajem. Kada je njegov odnos sa A. postao poznat
njenim roditeljima (s tim što su isti bili ubjeđenja da se radilo o prisili od
strane optuženog), optuženi je pokušao da spriječi procesuiranje, tako što je
prvo nudio da oženi oštećenu, a nakon toga je i prijetio da će se osvetiti
njenim roditeljima ''ako mu smjeste'', što evidentno ukazuje da su njemu bile
poznate godine oštećene i da je u pitanju dijete, te da njegovo postupanje
podliježe krivičnoj odgovornosti.
Prilikom odmjeravanja kazne optuženom, cijenjene su okolnosti od uticaja na
visinu iste, koje su predviđene članom 42 Kz-a, kao i to da je u konkretnom
slučaju učiniocu predmetnog krivičnog djela zaprijećena kazna zatvora od 1 do
10 godina. Na strani optuženog, sud je od olakšavajućih okolnosti našao da se
radi mlađem licu, lošeg imovnog stanja, dok je od otežavajućih okolnosti imao
u vidu da je isti jednom ranije kažnjavan, za krivično djelo teška krađa u
produženom trajanju. Kao otežavajuću okolnost na strani optuženog, a vezano za
okolnosti pod kojima je djelo učinjeno, sud je cijenio okolnost da je optuženi
bio u svakodnevnom neprestanom telefonskom kontaktu sa oštećenom i tako
pokušavao da kontroliše njena postupanja, te sugestibilno djeluje na istu, a
sve u cilju kako bi sa njom ostvario seksualni odnos, nakon kojeg je pokazao
drskost u ponašanju dolazeći u kasnim večernjim satima u njenu kuću, dok su
joj roditelji spavali u prizemlju od ste, pa ga je cijeneći sve navedene
okolnosti, sud osudio na kaznu zatvora u trajanju od četiri godine, smatrajući
da je takva kazna adekvatna težini predmetnog krivičnog djela i stepenu
krivice njenog učinioca, i da će se istom ostvariti svrha kažnjavanja iz čl.
32 Kz-a.
Shodno čl. 51 st. 1 Zkp-a, u izrečenu kaznu zatvora optuženom se ima uračunati
vrijeme provedeno u pritvoru, računajući od 24.08.2011. godine do 26.11.2012.
godine.
Shodno čl. 226 i 229 st. 1. Zkp-a, optuženi je obavezan da na ime paušala
plati iznos od 100,00 €, pri čemu je sud cijenio složenost i trajanje
krivičnog postupka, kao i da na ime troškova krivičnog postupka plati iznos od
790,50 €, koji troškovi se odnose na troškove isplaćene vještaku za
telekomunikacije u iznosu od 275,00 €, vmještaku ginekologu u iznosu od 137,50
€, te vještacima psihijatru i psihologu u iznosu od po 154,00 €, te troškova
na ime nužnih izdataka svjedoka D. Al. i njenog zakonskog zastupnika D. M. u
iznosu od 70,00 €, pod prijetnjom prinudnog izvršenja.
Imovinsko - pravnog zahtjeva nije bilo.
Sud je optuženog oslobodio od optužbe da je izvršio krivično djelo
nedozvoljeno držanje oružja i eksplozivnih materija iz čl. 403 st. 1 Kz-a, jer
nije dokazano da je izvršio krivično djelo za koje je optužen. U pogledu
razloga vezano za oslobađajući dio presude, sud je iste dao u osuđujućem
dijelu presude, kod razloga koji se odnose na neprihvatanje navoda iz optužbe,
da je kritičnom prilikom optuženi izvršio krivično djelo silovanje na štetu
oštećene, uz prijetnju upotrebom pištolja. Naime, sud je stanovišta da isti
kritičnom prilikom kod sebe nije posjedovao pištolj, niti je pištolj pronađen
i oduzet od istog, pa samim tim nije ni dokazano da je na javnom mjestu nosio
vatreno oružje protivno čl. 11 Zakona o oružju, a time i da je izvršio
predmetno krivično djelo.
Sa iznijetog, odlučeno je kao u izreci presude, shodno čl. 374 i 373 Zkp-a.
VIŠI SUD U BIJELOM POLJU
Dana, .... godine.
Zapisničar, Predsjednik vijeća- sudija
Sonja Marković Gorica Đalović