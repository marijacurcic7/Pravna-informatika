U IME NARODA!
                                                                                          **Posl.br.** **K.123/11**

OSNOVNI SUD U HERCEG NOVOM , po sudiji Leković Branislavu, uz učešće
zapisničara Šušić Lidije, u krivičnom predmetu protiv okrivljenog D.V., zbog
krivičnog djela laka tjelesna povreda iz čl.152 st.2 u vezi st.1 Krivičnog
zakonika CG, povodom optužnog predloga ODT Herceg Novi Kt.br.110/2011 od
24.06.2011. godine, na održanom glavnom i javnom pretresu dana 17.08.2011.
godine u prisustvu okrivljenog D.V., oštećenog S.V. i zamjenika ODT Herceg
Novi Pavlović Nade, donio je i javno objavio sledeću  
P R E S U D U
          **Okrivljeni:**

        **D.V.** , JMBG ..., od oca S. i majke B., rođen ... godine u S., sa prebivalištem u I., ul ..., državljanin BIH, oženjen, otac dvoje djece, završio SSS, nezaposlen,bez mjesečnih primanja, od nepokretnosti posjeduje stan u Igalu, neosuđivan.

K r i v   je
Što je: 
        Dana 22 aprila 2011 godine oko 01,15 časova u HN, lako tjelesno povrijedio oštećenog S.V., na način što je na putu u blizini manastira Savina,svojim vozilom marke „Fiat Bravo“ reg.ozn.HN …, presreo pmv.marke „Mercedes 190“ reg.ozn.HN …, kojim je upravljao oštećeni S.V. sa kojim je prethodno imao konflikt, izašao iz vozila i kroz otvoreni prozor istog udario metalnom šipkom dužine oko 50 cm, sredstvom podobnim da tijelo teško povrijedi i zdravlje teško naruši, u predjelu podlaktice lijeve ruke, nakon čega se oštećeni svojim vozilom udaljio u pravcu groblja na D., kojom prilikom je oštećeni zadobio lake tjelesne povrede u vidu nagnječenja u predjelu lijeve podlaktice - ručnog zgloba sa otokom i krvnim podlivom veličine pesnice,

-čime je izvršio krivično djelo laka tjelesna povreda iz čl.152 st.2. u vezi st.1. KZ,  
pa  mu sud primjenom navedenih zakonskih propisa,te odredaba iz čl.4, 36, 42,
52, 53 i 54 KZ CG izriče  
USLOVNU OSUDU
         kojom mu utvrđuje **kaznu zatvora** u trajanju od **3 (tri) mjeseca** , te istovremeno određuje da se iste neće izvršiti ukoliko okrivljeni u roku od 1 (jedne) godine ne počine novo krivično djelo.

Na osnovu čl.202 st.4 ZKP-a,okrivljeni se oslobađa obaveze plaćanja troškova
krivičnog postupka.  
O b r a z l o ž e n j e
       Osnovni državni tužilac Herceg Novi podnio je optužni predlog Kt.br.110/2011 od 24.06.2011. godine protiv okrivljenog D.V., zbog krivičnog djela  laka tjelesna povreda iz čl.152 st.2 u vezi st.1 KZ CG. Konačno tužilac je na glavnom pretresu dana 18.05.2011. godine precizirao činjenični opis djela, te ostao pri preciziranom optužnom predlogu i predložio sudu da okrivljenog oglasi krivim i osudi na kaznu po zakonu.

        **Okrivljeni D.V.** je u svojoj odbrani negirao izvršenje krivičnog djela koje mu je stavljeno na teret, pa je u bitnom naveo da je dana ....2011. godine, negdje iza ponoći, prolazio svojim PMV ("Fiat" tip Bravo reg. oznake HN ... bijele boje) pored ugostiteljskog objekta "F.", kada se sa parkinga navedenog objekta, vozeći u rikverc, ispred njega uključilo vozilo marke "Mercedes" bijele boje. Naveo je da ga je naglo zaobišao kako bi izbjegao sudar, te da se zaustavio ispred tog vozila na putu preko puta samoposluge "N.", izašao iz svog auta i prišao vozaču "Mercedesa", te mu rekao:"Jebem ti majku, oćeš li me ubiti majmune jedan", nakon čega je oštećeni dao gas i nastavio dalje. Naveo je da je nakon toga otišao svojoj kući u I..  
        Objasnio je da se cjelokupni događaj odigarao na magistrali preko puta prodavnice "N.", te da nije tačno da je oštećenog pratio i sustigao u blizini manastira "S", niti kod cjećare na Jok megdanu. Takođe je istakao da ga ni u jednom momentu nije fizički napao, odnosno da ga nije udarao ni pesnicom, niti metalnom šipkom.  
        Na glavnom pretresu od 17.08.2011. godine je dodao da oštećenog nije poznavao od ranije, te da ne zna da li je neko bio prisutan na ulici kritičnom prilikom u M.. Naveo je da tom prilikom njemu oštećeni nije ništa govorio, a da se sa njim više nije sretao, sve do saslušanja u policiji. Takođe je istakao da kritičnom prilikom u vozilu nije imao nikakvu metalnu šipku, a da su i on i oštećeni bili sami u svojim vozilima.

        Konačno,branilac okrivljenog je u završnoj riječi naveo da nije dokazano da je okrivljeni izvršio djelo koje mu je stavljeno na teret, zbog čega bi ga sud trebao oslboditi od optužbe, a da je jedini dokaz optužbe iskaz oštećenog, koji je inače nelogičan i kontradiktoran,jer je oštećeni najprije izjavio da ga je okrivljeni udario šipkom i kod cvjećare na D., a u kasnijoj izjavi je naveo da ga nije udario na D., već da je udario po njegovom vozilu. Takođe je naveo da je nelogično to što je oštećeni tri puta otvarao prozor svog vozila kada okrivljeni navodno prilaz da se fizički obračuna sa njim, te je nelogično da je ka svojoj kući išao daljim putem, te je zaustavljao vozilo kada bi mu okrivljeni prepriječio put, pa nakon sukoba sa istim opet mimoilazio njegovo tako popriječeno vozilo i nastavljao put.

U dokaznom postupku sud je proveo dokaze saslušanjem svjedoka oštećenog S.V.,
te je izvršeno suočenje okrivljenog i oštečenog, te su pročitani - izvještaj
hitne medicinske pomoći HN br.... od ...2011. godine, izvještaj ljekara
specijaliste od ....2011. godine, zatim izvještaj ljekara hitne pomoći H.N. od
....2011. godine, te je uz saglasnost stranaka pročitan nalaz i mišljenje
vještaka sudske medicine dr. D.Č. od ....2011. godine i izvršen uvid u
izvještaj iz kaznene evidencije za okrivljenog.  
Nakon tako provedenih dokaza ocjenom svakog pojedinačno i u njihovoj
međusobnoj vezi, te dovodeći ih u vezu sa odbranom okrivljenog, sud je utvrdio
da je okrivljeni D.V. izvršio krivično djelo laka tjelesna povreda iz čl.152
st.2 u vezi st.1 Krivičnog zakonika, pa ga je zbog istog oglasio krivim i
izrekao mu navedenu uslovnu osudu.  
Naime, oštećeni u svojstvu svjedoka S.V. je u bitnom izjavio da je dana
...2011. godine oko 1,15 časova vozeći u rikverc sa parkinga ugostiteljskog
objekta "F." svojim vozilom marke "Mercedes" reg oznaka HN ... izašao na desnu
magistralnu traku. Naveo je da je u tom trenutku iz pravca Z. velikom brzinom
naišlo vozilo marke "Fiat" tip "Bravo" bijele boje, koje ga je zaobišlo sa
lijeve strane i zaustavilo se ispred njega. Naveo je da je iz vozila izašao
okrivljeni kojeg poznaje jer mu je isti radio reklamu za apoteku, a kada je
otvorio prozor taj mladić mu je rekao:"Jebat ću ti majku, ti si mene htio da
ubiješ i ja ću tebe" i udario ga zatvorenom pesnicom u predjelu lijevog oka.
Dalje je naveo da je nakon toga krenuo svojim vozilom u pravcu manastira "S",
a da ga je negdje između manastira i škole okrivljeni sustigao i prepriječio
mu put svojim vozilom, te je on opet otvorio prozor, a mladić je izašao iz
svog vozila i udario ga metalnom šipkom dužine od oko 50 do 100 cm, širine od
oko 5 cm, u predjelu lijeve ruku,a koju je podigao da bi se zaštitio od udara.
Naveo je da je nakon toga zaobišao vozilo okrivljenog i krenuo prema D., kada
ga je pred cvjećarom koja se nalazi na skretanju za groblje na D. okrivljeni
opet sustigao i svojim vozilom preprječio mu put, te ponovo izašao iz vozila i
istom metalnom šipkom ponovo zadao udarac u predjelu lijeve ruke, nakon čega
je sjeo u svoje vozilo i otišao u pravcu I. Objasnio je da je nakon toga
otišao u policiju i prijavio slučaj, a da je sjutradan otišao u bolnicu R.
gdje su mu konstatovali hematom u predjelu lijevog oka i lijeve podlaktice.
Takođe je napomenuo da se on kritičnom prilikom uopšte nije obraćao
okrivljenom.
Na glavnom pretresu dana 17.08.2011. godine oštećeni S.V. je precizirao da ga
okrivljeni kod cvjećare na D. nije udario po ruci, već da je metalnom šipkom
udario po njegovom vozilu dva ili tri puta, a da je ranije izjavio drugačije
iz razloga što se sve brzo odigralo pa niej bio precizan. Istakao je da ga je
okrivljeni kod manastira „S.“ sigurno udario metalnom šipkom, o čemu posjeduje
medicinsku dokumentaciju, kao i  da ga je na početku događaja u M., udario
pesnicom u predjelu lica.  
Sud je prihvatio iskaz svjedoka oštećenog S.V. sa glavnog pretresa, jer je
uvjerljiv, logičan i potvrđen je izvedenim materijalnim dokazima-medicinskom
dokumentacijom i nalazom vještaka sudske medicine. Iskaz ovog svjedoka je, u
konkretnom slučaju od značaja jer se istim obezvrjeđuje odbrana okrivljenog da
kritičnom prilikom nije udario okrivljenog metalnom šipkom u predjelu lijeve
ruke.  
Tokom suočenja okrivljenog i oštećenog isti su ostali pri svojim izjavama, pa
je oštećeni izjavio da ga je okrivljeni udario metalnom šipkom i pesnicom kako
je to opisao, a okrivljeni je izjavio da ništa od toga nije istina.  
Iz izvještaja hitne medicinske pomoći HN od 22.04.2011. godine proizilazi da
je S.V. poslat iz policije, te da mu je konstatovano nagnječenje i hematom
gornjeg lijevog kapka, nagnječenje ispod lijevog oka veličine 2x2 cm sa
ogrebotinom veličine oko 2 cm, zatim nagnječenje lijeve podlaktice veličine
pesnice, te da mu je lijevi ručni zglob bolan pri pokretu ruke,te da je
oštećeni upućen na odjeljenje ortopedija opšte bolnice u Risnu
Iz izvještaja ljekara specijaliste bolnice Risan od 22.04.2011. godine
proizilazi da je oštećenom konstatovan jak krvni podliv u predjelu lijevog oka
i da je oko zatvoreno, te da mu je u predjelu iznad ručnog zgloba lijeve ruke
prisutan jak otok i hematom nastao udarcem metalnog predmeta po podlaktici,
bez vidljeivih znakova traume kosti.  
Sud je prihvatio navedene pismene dokaze kao vjerodostojne, jer su izdati od
nadležnih zdravstvenih ustanova, a na iste stranke nisu imale primjedbi.  
Iz nalaza i mišljenja vještaka sudske medicine dr. D.Č. od 17.06.2011. godine
proizilazi da je oštećeni S.V. u predmetnom događaju zadobio lake tjelesne
povrede, i to: nagnječenje i veliki krvni podliv u predjelu gornjeg kapka
lijevog oka, nagnječenje u predjelu ispod lijevog oka veličine 2x2 cm sa
ogrebotinom veličine oko 2 cm, sa velikim krvnim podlivom, zatim nagnječenje u
predjelu lijeve podlaktice - ručnog zgloba sa otokom i krvnim podlivom
veličine pesnice. Zatim, iz istog proizilazi da su navedene povrede nastale
najmanje dvokratnim, najviše trokratnim djelovanjem tupine mehaničkog oruđa,
gdje spada i šaka stisnuta u pesnicu i metalna šipka.  
Sud je prihvatio nalaz i mišljenje vještaka sudske medicin dr. Č.D. jer je
stručan i argumentovan,te zasnovan je na materijalnim dokazima - medicinskoj
dokumentaciji na ime oštećenog, a na isti stranke nisu imale primjedbi.
Matreijalni dokazi (medicinski nalazi) i dati nalaz i mišljenje su od značaja
jer se istim potvrđuju navodi oštećenog S.V., da mu je navedene povrede nanio
okrivljeni na opisani način i iopisanim sredstvom.  
Iz izvoda iz kaznene evidencije od MUP UP PJ SA za okrivljenog D.V., utvrđeno
je da imenovani nije evidentiran u kaznenoj evidenciji tog ministarstva.  
Analizirajući odbranu okrivljenog i upoređujući je sa izvedenim dokazima, sud
istu nije prihvatio jer je neuvjerljiva i nelogična,te opovrgnuta izvedenim
dokazima-iskazom oštećenog,medicinskom dokumentacijom o povredama kod
oštećenog i nalazo i mišljenjemm vještaka sudske meidicine,pa je kao takva
njegova odbrana sračunata u cilju izbjegavanja krivice.  
Naime, i oštećeni i okrivljni su saglasno izjavili da su kritične noći imali
verbalni konflikt kod ugostiteljskog objekta "F.", kada je oštećeni vozeći u
rikverc izlazio sa parkinga navedenog objekta, a okrivljeni D.V. naišao iz
pravca Z. i izbjegao mogući sudar vozila koja su se u tom trenutku našla u
istoj traci. Međutim, nadalje se njihove izjave razilaze, pa je okrivljeni u
svojoj odbrani izjavio da je oštećenom uputio psovke, ali je negirao da je
dalje pratio i presretao oštećenog i da ga je udarao.Nasuprot odbrani
okrivljenog,iskaz oštećenog je uvjerljiv i logičan,te potvrđen pismenim
dokazima-medicinskom dokumentacijom o zadobijenim povredama,a iz koje pored
ostalog proizilazi da je sačinjena istog dana kada se desio i predmetni
događaj,te da je u Hitnu pomoć H.N. upućen iz policije. Osim toga,pismenim
nalazom i mišljenjem vještaka sudske medicine se potvrđuje da je povreda kod
oštećenog u vidu nagnječenja podlaktice ručnog zgloba lijeve ruke,sa otokom i
krvnim podlivom ,nastala na način kako to opisuje oštećeni.  
        Polazeći od naprijed analiziranih i provedenih dokaza, sud je nesporno utvrdio da je okrivljeni D.V. dana 22 aprila 2011 godine oko 1,15 časova u HN, lako tjelesno povrijedio oštećenog S.V., na način što je na putu u blizini manastira Savina, svojim vozilom marke „Fiat Bravo“ reg.oznaka HN ..., presreo vozilo kojim je upravljao oštećeni S.V. sa kojim je prethodno imao konflikt, te izašao iz vozila i kroz otvoreni prozor oštećenog udario metalnom šipkom dužine oko 50cm (sredstvo podobno da tijelo teško povrijedi i zdravlje teško naruši) u predjelu podlaktice lijeve ruke, nakon čega se oštećeni svojim vozilom udaljio u pravcu groblja na D., kojom prilikom je oštećeni zadobio lake tjelesne povrede u vidu nagnječenja u predjelu lijeve podlaktice -ručnog zgloba sa otokom i krvnim podlivom veličine pesnice.

        Kod takvog utvrđenog činjeničnog stanja, u naprijed opisanim radnjama okrivljenog, sud je našao sva obilježja krivičnog djela laka tjelesna povreda iz čl.152 st.2 u vezi st.1 KZ CG, jer je okrivljeni korišćenjem metalne šipke - sredstva podobnog da tijelo teško povrijedi i zdravlje teško naruši na način koji je podoban za nanošenje teške tjelesne povrede, nanio oštećenom laku tjelesnu povredu.

        Sud nalazi da je okrivljeni pri izvršenju ovog krivičnog djela postupao sa umišljajem, jer je bio svjestan svog djela i htio je njegovo izvršenje.Naime,okrivljeni je bio svjestan da koristi sredstvo podobno da tijelo teško povrijedi i zdravlje teško naruši ,te da svojim radnjama može nanijeti povredu oštećenom,a to je i htio.

        Odlučujući o vrsti i visini krivične sankcije koju okrivljenom treba izreći za počinjeno krivično djelo, sud je cijenio sve okolnosti iz čl.42 KZ CG, pa mu je od olakšavajućih okolnosti cijenio to što je do sada neosuđivan, te što je porodičan čovjek,otac dvoje djece, dok na drugoj strani, otežavajućih okolnosti nije bilo.

        Medjutim, kada se ima u vidu  ličnost okrivljenog, što je sud sagledao kroz činjenicu da do sada nije bio osuđivan, te imajući u vidu stepen krivice okrivljenog, može se smatrati da je  konkretno krivično djelo lakše (lakše je i formalno, s obzirom na visinu zaprijećene kazne) i da nije nužno radi krivično pravne zaštite prema okrivljenom primjeniti kaznu, jer se osnovano može očekivati da će i samo upozorenje uz prijetnju kaznom dovoljno uticati na okrivljenog da ubuduće ne vrši krivična djela. S toga mu je sud utvrdio kaznu zatvora u trajanju od 3 mjeseca, nalazeći da je ovako utvrđena kazna u skladu sa ličnošću okrivljenog i težinom izvršenog djela i istovremeno odredio da se utvrdjena kazna zatvora neće izvršiti ako okrivljeni za vrijeme od 1 (jedne) godine ne izvrši novo krivično djelo.

Odluka o troškovima krivičnog postupka zasniva se na odredbi čl.202 st.4
ZKP-a, pa kako je okrivljeni lošeg imovnog stanja ,nezaposlen i bez mjesečnih
primanja, to po ocjeni suda nije u mogućnosti da plati troškove postupka, a da
time ne dovede u pitanje svoje i izdržavanje svoje porodice, te ga je sud
oslobodio dužnosti naknade istih.  
OSNOVNI SUD U HERCEG NOVOM
Dana 17.08.2011. godine.  
Zapisničar       
S u d i j a    
Lidija Šušić
Branislav Leković  
Pravna pouka:
Protiv ove presude dozvoljena je žalba
u roku od 8 dana od dana prijema,
Višem sudu u Podgorici, a preko ovog suda.  
DNA:
- ODT H.Novi
- okrivljenom
- braniocu adv. C.B.
- u spise  