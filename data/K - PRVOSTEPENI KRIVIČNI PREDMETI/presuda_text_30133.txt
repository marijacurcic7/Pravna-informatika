K. br.8/13
U IME CRNE GORE
VIŠI SUD U BIJELOM POLJU, sudija Vidomir Bošković, sa zapisničarem Mirjanom
Gačević u postupku po optužnici Višeg državnog tužilaštva Kt.br. 43/12 od
26.12.2012.godine, protiv optuženih Z.S. i Z.M. iz B., zbog krivičnog djela
neovlašćenja proizvodnja, držanje i stavljanje u promet opojnih droga iz čl.
300 st. 1 Krivičnog zakonika, nakon održanog glavnog, javnog pretresa dana
21.02.2013.godine, u prisustvu zamjenika iz Višeg državnog tužilaštva Nade
Bugarin, optuženih i njihovog branioca S. J. advokata iz B. P., donio je i
javno objavio dana 25. februara 2013.godine
P R E S U D U
Optuženi Z.S. JMB .............., od oca D., majke M. rodjene S., rodjen
.............godine u B., sa prebivalištem u mjestu rodjenja ul. P. V. br.
..., državljanin Srbije, radnik, neoženjen, pismen, sa završenom srednjom
školom – saobraćajni tehničar, srednjeg imovnog stanja, neosudjivan, nalazio
se u pritvoru od 19.12.2012.godine do 25.02.2013.godine
K R I V J E
Što je:
Dana ............godine, iz Crne Gore u Republiku Srbiju u svojem putničkom
motornom vozilu marke ''Renaut'' reg.br. .............., neovlašćeno radi
prodaje prenosio 8140 grama opojne droge marihuane, supstancu koja je
Pravilnikom o utvrdjivanju spiska opojnih droga, psihotropnih supstanci i
bilja koja se može koristiti za proizvodjnju droga (Sl.list CG br.56/12),
proglašena za opojnu drogu, zapakovanu u 11 (jedanaest) ručno pravljenih
pakovanja od plastične kese, obmotanih providnom plastičnom folijom,
oblijepljenih braon selotejp trakom, koju su istog dana oko 14,20 časova, na
graničnom prelazu Dračenovac, opština Rožaje ovlašćena službena lica Uprave
policije, Grupe za suzbijanje droga Bijelo Polje, Berane, Pljevlja prilikom
kontrole i pretresa putničkog motornog vozila pronašli ispod haube i ispod
prednjih sjedišta vozila i privremeno oduzeli,
- čime je izvršio krivično djelo neovlašćena proizvodnja, držanje i
stavljanje u promet opojnih droga iz čl. 300 st. 1 Krivičnog zakonika (KZ),
- za koje ga sud primjenom tog zakonskog propisa, čl. 15,32,36,42, 51 istog
zakonika, te čl. 226 i 229 Zakonika o krivičnom postupku (ZKP)
O S U DJ U J E
Na kaznu zatvora u trajanju od 3 /tri/ godine u koju mu se ima uračunati
vrijeme provedeno u pritvoru u periodu od 19.12.2012.godine pa do
25.02.2013.godine.
Optuženi se obavezuje da plati na ime paušala iznos od 50,00 € /pedeset eura/,
i troškova krivičnog postupka iznos od 150,00 € /jedna stotina i pedeset eura/
u korist budžeta Crne Gore u roku od 15 /petnaeset/ dana od dana
pravnosnažnosti.
Opojna droga marihuana neto mase od 8140 grama privremeno oduzeta od Z.S.,
trajno se oduzima i odredjuje da se po pravnosnažnosti ove presude ima
uništiti, na osnovu čl. 66 i 75, a u vezi čl. 300 st. 7 KZ.
Naprotiv,
Optuženi Z.M. JMB ..............., od oca D., majke M. rodjene S., rodjen
............godine u D.– K., sa prebivalištem u B. ul. P. V. br. ......,
državljanin Srbije, radnik, neoženjen, pismen, sa završenom srednjom školom
poljoprivredni tehničar, srednjeg imovnog stanja, neosudjivan, nalazio se u
pritvoru od 19.12.2012.godine do 25.02.2013.godine.
Na osnovu čl. 373 tač. 2 Zakonika o krivičnom postupku,
OSLOBADJA SE OD OPTUŽBE
Kojom je predstavljeno da je:
Dana .........godine, zajedno sa optuženim Z.S. iz pravca Rožaja u pravcu
Republike Srbije u putničkom motornom vozilu marke ''Renaut'' reg.br.
............... vlasništvo optuženog Z.S., neovlašćeno radi prodaje prenosio
8140 grama opojne droge marihuane, supstancu koja je Pravilnikom o
utvrdjivanju spiska opojnih droga, psihotropnih supstanci i bilja koja se može
koristiti za proizvodjnju droga (Sl.list CG br.56/12), proglašena za opojnu
drogu, zapakovanu u 11 ručno pravljenih pakovanja od plastične kese, obmotanih
providnom plastičnom folijom, oblijepljenih braon selotejp trakom, koju su
istog dana oko 14,20 časova, na graničnom prelazu Dračenovac, opština Rožaje
ovlašćena službena lica Uprave policije, Grupe za suzbijanje droga Bijelo
Polje, Berane, Pljevlja prilikom kontrole i pretresa putničkog motornog vozila
kojim je upravljao okrivljeni Z.M. pronašli sakrivenu i to tri paketa ispod
haube i po četiri paketa u namjenski specijalno napravljenim bunkerima iza
vozačevog i suvozačevog sjedišta i oduzeli,
- čime bi kao saizvršilac izvršio krivično djelo nevlašćena proizvodnja,
džanje i stavljanje u promet opojnih droga iz čl. 300 st. 1 KZ,
-​ jer nije dokazano da je izvršio krivično djelo za koje je optužen. 
Troškovi krivičnog postupka padaju na teret budžetskih sredstava shodno
odredbi čl. 230 ZKP.
O b r a z l o ž e nj e
Optužnicom Višeg državnog tužilaštva u Bijelom Polju okrivljenim Z.S. i Z.M.
stavljeno je na teret izvršenje krivičnog djela neovlašćena proizvodnja,
držanje i stavljanje u promet opojnih droga iz čl. 300 st. 1 KZ, izvršenog u
saizvršilaštvu. U završnoj riječi zamjenik VDT predložila je da se optuženi
oglase krivim i osude na kaznu po zakonu, jer iz izvedenih dokaza proizilazi
da su optuženi neovlašćeno prenosili drogu iz Crne Gore u Srbiju u cilju njene
neovlašćene prodaje.
Optuženi Z.S. u svojoj odbrani iznesenoj na glavnom pretresu priznao je
izvršenje krivičnog djela i krivicu za krivično djelo stavljeno na teret
optužnim aktom, uz izjašnjenje da u radnji prenošenja droge, neovlašćeno radi
prodaje nije učestvovao njegov brat Z.M.. Tvrdio je da je dana …………...godine,
iz pravca Rožaja u pravcu Srbije neovlašćeno radi prodaje prenosio 8140 grama
droge marihuane u vozilu ‘’Reno’’ reg.oznake ………… koje je njegovo vlasništvo.
Tom prilikom on je upravljao vozilom, a dana 18.12.2012.godine, oko 20,30 sati
pozvao je brata M. tražeći od njega da podju od Crne Gore i obidju rodbinu u
Danilovgradu, pa su iz Beograda pošli oko 21 čas, a u Danilovgrad stigli oko
04 sati. Nakon što su spavali on je u jutarnjim satima pošao do Podgorice –
Tuzi da bi pogledao klima uredjaje za koje vrijeme je njegov brat M. ostao da
spava. Kada je završio sa razgledanjem prišao mu je jedan čovjek i pitao ga da
mu prenese neku robu do Beograda što je on i prihvatio, s tim što nije znao o
čemu se radi do trenutka dok mu nije donio jednu kutiju u kojoj se nalazilo 11
pakovanja sa travom, pa je on prihvatio da za 500,00 € tu drogu preveze do
Beograda. Tom prilikom to lice mu je dalo 100,00 €, a ostatak novca mu je
trebao dati u Beogradu, s tim što je zajedno sa tim licem izvršio prepakivanje
paketića sa drogom, na način što su tri paketića stavili ispod haube, a po
četiri ispod sjedišta vozača i suvozača. Ostatak novca trebao je dobiti po
dolasku u Beograd poslije 20 sati po pozivu tog lica kojem je dao svoj broj
telefona, a on je upisao reg.oznake vozila. Kada je sa bratom krenuo iz
Danilovgrada ništa mu nije govorio o odlasku u Podgoricu, niti je on znao šta
se nalazi u vozilu, sve do trenutka dok ih nije zaustavila policija na
graničnom prelazu kod Rožaja kada je ispod sjedišta pronadjena droga. Na
graničnom prelazu izvršena je kontrola ličnih dokumenata i naloženo im je da
izadju iz vozila, a nakon toga su prevezeni do Rožaja, s tim što je izvršeno
podizanje sjedišta u vozilu kada se vidi da se u vozilu nalazi droga. Tvrdio
je da nije stalno zaposlen i da klima uredjaje radi tokom ljeta, tok njegov
brat radi u komunalnoj policiji i studira. U Danilovgrad su išli kod M.Z. koji
im nije rodjeni stric, i po dolasku vrata im je otvorio brat od strica M.
starosti oko 25.godina pa su legli da spavaju. Strica nije vidio te večeri, (a
do Tuzi je pošao oko 08 sati), kao i nakon toga po povratku i odlasku za
Beograd. U Tuzima nije ništa kupio već je isprovjeravao cijene i utvrdio da su
proizvodi koji su ga interesovali bili jeftiniji u Tuzima. Ranije je u
Danilovgrad dolazio prije godinu ipo do dvije kod strica koji je starosti oko
50.godina. Za vrijeme njihovog odlaska u Crnu Goru nije imao kontakt sa bilo
kim osim sa bratom od strica kojeg je obavijestio da stiže u Crnu Goru, jer su
ušli preko graničnog prelaza ‘’Dračenovac’’ …………..godine oko 01 sat.
Prepakivanje droge u Tuzima izvršio je na jednom parkingu, stavljanjem droge
ispod sjedišta vozača i suvozača kada je prvi put vidio da ispod sjedišta
postoje udubljenja, s tim što on nije vršio bilo kakvu prepravku na vozilu.
Vozilo je kupio prije četiri godine kada je počeo da radi sa klima uredjajima.
Nikoga od rodbine sem strica u Danilovgradu ovom prilikom nije obilazio, a
vidio je samo brata M.. U Danilovgradu je sa svojom porodicom nakon rata na
Kosovu živio od 1999.godine do 2005.godine. Tvrdio je da je cijelo vrijeme
puta od Beograda do Danilovgrada i nazad upravljao vozilom, a njegov brat M.
nije upravljao istim, jer ima tzv. probnu vozačku dozvolu i da li on može
upravljati vozilom, zavisi od starosti lica koje se tretira kao suvozač.
Prisustvovao je pretresu vozila koje je vršeno ispred MUP-a u Rožajama, s tim
što je droga prethodno pronadjena ispod sjedišta i nije moralo biti ništa
pomjerano da bi se droga mogla vidjeti sem sjedište.
Optuženi Z.M. negirao je izvršenje krivičnog djela i krivicu za krivično djelo
za koje se tereti. Prilikom saslušanja od strane zamjenika VDT u Bijelom Polju
tvrdio je da ga je 18.12.2012.godine, oko 20,30 sati pozvao brat S. pitajući
ga da podju do Crne Gore sa vozilom ‘’Reno’’ beogradskih tablica, vlasništvo
njegovog brata. Obzirom da je imao dva slobodna dana jer radi u Komunalnoj
policiji pristao je da podju kod strica Z.M. koji živi u Danilovgradu, pa su
iz Beograda pošli oko 21 sat, a u Danilovgrad stigli oko 04 sata. Po dolasku
kod strica on je odmah pošao na spavanje i probudio se 19.12.2012.godine oko
09 sati i vidio je da njegov brat nije bio kod kuće već je došao oko 10
časova, tako da su odmah pošli za Beograd. Njemu nije poznato da li je negdje
išao njegov brat S., za vrijeme dok je on spavao kod strica, a nije ga ni
pitao gdje je on bio. Kada su pošli za Beograd nijesu svraćali bilo gdje, a
vozilom je upravljao njegov brat dok je on sjedio na mjestu suvozača, s tim
što je njegov brat upravljao vozilom i na putu iz Beograda jer je on imao
ograničeno pravo upravljanja vozilom. Na graničnom prelazu zaustavili su ih
carinici i policija i pitali njegovog brata da li ima šta za carinjenje, nakon
čega su mu tražili da otvori prtljažnik od vozila i pregledali šta se nalazi u
vozilu, ponovo pitajući da li imaju šta za carinjenje. Nakon toga stavili su
im lisice na ruke i izvršili provjeru ličnih podataka i prevezli ih do
policijske stanice u Rožajama na različitim vozilima. Na putu prema Rožajama
inspektori su mu kazali da su u vozilu našli 11 kila trave zv. marihuana. U
policijskoj stanici su mu oduzeli dva mobilna telefona, s tim što on nije
razgovarao sa bilo kim dok je boravio na teritoriji Crne Gore. Iz Danilovgrada
je morao da se vrati za Beograd da bi se odmorio jer je trebao da radi
21.12.2012.godine zbog čega su se i malo zadržali u Danilovgradu. Nije mu
poznato gdje je išao njegov brat dok je on spavao, kao što nije ni znao da se
u vozilo nalazi bilo šta od nedozvoljene robe, jer mu brat o tome nije pričao
bilo šta. Pretresu vozila nije prisustvovao već njegov brat S..
Na glavnom pretresu ponovio je ranije datu odbranu dodajući da mu je brat
rekao da u Crnu Goru idu zbog klima uredjaja i posjete stricu, ne
izjašnjavajući se o vremenu privodjenja u stanicu policije u Rožajama.
Prilikom dolaska u Danilovgrad, u kući M.Z. bio je prisutan njihov brat od
strica M., a ujutru u kući su bili stric, strina i brat od strica M. sa
suprugom, dok se tu nije nalazio njegov brat S., za koga on nikoga nije pitao.
Nakon što je S. došao nijesu ga pitali gdje je bio, već po kretanju iz
Danilovgrada rekao mu je da je išao da vidi materijal za klime. Kada su
odlazili iz Danilovgrada u kući su bili prisutni stric, strina, snaha i
njihova dva brata od strica. On je imao slobodne dane za 19. i 20. decembar
2012.godine, a ti slobodni dani su vezani za rad komunalne policije koja radi
i subotom i nedeljom, pa su slobodni dani različiti. Nije prisustvovao
pretresu vozila, već njegov brat, a na graničnom prelazu nije primijetio da je
nešto pronadjeno, već je zapazio da su sjedišta vozila pomjerana. U periodu od
1999.godine do 2005.godine živio je u Danilovgradu sa ocem, majkom, braćom i
sestrom. Tvrdio je da su se kući kod njegovog strica kada je S. došao izjutra
nalazili stric, strina i dva brata od strica i snaha, s tim što su ta ista
lica bila prisutna kada su pošli za Beograd. Sa vozilom ‘’Reno’’ vlasništvo
njegovog brata nikada nije upravljao, a vozački je ispit je položio
2012.godine, i posjeduje tzv.’’probnu’’ vozačku dozvolu koja se izdaje u
Srbiji u novije vrijeme. Vezano za različito kazivanje u odnosu na razlog
njihovog odlaska za Crnu Goru i pominjenje klima uredjaja na glavnom pretresu
u odnosu na prethodno saslušanje, tvrdio je da se o klima uredjajima nije
izjašnjavao prethodno, jer nije pitan na te okolnosti, a nalazio se pod
stresom.
U završnoj riječi branilac optuženih predložio je da sud Z.M. oslobodi od
optužbe, jer isti ni objektivno ni subjektivno nije povezan sa radnjama
njegovog brata S. koji je priznao izvršenje krivičnog djela i za kojeg je
predložio da ga sud što blaže kazni. U tom pravcu apostrofirao je da je S. kao
nezreo dječak prognan sa svog ognjišta, pa je prvo utočište našao kod rodbine
u Danilovgradu sa porodicom, a nakon toga ga je život odveo u Beograd, kao i
to da se radi o veoma mladom čovjeku koji ranije nije osudjivan i koji je
izrazio kajanje zbog izvršenog djela.
Završnu riječ svog branioca u cjelosti su prihvatili optuženi sa istim
predlozima.
Radi utvrdjivnja odlučnih činjenica sud je u dokaznom postupku izveo dokaze:
pročitao službenu zabilješku br. ………….. od …………...godine UP Odsjek za
subzijanje droga Bijelo Polje, Berane i Pljevlja, pročitao zapisnik o
pretresanju br………… od …………….godine UP Odsjek za subzijanje droga Bijelo Polje,
Berane i Pljevlja, pročitao potvrdu UP Odsjek za subzijanje droga Bijelo
Polje, Berane i Pljevlja br…………… od ………...godine o privremenom oduzimanju
predmeta na ime Z.S., pročitao izvještaj o mjerenju materije oduzete prilikom
vršenja pretresa od okrivljenog Z.S. koje je izvršeno od službenog lica Č.Dž.,
pročitao potvrdu UP Odsjek za subzijanje droga Bijelo Polje, Berane i Pljevlja
br. ……….. od ………….godine o privremenom oduzimanju predmeta, pročitao izvještaj
Forenzičkog centra u Danilovgradu o hemijskom vještačenju br…… sa nalazom i
mišljenjem vještaka S. B., pročitao uvjerenje MUP-a Srbije Uprave za grad
Beograd od ………...godine za optužene Z.M. i Z.S. koja se odnosi na podatke iz
kaznene evidencije, pročitao pismeno Uprave policije br…………. od ………….godine,
izvršio uvid u kopiju indeksa sa br. ………… za optuženog Z.M., saslušao vještaka
mašinske struke R. N., izvršio uvid u fotodokumentacije Uprave policije
Ispostave u Rožajama br.237/12 od ………...godine, pa je cijeneći iste
pojedinačno i u kontekstu dovodeći ih u vezu sa odbranom optuženih utvrdio
činjenično stanje kao u izreci presude stajući na stanovište da je optuženi
Z.S. kriv za izvršeno krivično djelo stavljeno na teret optužnicom, dok nije
dokazano da je optuženi Z.M. izvršio krivično djelo za koje se tereti
postupajući u saizvršilaštvu.
Sud je odbio predlog zastupnika optužbe da se u dokaznom postupku angažuje
vještak struke za telekomunikacije, koji bi pregledom mobilnih telefona
optuženih koji su privremeno oduzeti sačinio nalaz vezano za komunikacije koje
su optuženi ostvarivali u dane 18 i 19.12.2012.godine. Ovaj predlog je odbijen
iz razloga jer bi se eventualnim pregledom mobilnih telefona (uvidjajem na
pokretnim stvarima) moglo utvrditi da li su optuženi ostvarivali komunikaciju
sa odgovarajućim licima, ali se time ne bi moglo utvrditi sadržina razgovora,
pa je za presudjenje u ovoj krivično pravnoj stvari irelevantno da li su
optuženi kontaktirali sa bilo kim. Činjenično utvrdjenje kao u izreci presude
ne bi bilo drugačije i pod uslovom utvrdjenih komunikacija optuženih, a ocjena
vjerodostojnosti odbrana optuženih gdje su tvrdili da nijesu imali
komunikacije sa drugim licima sem sa bratom od strica po ulasku u Crnu Goru ni
kod postojanja komunikacija ne bi bila drugačija u odnosu na onu o kojoj je
sud zauzeo stanovište i o čemu će biti obrazlagano u dijelu ocjene odbrana
optuženih. Ukoliko je tužilaštvo imalo namjeru eventualno utvrdjivati učešće
još nekog lica u protivpravnom postupanju to je moglo činiti u fazi izvidjaja
i istražnog postupka, a ne predlagati taj dokaz u završnoj fazi glavnog
pretresa kada se pretpostavlja da su prikupljeni svi relevantni dokazi, bitni
za donošenje zakonite odluke u odnosu na optužena lica.
U ovoj krivično pravnoj stvari nijesu sporne činjenice da je optuženi Z.S.
vlasnik vozila ‘’Reno’’ reg.broj ………. sa kojim je zajedno sa bratom optuženim
Z.M. dana ………….godine iz Srbije u Crnu Goru prešao granični prelaz oko 01 h.
Nesporno je da su optuženi istoga dana u 14,20 sati pokušali da sa istim
vozilom predju preko graničnog prelaza ‘’Dračenovac’’ kod Rožaja kojom
prilikom je pretresom vozila u istom pronadjeno 11 ručno pravljenih pakovanja
sa drogom marihuanom – kanabisom, koja je bila obomotana providnom plastičnom
folijom i oblijepljena selotejp trakom i sakrivena ispod haube i prednjih
sjedišta.
Sporne činjenice su pripadnost ove droge i neovlašćeno postupanje u prenošenju
opojne droge kanabis radi prodaje u odnosu na optuženog Z.M., dok iz odbrane
optuženog Z.S. i izvedenih dokaza proizilazi da je optuženi Z.S. postupao na
način kako je to opisano u izreci presude čime se u njegovim radnjama stiču
elementi bića krivičnog djela neovlašćena proizvodnja, držanje i stavljanje u
promet opojnih droga iz čl. 300 st. 1 KZ.
Odbrana optuženog Z.S. ocijenjena je kao potpuno jasno priznanje navoda
optužbe koje priznanje je potvrdjeno izvedenim dokazima. Naime, ovaj optuženi
je u svojoj odbrani iznesenoj na glavnom pretresu potvrdio da je na njegovo
traženje sa bratom Z.M. pošao iz Beograda za Crnu Goru upravljajući vozilom
marke ‘’Reno’’ reg.br. ………. njegovo vlasništvo, pa su u Crnu Goru ušli dana
………….godine, oko 01 čas preko graničnog prelaza ‘’Dračenovac’’ nakon čega su
pošli do Danilovgrada gdje je on odlazeći do Podgorice – Tuzi u svoje vozilo
smjestio 11 pakovanja droge kanabis radi neovlašćenog prenošenja sa ciljem da
se ta droga proda. Drogu je sakrio ispod haube i prednjih sjedišta vozila i to
tri pakovanja ispod haube, a po četiri pakovanja ispod dva sjedišta.
Irelevantno je da li je ovaj optuženi ovom prilikom drogu kupio ili je preuzeo
od njemu nepoznatog lica kako je tvrdio, jer je njemu na teret stavljeno
izvršenje radnje neovlašćenog prenošenja radi prodaje droge kanabis u količini
od 8140 grama. Predmetna droga pretresom vozila izvršenog od strane ovlašćenih
službenika policije pronadjena je u vozilu kako je to potvrdio ovaj optuženi,
a istovremeno to je potvrdjeno i pisanim dokazima sačinjenim povodom preduzete
radnje pretresanja koja radnja dokazivanja je sprovedena uz poštovanje
zakonske procedure obezbedjivanjem naredbe za pretresanje koju je donio sudija
za istragu i po kojoj je postupljeno.
Iz službene zabilješke Uprave policije Odsjeka za suzbijanje droga – Grupa za
suzbijanje droga Berane, Bijelo Polje i Pljevlja br…………….. od ……………..godine,
utvrdjeno je u odnosu na konstataciju da je pretresom vozila pronadjeno 11
pakovanja droge skank, kao i da je tom prilikom vozilom upravljao optuženi
Z.M. u društvu sa S..
Iz zapisnika o pretresanju Uprave policije Odsjeka za suzbijanje droga – Grupa
za suzbijanje droga Berane, Bijelo Polje i Pljevlja br……………… od ………...godine,
utvrdjeno je da je pretresom vozila pronadjena droga marihuana i telefoni koji
su pripadali optuženima, a što je konstatovano u zapisniku. Povodom izvršenog
pretresa i sačinjavanja zapisnika o toj radnji optuženima su izdate potvrde o
privremenom oduzimanju predmeta i to optuženom Z.S.u potvrda br. ……………….. od
………….godine o oduzimanju predmetnog vozila ‘’Reno’’ reg.br. .……….., tri
telefona i pronadjene droge kanabis. Na ime Z.M. izdata je potvrda o
privremenom oduzimanju predmeta br. …………… od ……………..godine iz koje proizilazi
da su od njega ovom prilikom oduzeta dva mobilna telefona.
Iz izvještaja o mjerenju privremeno oduzete droge kanabis, utvrdjeno je da je
policijski službenik Čindrak izvršio mjerenje materije nalik na opojnu drogu
skank upakovanu u 11 pakovanja, nalazeći da se radi o 11,332 kg.
Iz izvještaja Forenzičkog centra u Danilovgradu o hemijskom vještačenju br.
………. sa nalazom i mišljenjem utvrdjeno je da je Forenzičkom centru na
vještačenje dostavljeno 11 ručno pravljenih pakovanja od plastične kese,
obomotanih providnom plastičnom folijom oblijepljenom braon trakom sa
sadržajem vlažne budjave biljne materije tamno zelene boje, ukupne mase 8140
grama. Na osnovu morfološke gradje navedenih elemenata u biljnoj materiji
konstatovano je da ista potiče od biljke sa botaničkim nazivom cannabis –
konoplja, koja materija sadrži tetrahidrokanabinol (THC) u koncentraciji iznad
0,2%. Konoplja i THC su supstance koje djeluju na centralni nervni sistem
izazivaju stanje zavisnosti i nalaze se u Pravilniku o utvrdjivanju spiska
droga, psihotropnih supstanci i bilja koje se može koristiti za proizvodnju
droge.
Iz pismena Uprave policije br…………. od ………..godine utvrdjeno je da su optuženi
dana ………….godine, u 01,11 h evidentirani na ulasku iz Srbije u Crnu Goru na
graničnom prelazu ‘’Dračenovac’’ sa vozilom marke ‘’Reno’’ reg.oznake ……………..
Iz nalaza vještaka mašinske struke R.N.a utvrdjeno je da na vozilu ‘’Reno’’
reg.oznake ……….. vlasništvo optuženog Z.S. nijesu vršene bilo kakve prepravke,
već je prilikom pregleda vozila koje se nalazilo na Carinskom terminalu u
industrijskoj zoni u Rožajama zapaženo da na predmetnom vozilu bilo gdje
nijesu vršene dogradnje, niti pak pravljenja nekih tzv. ‘’skloništa’’.
Uvidom u fotodokumentciju Uprave policije Ispostava Rožaje br. ………… od
………...godine, utvrdjeno je u odnosu na poziciju i raspored upakovanih 11
paketića opojne droge kanabis u vozilu kojim je transportovana. Prostim uvidom
u fotodokumentaciju nije zapaženo da je droga kanabis mimo uobičajenog
skrivana, ali je sud radi utvrdjivanja eventualnih prepravki na vozilu sa
ciljem prevoženja droge angažovao vještaka mašinske struke iz čijeg nalaza je
utvrdjeno da se vozilo ne može smatrati predmetom izvršenja krivičnog djela,
jer je droga kanabis u količini kako je označeno prenošena uz očekivano
skrivanje koje nije bilo neuobičajeno.
Iz kopije indeksa sa brojem ………. na ime optuženog Z.M. utvrdjeno je da je isti
upisan za školsku 2012/2013 godinu na Fakultetu za medjunarodnu ekonomiju.
Ocjenom izvedenih dokaza uz njihovo dovodjenje u vezu i u vezu sa odbranom
optuženog Z.S. koja predstavlja priznanje izvršenog krivičnog djela za koje se
tereti, utvrdjeno je da je optuženi Z.S. dana …………..godine u svojem vozilu
neovlašćeno radi prodaje prenosio 8140 grma opojne droge kanabisa – marihuane
koja je bila upakovana u 11 ručno pravljenih pakovanja i koja je pronadjena
sakrivena dijelom ispod haube, a dijelom ispod prednjih sjedišta u vozilu i
oduzeta od strane ovlašćenih policijskih službenika. Vrijeme ulaska optuženih
u Crnu Goru utvrdjeno je iz odbrana optuženih kao i iz pismena Uprave policije
br………… od …………..godine, čime je potvrdjena odbrana istih. Naime, iz predmetnog
pismena utvrdjeno je da su optuženi na granični prelaz ‘’Dračenovac’’ sa
vozilom ‘’Reno’’ reg.br. ……….. ušli 19.12.2012.godine oko 01 čas. Broj i način
pakovanja u kojem se nalazila droga kanabis utvrdjen je iz odbrane optuženog
Z.S. kao i iz zapisnika o pretresanju br…………… i potvrde o privremenom
oduzimanju predmeta br………………. na ime Z.S. u koje je konstatovano da je od tog
optuženog izvršeno i privremeno oduzimanje droge kanabis. Da je predmetna
materija upakovana u 11 ručno pravljenih pakovanja sadržaj sa drogom kanabis
utvrdjeno je iz izvještaja o hemisjkom vještačenju br. ………. sa nalazom sa
mišljenjem vještaka B. S.. Naime, ovom vještaku na vještačenje je dostavljeno
11 ručno pravljenih pakovanja sa biljnom materijom tamno zelene boje čijim
mjerenjem je utvrdjeno da je ukupna količina te materije 8140 grama i da ta
materija potiče od biljke sa botaničkim nazivom cannabis – konoplja. Nadalje
je utvrdjeno da ta materija sadrži tetrahidrokanabinol (THC) u koncentraciji
iznad 0,2%, te da su konoplja i THC supstance koje djeluju na centralni nervni
sistem, izazivaju stanje zavisnosti i nalaze se u pravilniku o utvrdjivanju
spiska droga, psihotropnih supstanci i bilja koje se može koristiti za
proizvodnju droga (Sl.list CG br.56/2012).
Iz izvještaja o mjerenju materije, a koji se odnosi na oduzetu supstancu od
optuženog Z.S. proizilazi da je u 11 pravljenih pakovanja sadržano 11,332
grama, a čijim preciznim mjerenjem prilikom vještačenja ta količina je znatno
manja i iznosi 8140 grama kako je sadržano u nalazu vještaka hemičara i kako
je u odnosu na količinu opredijeljeno u činjeničnom sadržaju optužnice. Sud se
posebno nije bavio utvrdjivanjem razlike u količini, jer je optužnica
opredijelila količinu prema nalazu vještaka hemičara, s tim što je sasvim
izvjesno da je preciznije mjerenje i vjerodostojiniji nalaz vještaka u odnosu
na izvještaj o mjerenju policijskog službenika, mada postoji mogućnost da
obzirom na razliku u količini cjelokupno oduzeta droga nije proslijedjena na
vještačenje.
Pravno kvalifikujući postupanje optuženog Z.S. proizilazi da je on izvršio
krivično djelo neovlašćena proizvodnja, držanje i stavljanje u promet opojnih
droga iz čl. 300 st. 1 KZ. Zabranjena radnja u konkretnom slučaju je
neovlašćeno prenošenje droge kanabis radi prodaje, a koja droga je proglašena
za opojnu drogu po Pravilniku o utvrdjivanju spiska droga, psihotropnih
supstanci i bilja koje se može koristiti za proizvodnju droga (Sl.list CG
br.56/2012) sa hemijskim nazivom kanabis. Naznačeni propis donijet je na
osnovu ovlašćenja nadležnog organa po zakonu kojim je propisano da niko ne
smije posjedovati opojne droge bez dozvole i odobrenja nadležnog organa. U
konkretnom slučaju nije sporno da optuženi Z.S. nije posjedovao odobrenje od
strane nadležnog organa, što znači da je postupao suprotno normi blanketnog
propisa prilikom izvršenja radnje neovlašćenog prenošenja opojne droge kanabis
radi prodaje. Prenošenje kao radnja izvršenja krivičnog djela predstavlja
svaku fizičku aktivnost koja podrazumijeva angažovanje nekog fizičkog lica na
materijalnom transferu opojne droge iz jednog mjesta u drugo. To prenošenje
mora biti neovlašćeno, bez obzira na način prenošenja, a radnja prenošenja je
svršena samim prijemom u državinu opojne droge namijenjene prenošenju radi
prodaje. Radnja prenošenja može se vršiti unutar zemlje preko naše zemlje,
iznošenjem proizvoda u inostranstvo ili unošenjem iz inostranstva u zemlju. U
konkretnom slučaju optuženi Z.S. je stupio u državinu opojne droge kanabis u
količini kako je naznačeno u izreci presude i prenosio je iz Crne Gore iz
pravca Rožaja u pravcu Republike Srbije sa svojim vozilom, pri čemu je drogu
skrivao ispod sjedišta i ispod haube. Činjenica da se predmetna droga nalazila
u vozilu skrivena upućuje na zaključak da je droga kanabis prenošena u pravcu
Srbije radi prodaje, pri čemu je optuženi u tome spriječen da drogu preveze
tj. prenese i predajom drugom licu ili prodajom istu stavi u promet,
stvarajući apstraktnu opasnost za zdravlje neodredjenog broja ljudi kao
posledicu svojeg protivpravnog ponašanja. Radnja prenošenja opojne droge
kanabis okončana je samim prijemom u državinu opojne droge namijenjene
prenošenju radi prodaje.
Optuženi je postupao sa direktnim umišljajem, svjestan da ne posjeduje
odobrenje za prenošenje droge koje kao fizičko lice nije mogao imati, svjestan
da je materija koju prenosi droga i da time stvara apstraktnu opasnost za
zdravlje ljudi kao zaštitni objekt krivično pravne zaštite ovog krivičnog
djela.
Optuženi je u svojoj odbrani tvrdio da je drogu prenosio za drugo lice uz
odgovarajuću naknadu, ali i takva radnja izvršena radi prodaje bez obzira da
li je predmetna droga bila u vlasništvu optuženog predstavlja protivpravno
ponašanje i radnju izvršenja krivičnog djela iz čl. 300 st. 1 KZ. Obzirom, na
količinu droge i njeno pakovanje sasvim je izvjesno da je droga koja je
prenošena od strane optuženog vršena radi dalje prodaje, a ni u kom slučaju
eventualno za potrebe prenosioca i njenog konzumiranja.
Odlučujući o kazni sud je cijenio okolnosti iz čl. 42 KZ, pa je na strani
optuženog našao olakšavajuće okolnosti u činjenicama da je priznao izvršenje
krivičnog djela, što posebno nije vrednovano obzirom na materijalne dokaze
koji su pribavljeni i bez priznanja izvršenog krivičnog djela, da je izrazio
kajanje i žaljenje zbog izvršenog krivičnog djela, a obzirom da se radi o licu
mladje životne dobi koji ranije nije osudjivan kod nenalaženja posebno
otežavajućih okolnosti sud ga je osudio na kaznu zatvora u trajanju od tri
godine. Mišljenje je ovog suda da je ova kazna odgovarajuća i da će se sa
istom uticati na optuženog kao i na buduće potencijalne učinioce da ne vrše
krivična djela, pa ni kao što je konkretno čiji je broj znatan, a čije
izvršenje ima teške posledice na zdravlje ljudi, jer upotreba droge bilo koje
vrste dovodi do bolesne zavisnosti, pa i do izvršenja druge vrste krivičnih
djela. Prilikom odlučivanja o visini kazne sud je imao u vidu i količinu droge
koju je optuženi prenosio radi prodaje (8140 grama) čijom prodajom bi se
stvorila apstraktna opasnost za zdravlje znatnog broja ljudi, kada se ima u
vidu koliko je moguće napraviti tzv. ‘’džointa’’ od jednog kilograma droge
kanabis.
Shodno odredbi čl. 51 KZ, odlučeno je da se u izrečenu kaznu zatvora u
trajanju od tri godine optuženom ima uračunati vrijeme provedeno u pritvoru u
trajanju od 19.12.2012.godine pa do 25.02.2013.godine.
Optuženi je obavezan na plaćanje paušala u iznosu od 50,00 € i 150,00 € na ime
troškova krivičnog postupka, koji troškovi se odnose na ime nagrade i naknade
za izvršeno vještačenje od strane vještaka mašinske struke, a shodno odredbi
čl. 226 i 229 ZKP.
Opojna droga kanabis predstavlja predmet čije je oduzimanje i uništenje
obavezno, obzirom na zakonska odredjenja iz čl. 66,75 i 300 st. 7 u vezi st. 1
KZ, pa je zbog toga odlučeno kao u izreci presude u dijelu koja se odnosi na
mjeru bezbjednosti izrečenu optužnicom.
Optuženom Z.M. stavljeno je na teret izvršenje krivičnog djela neovlašćena
proizvodnje, držanje i stavljanje u promet opojnih droga iz čl. 300 st. 1 KZ,
činjenično predstavljeno kao u dijelu izreke oslobadjajuće presude, gdje bi
isti postupao u saizvršilaštvu sa optuženim Z.S. Stanovište ovog suda je da
nije dokazano da je ovaj optuženi sa bilo kojom radnjom i na bilo koji način
učestvovao u radnji izvršenja krivičnog djela za koje je osudjen Z.S..
Nesporno je da se optuženi Z.M. nalazio u vozilu vlasništvo optuženog Z.S. u
trenutku kada je u istom pronadjena droga kanabis prilikom izlaska iz Crne
Gore na graničnom prelazu ‘’Dračenovac’’, preko kojeg graničnog prelaza su
optuženi 19.12.2012.godine u 01 h ušli u Crnu Goru. Da bi neko bio tretiran
kao saizvršilac u izvršenju nekog krivičnog djela neophodno je da u radnji
izvršenja krivičnog djela učestvuje sa umišljajem ili iz nehata, zajednički sa
drugim licem, ili više njih, ili da sa tim licima ostvaruje zajedničku odluku
drugom radnjom sa umišljajem bitno doprinoseći izvršenju krivičnog djela. Za
slučaj da odredjeno lice nije preduzelo neku radnju izvršenja, a da bi
postojalo saizvršilaštvo neophodno je da postoji umišljaj, zajednička odluka i
radnja koja nije radnja izvršenja, ali predstavlja bitan doprinos izvršenju
krivičnog djela. Znači saizvršilaštvo postoji u situaciji kada jedno lice
postupa saizvršilačkom voljom, tako što djelo koje se vrši hoće kao svoje. U
konkretnom slučaju ni iz jednog izvedenog dokaza ne proizilazi da je optuženi
Z.M. učestvovao u radnji prenošenja droge kanabis radi prodaje, niti je na
bilo koji drugi način manifestovao svoju izvršilačku volju da djelo koje je
izvršio njegov brat S. hoće kao svoje. Sama činjenica da se optuženi M.
nalazio u vozilu u kojem je S. prenosio opojnu drogu kanabis radi prodaje ne
može predstavljati dokaz u odnosu na njegovo postupanje. Obaveza je zastupnika
optužbe da obezbijedi i sudu pruži dokaze u odnosu na postupanje izvršioca
nekog krivičnog djela, te na optuženom nije da dokazuje svoju nevinost.
Različito kazivanje optuženih u odnosu na činjenicu njihovog boravka u kući
strica u Danilovgradu, te da li su ili nijesu vidjeli strica za vrijeme
boravka u njegovoj kući ne može predstavljati dokaz da su oba optužena na
odgovarajući način učestvovali u izvršenju krivičnog djela za koje se tereti.
Za ocjenu vjerodostojnosti iskaza optuženih bilo bi značajno njihovo različito
kazivanje o odlučnim činjenicama kada bi postojao jedan mjerljiv dokaz koji bi
upućivao na zaključak da je optuženi M. učestvovao u izvršenju krivičnog djela
za koje se tereti zajedno sa bratom S. Medjutim, kako takav dokaz ne postoji i
kako se presuda ne može zasnovati na nepotvrdjenim činjenicama to sud nije
cijenio za odlučnim činjenice da su optuženi braća, da su zajedno putovali u
Crnu Goru i da su se vraćali iz Crne Gore, da su se kratko zadržali
neostvarujući smisao putovanja kroz posjetu rodbini, da optuženi S. nije
iznosio odbranu u istražnom postupku, kao ni to da je u službenoj zabilješki
br…………… Uprave policije konstatovano da je prilikom izlaska iz Crne Gore
vozilom upravljao optuženi M.. Ovo tim prije jer je droga bila sakrivena i
nije mogla biti primijećena, a samim tim za istu kako je to u svojoj odbrani
tvrdio S. nije znao M.. Optuženi Z.M. nije bio u državini droge kanabis koja
se prenosila, niti iz izvedenih dokaza proizilazi da je znao da se u vozilu
nalazi droga, pa samo njegovo prisustvo u vozilu i pod uslovom da je na
odredjenom dijelu puta upravljao istim ne predstavlja osnov za zaključivanje
da je na bilo koji način, pa i saučesnički učestvovao u radnji izvršenja
krivičnog djela za koje se optužuje. Takodje, bez uticaja je da li su optuženi
u spornom periodu ostvarivali komunikaciju sa bilo kim, jer sadržina tih
komunikacija nije mogla biti utvrdjena prostim pregledom telefona optuženih i
identifikacijom lica koja su komunicirala, a ocjena vjerodostojnosti njihovih
odbrana kroz tvrdnju da nijesu imali komunikaciju sa bilo kim sem sa bratom od
strica imala bi uticaj na drugačije zaključivanje pod pretpostavkom postojanja
dokaza koji bi upućivali na zaključak u odnosu na postupanje optuženog M. i
njegovo učestvovanje u radnji izvršenja krivičnog djela.
Usled nedostatka dokaza da je optuženi M. na bilo koji način učestvovao u
radnji izvršenja krivičnog djela bilo radnjom izvršenja ili pristajanjem na
radnju izvršioca sa izvršilačkom voljom, ovaj sud ga je usled nedostatka
dokaza oslobodio od optužbe stajući na stanovište da se krivica ovog optuženog
ne može zasnovati na postojanju pretpostavki i indicija.
Imajući u vidu oslobadjajuću presudu u odnosu na ovog optuženog, shodno
odredbi čl. 230 ZKP odlučeno je da troškovi krivičnog postupka padaju na teret
budžetskih sredstava, a isti se odnose na odbranu optuženog i angažovanje
branioca.
Sa iznijetog odlučeno je i sadržano u presudi, na osnovu čl. 364 ZKP.
VIŠI SUD U BIJELOM POLJU
Dana 25. februara 2013. godine
Zapisničar, S U D I J A,
Mirjana Gačević,s.r. Vidomir Bošković,s.r.
PRAVNA POUKA:
Žalba na ovu presudu je dozvoljena.
Rok za žalbu je 15 dana, po
uručenju prepisa, a podnosi se Apelacionom sudu
CG u Podgorici preko ovog suda.