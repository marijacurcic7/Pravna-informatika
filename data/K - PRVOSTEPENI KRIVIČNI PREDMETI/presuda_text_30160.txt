K.br.35/13
U IME CRNE GORE
Osnovni sud u B., po sudiji pojedincu Dašić Draganu, uz učešće namještenika
suda Čukić Mirjane, kao zapisničara, u krivičnom predmetu protiv okrivljenog
B. V., iz A., zbog krivičnog djela šumska krađa iz čl.324. st.2. u vezi st.1.
u vezi čl.49. Krivičnog zakonika Crne Gore, po optužnom predlogu Osnovnog
državnog tužilaštva u B. Kt.br.36/2013 od 21. februara 2013. godine, nakon
održanog glavnog i javnog pretresa, u prisustvu zastupnika javne optužbe
Zamjenika Osnovnog državnog tužioca u B. Đalović Vladana i okrivljenog, a u
odsustvu ovlašćenog predstavnika oštećene Uprave za šume P. PJ A., donio je
dana 24.09.2013. godine, a javno objavio dana 25.09.2013. godine
P R E S U D U
Okrivljeni B. V. /jmbg ./, od oca R. i majke M., rođene I., rođen .... godine,
u selu B., opština A., gdje je i stalno nastanjen, državljanin Crne Gore,
pismen, sa završenom osnovnom školom, oženjen - otac četvoro djece, osuđivan
presudom Vojnog suda u N. K.br.223/92 od 16.09.1992. godine, po čl.209. st.1.
KZ SRJ, na kaznu zatvora u trajanju od dva mjeseca, uslovno za jednu godinu;
presudom Osnovnog suda u B. K.br.198/98 od 07.07.1998. godine, po čl.37. st.2.
u vezi st.1. KZ RCG, na novčanu kaznu u iznosu od 1.900,00 dinara; i presudom
Osnovnog suda u B. K.br.60/09 od 11.12.2009. godine, po čl.324. st.2. KZ CG,
na kaznu zatvora u trajanju od 30 dana i novčanu kaznu u iznosu od 600,00
eura.
K R I V J E
Što je:
1. Neutvrđenog dana maja mjeseca 2012. godine, u državnoj šumi kojom gazduje
Uprava za šume P. - PJ A., u mjestu zv. "O.", Opština A., radi krađe oborio 6
bukovih stabala u ukupnoj količini od 5,94 m3.
2. Dana 23.06.2012. godine, u državnoj šumi, kojom gazduje Uprava za šume P.
- PJ A., u mjestu zv. "O.", Opština A., radi krađe oborio 6 bukovih stabala,
u ukupnoj količini od 3,24 m3.
- čime je izvršio produženo krivično djelo šumska krađa iz čl.324. st.2. u
vezi st.1. u vezi čl.49. Krivičnog zakonika Crne Gore.
- pa ga sud za izvršeno krivično djelo, na osnovu navedenog Zakonskog
propisa, te primjenom čl.4. st.2. čl.32, čl.36, čl.39, čl.42, čl.45. i čl.46.
Krivičnog zakonika Crne Gore /KZ CG/, kao i primjenom čl.226. st.2. tač.1. i
9, čl.229, st.1, čl.239. st.2. i čl.374. Zakonika o krivičnom postupku
/ZKP-a/,
O S U Đ U J E
Na kaznu zatvora u trajanju od 30 /trideset/ dana i novčanu kaznu u iznosu od
200,00 € /dvijestotineeura/, koju je dužan platiti u roku od 3 /tri/ mjeseca
od dana pravosnažnosti presude.
Ukoliko okrivljeni ne plati novčanu kaznu u navedenom roku ista će se
zamijeniti kaznom zatvora računajući za svakih započetih 25,00 €
/dvadesetpeteura/ novčane kazne kao 1 /jedan/ dan zatvora.
Okrivljeni se obavezuje da na ime troškova krivičnog postupka plati iznos od
143,00 € /stočetrdesettrieura/, a da na ime paušala plati iznos od 30,00 €
/trideseteura/ u korist budžeta Crne Gore na žiro račun broj 907-83001-19, a
sve u roku od 15 dana od dana pravosnažnosti presude, pod prijetnjom prinudnog
izvršenja.
Oštećena Uprava za šume P. - PJ A. radi ostvarivanja imovinskopravnog
zahtjeva za naknadu štete upućuje se na parnicu.
O b r a z l o ž e nj e
Optužnim predlogom Osnovnog državnog tužilaštva u B. Kt.br.36/2013 od 21.
februara 2013. godine, stavljeno je na teret optuženom B. V., iz A., krivično
djelo šumska krađa iz čl.324. st.2. u vezi st.1. u vezi čl.49. KZ CG.
Na glavnom pretresu od 24.09.2013. godine, prije davanja završne riječi,
zastupnik javne optužbe Zamjenik Osnovnog državnog tužioca u B. Đ. V.,
precizirao je podneseni optužni predlog u njegovom činjeničnom opisu. U
završnoj riječi, ostao je pri istom, navodeći da je dokazima izvednim tokom
postupka utvrđeno da je okrivljeni B. V. izvršio krivično djelo koje mu je
stavljeno na teret. Imajući u vidu sve okolnosti koje utiču na odmjeravanje
kazne, kao i činjenicu da je okrivljeni ranije osuđivan, predložio je sudu da
istog oglasi krivim i osudi na kaznu zatvora u trajanju od 30 dana i na
novčanu kaznu u iznosu od 200,00 eura.
Na glavnom pretresu od 24.09.2013. godine, nije pristupio ovlašćeni
predstavnik oštećene Uprave za šume P. PJ A., iako je uredno pozvan, pa je sud
glavni pretres održao i zaključio u njegovom odsustvu.
Okrivljeni B. V., u toku postupka, u svoju odbranu, naveo je da nije izvršio
krivično djelo za koje je optužen. Da nije u maju mjesecu 2012. godine
posjekao šest bukovih stabala, kako mu je to optužbom stavljeno na teret, već
je u tom periodu vršio sakupljanje drvne mase od već posječenih stabala, na
trasi novoprobijenog puta u mjestu zvanom “O.”. Da mu je F. Lj., direktor
Šumske uprave, dao pismeni nalog da može da sakuplja drvnu masu od izvaljenih
stabala na toj trasi puta. U maju mjesecu, on je sa trase ovog puta, potjerao
jedan traktor od izvaljene drvne mase i u povratku zaustavio traktor kada je
vidio lugara V. S.kome je rekao da je ta drvna masa iz mjesta O. i kome je dao
pismeni nalog. Lugar je tom prilikom izvršio premjer dozemnih djelova drvne
mase koja se nalazila na traktoru, ali nije istu zaplijenio, niti je naložio
da je odveze u krug Šumske uprave. Naveo je i da nije dana 23.06.2012. godine,
vršio obaranje bukovih stabala u državnoj šumi, već je, takođe, vršio
sakupljanje drvne mase na dijelu ovog probijenog puta. Da je ove radnje vršio
uz znanje Šumske uprave A., o čemu su bili upoznati i lugar A.R. i kontrolor
L.I., kojima je na licu mjesta pokazao dozvolu da sakuplja drvnu masu. Kako mu
je kontrolor L. I. rekao da ne sakuplja drvnu masu toga dana, jer tu nije
lugar V. S., kome treba da se obrati, on je, uz dozvolu Ć. R., izvršio
obaranje dva bukova stabla u njegovoj šumi i tu drvnu masu potjerao kući. U
završnoj riječi, izrazio je žaljenje i naveo da je nezaposlen, siromašnog
imovnog stanja, da mu je supruga nazaposlena i da izdržava četvoro djece.
U dokaznom postupku sud je izveo sledeće dokaze:
saslušao svjedoke V. S., L. I. i A. R.; pročitao prijavu za šumsku krivicu
br.262 od 05.07.2012. godine, Uprave za šume P. PJ A.; pročitao akt Uprave za
šume P. PJ A. br.92 od 21.03.2013. godine; pročitao nalog Uprave za šume P. PJ
A. br.268 od 09.07.2012. godine, za V.S., iz A.; pročitao nalog Uprave za šume
P. PJ A. br.269 od 09.07.2012. godine, na ime Ć. M., iz A.; izvršio uviđaj na
licu mjesta; pročitao nalaz i mišljenje vještaka šumarske struke K. P. od
19.08.20013. godine; i pročitao izvještaj iz kaznene evidencije za okrivljenog
B.V..
Nakon sprovedenog dokaznog postupka, cijeneći navode optužbe, odbranu
okrivljenog, te izvedene pobrojane dokaze, u smislu čl.16. i čl.370. ZKP-a,
dovodeći ih u vezu jedne sa drugim, sud je stao na stanovište da su činjenice
iz činjeničnog opisa izreke presude u svemu dokazane i da je okrivljeni B.V.
izvršio produženo krivično djelo šumska krađa iz čl.324. st.2. u vezi st.1. u
vezi čl.49. KZ CG, koje mu je optužnim predlogom Osnovnog državnog tužilaštva
u B. Kt.br.36/2013 od 21. februara 2013. godine, stavljeno na teret, pa ga
je oglasio krivim i krivičnopravno odgovornim jer nije bilo osnova koji bi
isključivali postojanje krivičnog djela i krivičnopravne odgovornosti
okrivljenog. Sud je, najprije, cijenio odbranu okrivljenog B.V. koji je
negirao izvršenje krivičnog djela stavljenog mu na teret, navodeći da je u
navedenom vremenskom periodu na osnovu naloga Uprave za šume vršio sakupljanje
drvne mase u šumi zvanoj “O.”, kao i da je izvršio obaranje dva bukova stabla
u šumi Ć. R., koju  drvnu masu je potjerao kući. Za istu je sud našao da je
iskonstruisana i usmjerena na izbjegavanje krivičnopravne odgovornosti.
Odbrana okrivljenog, po nalaženju suda, nije istinita, jer je obesmišljena
rezultatima izvedenog dokaznog postupka i nije vjerodostojna u odnosu na
činjenice od odlučnog značaja. Prevashodno, ovakva odbrana okrivljenog
opovrgnuta je uvjerljivim i logičnim kazivanjem svjedoka – lugara V. S., koji
je na detaljan način predstavio tok predmetnog događaja, podrobno opisujući
radnje koje je preduzeo okrivljeni u vezi sa predmetnim događajima, kao i
nalazom i mišljenjem vještaka šumarske struke K. P.. Iz istog, nesporno
proizilazi da je okrivljeni B.V. preduzeo inkriminisane radnje, odnosno da je
u mjestu zvanom “O.“, u maju mjesecu 2012. godine izvršio bespravnu sječu šest
bukovih stabala, a potom na istom mjestu u junu mjesecu iste godine, izvršio
sječu još šest stabala. Naime, istog je prilikom prevoza posječene drvne mase
zatekao lugar V. S., koji je tom prilikom uspio da izvrši premjer dijela drvne
mase, pa je izvršio upoređivanje dozemnih djelova sa navedenim premjerenim
djelovima drvne mase, a isti su se poklopili. A, da je obje bespravne sječe
stavljene na teret okrivljenom izvršilo jedno isto lice, u navedenom
vremenskom periodu nesporno potvrđuje nalaz i mišljenje vještaka šumarske
struke K. P.. Te, s toga, iz navedenih razloga, za odbranu okrivljenog B.V.,
sud nalazi da je nejasna i nelogična, jer sve nesporno utvrđene činjenice
upućuju na njenu neprihvatljivost.
Iz iskaza svjedoka V. S., vidi se da je, dana 23.06.2012. godine, kao lugar
Šumske uprave, obilazio teren, kada je negdje oko 20,00 časova, u selu G. L.,
zaustavio traktor kojim je upravljao okrivljeni B.V., na koji je bila
natovarena drvna masa od posječenih bukovih stabala. Po njegovoj procjeni, na
traktoru su bila stabla posječena petnaest do dvadeset dana ranije. Tom
prilikom, od okrivljenog je zahtijevao da tu drvnu masu potjera u Šumsku
upravu A. radi zaplene ili da je ostavi na licu mjesta, jer je pretpostavio da
je sječa izvršena u državnoj šumi, na terenu koji on duži. Okrivljeni je odbio
da izvrši njegov nalog i udaljio se traktorom, ali je on, ipak, prije toga
uspio da izvrši premjer i identifikaciju dva dozemna dijela stabla. Sjutradan
je pronašao mjesto bespravne sječe šest bukovih stabala, ukupne drvne mase 5,5
m3, a primijetio je i tragove traktora. Izvršio je upoređivanje dozemnih
djelova i isti su se poklopili. Na istom mjestu pronašao je još osam
posječenih stabala.
Iz prijave za šumsku krivicu br.262 od 05.07.2012. godine, Uprave za šume P.
PJ A., vidi se da je u šumi „O.“ okrivljeni izvršio protivpravnu sječu
četrnaest bukovih stabala. Da je šest stabala posječeno krajem maja mjeseca, a
preostalih osam dana 23.06.2012. godine, bez odobrenja i znanja nadležnih
organa, da je okrivljeni zatečen u prevozu dijela neto mase od posječenih
stabala, traktorom kojim je on upravljao u selu G. L..
Sud je cijenio iskaz navedenog svjedoka lugara Uprave za šume P. PJ A., za
koga je našao da je veoma objektivno svjedočio i svojim iskazom u potpunosti
obezvredio odbranu okrivljenog B.V., tako da je sud ubjeđenja da je ovaj
svjedok govorio istinu, dok je okrivljeni svoju odbranu iznio tendenciozno u
cilju izbjegavanja krivične odgovornosti. Navedeni iskaz sud je cijenio kao
jasan, logičan i istinit, nalazeći da ima svoju podlogu u drugim izvedenim
dokazima, kojima je ovaj sud, takođe, poklonio vjeru. Iz istog je nesporno
utvrđeno da je ovaj svjedok, u svojstvu lugara Uprave za šume P. PJ A., dana
23.06.2013. godine, u selu G. L., susreo okrivljenog B.V. sa traktorom na kome
je bila natovarena drvna masa. Da je tom prilikom uspio da izvrši premjer dva
dozemna dijela stabla, a kasnije i njihovo upoređivanje sa dozemnim djelovima,
koji su se poklopili. Takođe, sud je cijenio navedeni iskaz i u dijelu da je
drvna masa sa traktora okrivljenog, po njegovoj procjeni, poticala od sječe
izvršene petnaestak, do dvadesetak dana ranije. S toga, dovodeći ove činjenice
u vezu sa onima koje su nesporno utvrđene iz nalaza i mišljenja vještaka
šumarske struke K. Pr.: da je obje bespravne sječe u državnoj šumi u mjestu
“O.” izvršilo jedno lice, na isti način, da je prva sječa izvršena “pred
početak vegetacije”, odnosno u maju mjesecu, a druga u junu mjesecu, nesporno
se zaključuje da je iste izvršio okrivljeni B.V.. Međutim, i navedeni iskaz i
prijavu za šumsku krivicu, sud nije mogao prihvatiti u dijelu koji se odnosi
na broj bespravno posječenih stabala u državnoj šumi, u mjestu „O.“, a ovo iz
razloga jer je iz pomenutog nalaza i mišljenja nesporno utvrđeno da je obje
sječe, na isti način, izvršilo jedno isto lice, a da se odnose na dvanaest
bukovih stabala, a ne na četrnaest, kako to ovaj svjedok navodi, odnosno kako
je to on zabilježio u pomenutoj prijavi za šumsku krivicu.
Iz iskaza svjedoka L. I., vidi se da je negdje nakon maja mjeseca 2012.
godine, kao kontrolor Šumske uprave, sa lugarima V. S. i A. R., obilazio šumu
u mjestu “O.”, gdje su ostavili lugara V. S., a oni nastavili sa obilaskom
terena. Tada su sreli okrivljenog, sa traktorom, na kome ništa nije bilo
natovareno, a on mu je pokazao nalog, koji je glasio na ime neke ženske osobe,
da ima pravo da vrši sakupljanje drvne mase sa novoprobijene trase puta. Kada
mu je on rekao da bez znanja lugara ništa ne radi, okrivljeni mu je odgovorio
da nije planirao ni da siječe ni sakuplja drvnu masu po tom nalogu, već da mu
je njegov pašanog Ć. R., dao jednu bukovu izvalu na trasi probijenog puta, za
koju mu je on, takođe, rekao da je dužan da mora pozvati lugara i pitati ga da
li može da izvrši prevoz. Naveo je da nalog može da glasi na jedno lice, koje
isti može dati drugom licu da vrši sječu, s tim što onaj koji vrši sječu i
sakupljanje stabala, dužan da se javi lugaru, bez obzira da li se radi o
izvaljenoj drvnoj masi.
Iz iskaza svjedoka A. R. vidi se da je negdje u junu mjesecu 2012. godine,
zajedno sa kontrolorom L. I. i lugarom V. S., krenuo u kontrolu u mjestu
zvanom “O.”. Lugar V. S. je otišao da obilazi svoj dio terena, kada je šumskim
putem naišao okrivljeni B.V., sa traktorom na kome nije bila natovarena drvna
masa. Kontrolor L.I. ga je pitao gdje je krenuo i da li je o tome obavijestio
lugara, a on im je pokazao nalog za eksploataciju drvne mase. Kontrolor ga je
upozorio da ne smije ništa da siječe bez znanja lugara V. S., a okrivljeni mu
je rekao da ide da obradi jedno bukovo drvo u šumi Ć. R.. Takođe, kontrolor ga
je upozorio da to ne radi dok ne obavijesti pomenutog lugara. Istakao je da u
slučajevima kada je dat nalog za otpremu, iako je sječa izvršena u privatnoj
šumi, prevoz ne može da se izvrši prije nego što lugar izvrši premjer.
Sud je cijenio iskaze navedenih svjedoka i iste u cjelosti prihvatio kao
nesporne i jasne. Iz kazivanja ovih svjedoka, sud je na posredan način,
utvrdio da je okrivljeni B.V. izvršio bespravne sječe stavljene mu na teret, a
da je svjedok V. S. govorio istinu, te da se sud na njegov iskaz može u
potpunosti osloniti. Naime, iz istih je utvrđeno da su ovi svjedoci u junu
mjesecu susreli okrivljenog i upozorili ga da ne smije vršiti sakupljanje
drvne mase, niti njen prevoz, bez znanja i odobrenja lugara V.S., čija je
dužnosti da izvrši premjer drvne mase prije bilo koje radnje.
Iz naloga Uprave za šume P. PJ A. br.268 od 09.07.2012. godine, za V. S., iz
A., vidi se da je istoj dat nalog za 7 m3 bukovog ogrijevnog drveta sa trase
puta „O.“.
Iz naloga Uprave za šume P. PJ A. br.269 od 09.07.2012. godine, na ime Ć. M.,
iz A., vidi se da je istoj dat nalog za 7 m3 bukovog ogrijevnog drveta sa
trase puta „O.“.
Iz akta Uprave za šume P. PJ A. br.92 od 21.03.2013. godine, vidi se da se po
nalogu br.268/012 od 09.07.2012. godine, koji glasi na ime V. S., nije vršena
nikakva otprema, a da je po nalogu br.269/012 od 09.07.2012. godine, na ime Ć.
M., izvršena otprema 3 m3 bukovog ogrijevnog drveta.
Sud je cijenio predmetne akte Uprave za šume P. PJ A. i dovodeći iste u vezu
sa iskazima saslušanih svjedoka lugara V.S. i A. R., kao i kontrolora Uprave
za šume P. L. I., utvrđeno je da je lice koje vrši sječu i sakupljanje stabala
po takvim nalozima, dužno da o tome obavijesti reonskog lugara. Međutim, u
konkretnom slučaju, utvrđeno je da okrivljeni B.V., i pored toga što je
posjedovao nalog za eksploataciju koji nije glasio na njegovo ime, po istom
nije postupao, odnosno nije vršio sakupljanje drvne mase, kako to navodi u
svojoj odbrani, već bespravnu sječu u državnoj šumi u mjestu “O.”.
Uviđajem suda na licu mjesta i iz nalaza i mišljenja vještaka šumarske struke
.K. P. od 19.08.20013. godine, vidi se da su predmetne sječe izvršene u mjestu
„O.“ u državnoj šumi G.J. „P. r.“, u 29 odjeljenju, kojom gazduje Uprava za
šume P. PJ A.. Da se prva sječa odnosi na šest panjeva posječenih stabala
bukve, bruto drvne mase 5,94 m3. Izvršena je motornom testerom, na isti način,
iz dva reza. Za nju je karakteristična pojava mladih izbojaka na mjestu sječe,
a što zajedno sa drugim karakteristikama – kore panja, piljevine, propiljka
ukazuju da je sječa izvršena pred početak same vegetacije – april/maj mjesec
2012. godine, od strane jednog lica. Da se druga sječa odnosi na šest panjeva
bukve bruto drvne mase 3,24 m3. Istih karakteristika je kao i prva sječa,
izvršena je na isti način iz dva reza. Ko druge sječe nema pojave mladih
izbojaka iz panja kao kod prve sječe, a što zajedno sa drugim karakteristikama
sječe ukazuje na to da je sječa izvršena nešto kasnije - jun/jul 2012. godine.
Upoređujući obje sječe po pitanju elemenata: načina sječe i obaranja stabala,
visine panjeva, vremena sječe, koncentrisanosti sječe, mišljenja da je sječu
dvanaest stabala bukve, bruto drvne mase 9,18 m3, izvršilo jedno lice. Da je
vrijednost posječenih stabala bukovog porijekla 93,60 eura.
Nalaz i mišljenje angažovanog vještaka šumarske struke, sud je cijenio i isti
u potpunosti prihvatio, nalazeći da je dat stručno i savjesno, od strane lica
kompetentnog za davanje kvalitetnog nalaza i mišljenja. Iz istog je, nesporno,
utvrđeno da su u državnoj šumi u mjestu “O.”, izvršene dvije bespravne sječe,
od strane jednog lica. Da se prva sječa odnosi na na šest panjeva posječenih
stabala bukve, bruto drvne mase 5,94 m3, da je izvršena „pred početak same
vegetacije“, odnosno u aprilu ili u maju mjesecu 2012. godine, a druga na šest
panjeva bukve bruto drvne mase 3,24 m3, a da je izvršena u junu ili u julu
mjesecu 2012. godine. A, kada se ove činjenice dovedu u vezu sa iskazom
svjedoka V.S., reonskog lugara Uprave za šume P. PJ A., koji je okrivljenog
zatekao prilikom transporta posječene drvne mase, čije je djelove uspio da
premjeri, a kasnije i uporedi sa dozemnim djelovima na mjestu sječe, nesporno
se potvrđuje teza optužbe da je ove sječe izvršio okrivljeni B.V..
Pravnom analizom naprijed utvrđenog činjeničnog stanja sud je našao da su se u
opisanim radnjama okrivljenog B.V. stekla sva bitna obeležja bića produženog
krivičnog djela šumska krađa iz čl.324. st.2. u vezi st.1. u vezi čl.49. KZ
CG, koje mu je stavljeno na teret optužnim predlogom Osnovnog državnog
tužilaštva u B. Kt.br.36/2013 od 21. februara 2013. godine. Naime, nesporno je
utvrđeno da je okrivljeni B.V. neutvrđenog dana maja mjeseca 2012. godine, u
državnoj šumi kojom gazduje Uprava za šume P. - PJ A., u mjestu zv. "O.",
Opština A., radi krađe oborio 6 bukovih stabala u ukupnoj količini od 5,94 m3,
te i da je dana 23.06.2012. godine, u državnoj šumi, kojom gazduje Uprava za
šume P. - PJ A., u mjestu zv. "O.", Opština A., radi krađe oborio 6 bukovih
stabala, u ukupnoj količini od 3,24 m3. Naime, sud je svoju odluku zasnovao na
činjenicama koje slijede iz svih izvedenih dokaza tokom postupka, a kojim je
nesporno potvrđeno da je okrivljeni B.V. izvršio produženo krivično djelo za
koje je optužen, na opisani način, mjesto i vrijeme. Navedeno činjenično
stanje, prvenstveno je zasnovano na iskazu svjedoka V.S., lugara Uprave za
šume P. PJ A., koji je okrivljenog B.V. zaustavio prilikom transporta
posječene drvne mase, za koji je sud našao da je uvjerljiv, jasan, logičan,
zasnovan na ličnim zapažanjima, posebno cijenivši da isti potiče od svjedoka
koji je kritične prilike vršio službenu dužnost. Isti je, tom prilikom, uspio
je da izvrši premjer dva dozemna dijela stabla koja su se nalazila na traktoru
okrivljenog, a kasnije i njihovo upoređivanje sa dozemnim djelovima na mjestu
sječe, na osnovu čega je zaključio da je sječu izvršio upravo okrivljeni.
Takvo činjenično stanje je potvrđeno nalazom i mišljenjem vještaka šumarske
struke K. P., koji je u svemu saglasan sa pomenutim iskazom lugara V.S., a iz
koga je nesporno utvrđeno da je predmetne bespravne sječe izvršilo jedno lice,
na isti način, da je prva sječa izvršena u maju mjesecu, a druga u junu.
Dakle, predmetne bespravne sječe izvršene su upravo u vrijeme kako je to naveo
pomenuti lugar, odnosno kada je isti zatekao okrivljenog B.V. sa traktorom na
kome se nalazila natovarena posječena drvna masa. Sve navedeno, u
sveukupnosti, ide u prilog zaključku suda da je okrivljeni B.V. izvršio
krivično djelo stavljeno mu na teret i to u produženom trajanju, što
proizilazi iz činjenice da su počinjena istovrsna krivična djela, u vremenskoj
povezanosti, uz postojanje jedinstvenog umišljaja, na isti način i koristeći
istu situaciju. Sud je cijenio psihički odnos okrivljenog B.V. u odnosu na
radnju izvršenja predmetnog krivičnog djela, pa je našao da je isti, kritične
prilike, postupao sa direktnim umišljajem. Okrivljeni je bio svjestan ne samo
činjenice da bespravnim sječama u šumi koja je u državnom vlasništvu, bez
predhodnog odobrenja, odnosno bez pravnog osnova, a sa namjerom da sebi
pribavi protivpravnu imovinsku korist, čini krivično djelo, pa je i pored toga
htio njegovo izvršenje.
Prilikom odlučivanja o izboru, vrsti i visine krivičnih sankcija koje u
konkretnom slučaju treba primijeniti prema okrivljenom B.V. za naprijed
navedeno krivično djelo, sud je imao u vidu sve okolnosti u smislu čl.42.
KZ-a. Tako je kao olakšavajuću okolnosti, na strani okrivljenog, sud cijenio i
uzeo u obzir da je oženjen da je otac četvoro djece, a kao otežavajuću
okolnost cijenio je njegovu raniju osuđivanost. Sud je cijeneći navedene
olakšavajuće okolnosti kao osobito olakšavajućeg karaktera, primjenom odredaba
čl.45. i čl.46 KZ CG o ublažavanju kazne, okrivljenom kao glavnu kaznu izrekao
kaznu zatvora u trajanju od 30 /trideset/ dana, dok mu je kao sporednu kaznu
izrekao novčanu kaznu u iznosu od 200,00 € /dvijestotineeura/. Sud je
uvjerenja da su izrečene kazne srazmjerne težini izvršenog krivičnog djela i
stepenu krivičnopravne odgovornosti okrivljenog, te da će se u konkretnom
slučaju ovakvom vrstom i visinom kumulativno izrečenih kaznu, u okviru opšte
svrhe izricanja krivičnih sankcija predvidjenih čl.4. st.2. KZ CG, postići
svrha kažnjavanja propisana čl.32. istog Zakonika. Osnovano se može očekivati
da će izrečene kumulativne kazne pozitivno djelovati na prevaspitavanje
okrivljenog, te da će iste na njega uticati da u buduće ne vrši krivična
djela.
Odluka o troškovima krivičnog postupka u iznosu od 143,00 €
/stočetrdesettrieura/, zasnovana je na odredbi čl.229. st.1. ZKP-a i
predstavlja izdatke koje je sud imao za naknadu i nagradu angažovanom vještaku
šumarske struke K.P., kao i izdatke koje je sud imao za izlazak na lice
mjesta, dok je paušalni iznos odmjeren s obzirom na trajanje i složenost
krivičnog postupka, te imovnog stanja okrivljenog.
Oštećena Uprava za šume P. - PJ A. radi ostvarivanja imovinskopravnog
zahtjeva za naknadu štete upućuje se na parnicu, shodno čl.239. st.2. ZKP-a.
S iznijetih razloga odlučeno je kao u izreci presude.
OSNOVNI SUD U B.
Dana, 25.09.2013. godine.
ZAPISNIČAR  S U D I J A
Mirjana Čukić  Dašić Dragan
PRAVNA POUKA:
Protiv ove presude može se izjaviti žalba
Višem sudu u Bijelom Polju, u roku od 8
/osam/ dana od dana prijema pismenog
otpravka, preko ovog suda u dva primjerka.