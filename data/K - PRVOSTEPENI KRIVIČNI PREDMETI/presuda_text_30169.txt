K.br. 98/13
U IME CRNE GORE
OSNOVNI SUD U B., po sudiji pojedincu Aleksandru Ćulafiću, uz učešće
namještenika suda Milice Milanović, kao zapisničara, po optužnom predlogu
ODT–a u B. Kt.br. 88/2013 od 23.05.2013. godine, protiv okrivljenog R. K.A, iz
R.a, zbog krivičnog djela nedavanje izdržavanja iz čl. 221 st. 1 Krivičnog
zakonika, po održanom glavnom i javnom pretresu, u prisustvu zamjenika ODT–a u
B., Jadranke Mićović, punomoćnika zakonskog zastupnika maloljetnog oštećenog
R. A., majke M. E. adv. M. S., iz B. i branioca okrivljenog po službenoj
dužnosti adv. M. R., iz B., a u odsustvu okrivljenog R. K.a, donio je i javno
objavio dana, 04.10.2013. godine
P R E S U D U
Okrivljeni R. K., od oca M. i majke H., rođene K., rođen 20.01.1977. godine, u
P., sa prebivalištem u R., u ul. „M. T.“, osuđivan presudom Osnovnog suda u B.
K.br. 501/08 od 01.04.2010. godine, zbog krivičnog djela nedavanje izdržavanja
iz čl. 221 st. 1 Krivičnog zakonika, na kaznu zatvora u trajanju od 6 mjeseci,
uslovno za jednu godinu i presudom Osnovnog suda u B. K.br. 193/10 od
25.10.2012. godine na navčanu kaznu u iznosu od 800,00 € zbog krivičnog djela
iz čl. 221. st. 1 KZ CG,
K r i v j e
- što:
- u periodu od 19.06.2010. do 23.04.2013 godine nije davao izdržavanje za
svoje maloljetno dijete sina R. A., kojeg je po zakonu dužan da izdržava, a
koja dužnost mu je utvrđena pravosnažnom presudom Osnovnog suda u B. P.br.
747/05 od 25.09.2006. godine u iznosu od 150,00 € svakomjesečno na ruke
zakonske zastupnice M. E..
- čime je izvršio krivično djelo nedavanje izdržavanja iz čl. 221 st. 1
Krivičnog zakonika,
- pa ga sud, primjenom citiranih zakonskih propisa, te čl. 2, 4, 5, 13, 15,
32, 39 i 42 Krivičnog zakonika i čl. 226, 229, 239 i 374 ZKP CG,
O S U Đ U J E
Na novčanu kaznu u iznosu od 3.000,00 € (tri hiljade eura), koju je dužan da
plati u roku od 3 mjeseca od dana pravosnažnosti presude na račun br. 907 –
83001 – 19 Državnog trezora C. G..
Ako osuđeni ne plati novčanu kaznu u određenom roku, sud će novčanu kaznu
zamijeniti kaznom zatvora, tako što će svakih započetih 25,00 € novčane kazne
odrediti jedan dan zatvora, ako osuđeni plati samo dio novčane kazne, sud će
ostatak kazne srazmjerno zamijeniti kaznom zatvora, pa ako osuđeni isplati
ostatak novčane kazne, izvršenje kazne zatvora će se obustaviti.
Okrivljeni se obavezuje da plati ovome sudu na ime paušala iznos od 50,00 €,
kao i da plati na ime troškova postupka iznos od 112,50 € koji iznos će
uplatiti na žiro račun br. 907 – 83001- 19 Državnog trezora C. G., u roku od
15 dana po pravosnažnosti presude, pod prijetnjom prinudnog izvršenja.
Radi ostvarivanja imovinsko pravnog zahtjeva zakonska zastupnica mal. R. A.a,
majka M. E., upućuje se na parnični postupak.
O b r a z l o ž e nj e
Optužnim predlogom Osnovnog državnog tužilaštva u B. Kt.br. 88/2013 od
23.05.2013. godine, optužen je R. K. da je izvršio krivično djelo nedavanje
izdržavanja iz čl. 221 st. 1 Krivičnog zakonika.
Glavni pretes je održan i zaključen u prisustvu zamjenika ODT–a u B., Jadranke
Mićović, punomoćnika zakonskog zastupnika oštećenog maloljetnog R. A., majke
M. E. adv. M. St., iz B. i branioca okrivljenog po službenoj dužnosti adv. M.a
R., iz B., a u odsustvu okrivljenog R. K.a, kome se sudi u odsustvu po
rješenju krivičnog vijeća ovoga suda Kv.br. 515/13 od 16.07.2013. godine, jer
je isti bio nedostižan državnim organima, s obzirom da već duže vrijeme živi u
inostranstvu i nije poznato njegovo prebivalište i boravište, te se njegovo
prisustvo nije moglo obezbijediti na glavnom pretresu, a postojali su važni
razlozi da mu se sudi u odsustvu, imajući u vidu vrijeme izvršenja krivičnog
djela.
Zamjenik ODT–a u B. Jadranka Mićović u završnoj riječi je ostala pri
podnešenom optužnom predlogu, jer je teza optužbe u potpunosti dokazana i to
kako iskazom svjedoka M. E., tako i iz presude Osnovnog suda u B. P.br.
747/05, kojom je obavezan na davanje izdržavanja, a koje izdržavanje nije
davao, pa kako se radi o licu koje je dva puta osuđivano za istu vrstu
krivičnog djela, te da kazna kao i sankcija koja mu je izrečena nijesu uticale
da više ne vrši krivična djela, predložila je da ga sud osudi na kaznu zatvora
u trajanju od 3 mjeseca.
Punomoćnik zakonske zastupnice oštećenog R. A., majke M. E., adv. M. S.ć, u
završnoj riječi pridružio se krivičnom gonjenju i postavio je imovinsko pravni
zahtjev i tražio je da se obaveže okrivljeni na plaćanje troškova krivičnog
postupka koje je oštećena imala za angažovanje punomoćnika.
Odbrana okrivljenog je izostala, s obzirom da se istom sudi u odsustvu i nije
saslušan tokom postupka, dok je njegov branilac po službenoj dužnosti adv. M.
R.u završnoj riječi istakao da ostavlja sudu da na osnovu izvedenih dokaza
ocijeni da li postoji krivična odgovornost okrivljenog, jer njemu kao braniocu
nije poznato da li okrivljeni izbjegava davanje izdržavanja ili nije u
mogućnosti da plaća isto.
Provjeravajući navode optužnog akta sud je na glavnom pretresu u dokaznom
postupku izveo dokaze: saslušao u svojstvu svjedoka M. E.; pročitao presudu
P.br. 747/05 od 25.09.2006. godine; priočitao presude K.br. 193/10 od
25.10.2012. godine i K.br. 501/08 od 01.04.2010. godine; izvršio uvid u izvod
iz KE na ime okrivljenog koje je izdalo Ministarstvo unutrašnjih poslova -
Koordinaciona Upava KIM K..
Cijeneći izvedene dokaze pojedinačno i u međusobnoj vezi na osnovu čl. 370
ZKP-a CG, sud je na nesumnjiv način utvrdio činjenično stanje, na osnovu kojeg
je zaključio da je okrivljeni izvršio krivično djelo stavljeno mu na teret i
da je za isto kriv.
Naime, činjenicu da okrivljeni ne daje izdržavanje za svoje maloljetno dijete,
u periodu navedenom u izreci presude, sud je utvrdio kroz iskaze saslušanog
svjedoka M. E., kao i kroz sadržinu izvedenih pisanih dokaza. Tako iz iskaza
svjedoka M. E., sud je utvrdio da je bila u braku sa R. K., te da su u braku
imali sina R. A.a, a koji brak je rasveden presudom Osnovnog suda u B. P.br.
747/05 od 26.09.2006. godine. Istom presudom dijete R. A. koji je rođen
22.04.2005. godine je njoj povjeren na čuvanje i vaspitanje i obavezan je
okrivljeni R. K. da na ime izdržavanja mal. R. A.a plaća svakomjesečno po
150,00 €. Iako je presudom Osnovnog suda R. K. obavezan na plaćanje
izdržavanja, to nije nikada radio, pa su pokrenuti krivični postupci protiv
istog i isti je koliko joj je poznato dva puta kažnjavan krivičnim presudama
ovoga suda. R. K. u periodu od 19.06.2010. do 23.04.2013. godine nije joj
plaćao kao zak. zas. izdržavanje za mal. A.a R.a, kao ni za predhodni period.
R. K. živi u Š. na nepoznatoj adresi, da tamo radi i da dolazi u C. G.. R. K.
nema nikakvu obavezu izdržavanja prema trećim licima i čula je da se u
međuvremenu oženio, a ne zna da li ima još djece. Sud je u potpunosti
prihvatio iskaz saslušanog svjedoka, cijeneći ga kao jasan, objektivan i ničim
doveden u pitanje, dok obaveza doprinosa izdržavanja maloljetnika od strane
okrivljenog utvrđena je kroz sadržinu izvedenih pisanih dokaza pravosnažne i
izvršne presude. Tako iz presude Osnovnog suda u B. P.br. 747/05 od
25.09.2006. godine, sud je utvrdio da je R. K. obavezan da na ime izdržavanja
maloljetnog R. A.a plaća svakomjesečno po 150,00 € na ruke zakonske zastupnice
M. E., počev od 01.07.2006. godine, pa ubuduće dok za to budu postojali
zakonski uslovi, tako da dospjele rate plati odjednom, u roku od 15 dana po
pravosnžanosti presude, a ostale kada budu dospjele najkasnije do svakog petog
u mjesecu za tekući mjesec. Navedena presuda, s obzirom da se radi o
pravosnažnoj presudi predstavlja izvršnu sudsku odluku.
Iz presude Osnovnog suda u B. K.br. 501/2008 od 01.04.2010. godine sud je
utvrdio da je R. K. oglašen krivim zbog krivičnog djela nedavanje izdržavanja
iz čl. 221 st. 1 Krivičnog zakonika, pa mu je izrečena uslovna osuda kojom mu
je utvrđena kazna zatvora u trajanju od 6 mjeseeci i istovremeno određeno da
se ista neće izvršiti ako okrivljeni za vrijeme od jedne godine od dana
pravosnažnosti ne učini novo krivično djelo.
Iz presude Osnovnog suda u B. K.br. 193/10 od 25.10.2012. godine sud je
utvrdio da je R. K. oglašen krivim zbog krivičnog djela nedavanje izdržavanja
iz čl. 221 st. 1 KZ i osuđen na novčanu kaznu u iznosu od 800,00 €.
Dakle, kako okrivljeni nije davao izdržavanje na koje je bio obavezan izvršnom
sudskom odlukom za period od 19.06.2010. do 23.04.2013. godine, on je
postupajući na navedeni način ostvario u svojim radnjama elemetne bića
krivičnog djela iz čl. 221 st. 1 Krivičnog zakonika i isto je izvršio s
umišljajem, s obzirom da je bio svjestan svoje obaveze preuzete i ustanovljene
pravosnažnom sudskom odlukom, te je htio izvršenje djela, jer po datoj odluci
nije postupao, što je imalo za posledicu da njegovo maloljetno dijete R. A.,
kao korisnik izdržavanja isto nije mogao da ostvari.
Za krivično djelo nedavanje izdržavanja iz čl. 221 st. 1 KZ propisana je
novčana kazna ili zatvor do jedne godine.
Prilikom odlučivanja o vrsti kazne, sud je imao u vidu da okrivljeni nije
saslušan tokom postupka, pa samim tim sud nije raspolagao podacima koji se
mogu cijeniti kao eventualne olakšavajuće okolnosti na strani okrivljenog, dok
je u pogledu otežavajućih okolnosti sud imao u vidu da je okrivljeni dva puta
osuđivan za istovrsno krivično djelo, pa je sud mišljenja da će se novčanom
kaznom u iznosu od 3.000,00 € postići svrha kažnjavanja i na taj način
ostvariti ciljevi specijalne i generalne prevencije iz čl. 32 Krivičnog
zakonika, uz uvjerenje da je ista srazmjerna težini krivičnog djela i krivici
njegovog učinioca.
Shodno čl. 226 i 229 ZKP-a CG okrivljeni je obavezan da sudu plati na ime
paušala iznos od 50,00 €, pri čemu je sud vodio računa o trajanju i složenosti
krivičnog postupka, kao i da plati na ime troškova krivičnog postupka iznos od
112,50 €, a koji troškovi se odnose na troškove branioca po službenoj dužnosti
adv. M. R., za odbranu na održanim pretresima od 09.09.2013. godine i
04.10.2013. godine, i za razgledanje spisa po zahtjevu od 02.09.2013. godine,
a shodno tarifnom broju 1, 13 i 17 AT i čl. 1 odluke o visini naknade za rad
advokata za odbranu po službenoj dužnosti, s tim što je sud mišljenja da
oštećenom ne pripadaju troškovi postupka za angažovanje punomoćnika, te da
iste snosi oštećeni u smislu čl. 231 ZKP-a.
Sud je zakonsku zastupnicu mal. oštećenog R. A.a uputio na parnični postupak
radi ostvarivanja imovinsko pravnog zahtjeva shodno čl. 239 ZKP-a CG.
Iz iznijetih razloga odlučeno je kao u izreci presude shodno čl. 374 ZKP-a CG.
OSNOVNI SUD U B.
Dana, 04.10.2013. godine
Zapisničar, S U D I J A
Milica Milanović Aleksandar Ćulafić
PRAVNA POUKA:
Protiv ove presude nezadovoljna stranka
ima pravo žalbe u roku od 8 (osam) dana
od dana prijema presude, preko ovog suda
za Viši sud u Bijelom Polju.