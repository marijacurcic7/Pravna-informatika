K.br.60/12
U IME CRNE GORE
VIŠI SUD U PODGORICI, kao prvostepeni, u vijeću sastavljenom od sudije
Predraga Tabaša, kao predsjednika vijeća, i sudija Vesne Moštrokol i Ranka
Vukića, kao članova vijeća, uz učešće Slobodanke Novčić, kao zapisničara, u
predmetu optuženog Lj. Lj., kojeg, zbog krivičnog djela ubistvo iz čl.143
Krivičnog zakonika, brani Č. J., advokat iz P., odlučujući po optužnici Višeg
državnog tužilaštva u Podgorici, Kt.br.12/12, od 27.04.2012.godine, koju je na
glavnom pretresu zastupala L. M., zamjenik VDT-a u Podgorici, nakon javnog
glavnog pretresa održanog 18.04.2013.godine, u prisustvu zastupnika optužbe,
optuženog i njegovog branioca, te punomoćnika oštećene porodice, O. M.,
advokata iz P., nakon tajnog vijećanja i glasanja dana 10.05.2013.godine donio
je i javno objavio
P R E S U D U
Optuženi LJ. LJ., JMBG ..., zvani "Lj.", od oca M. i majke M., rodjene V.,
rodjen .... godine u B... P...,sa prebivalištem u P..., S..., Ulica M... O...,
državljanin Crne Gore, mašinski tehničar-tehnolog, nezaposlen, oženjen, otac
dvoje djece, od kojih je jedno maloljetno, završio srednju mašinsku školu,
lošeg imovnog stanja, osuđivan presudom Osnovnog suda u Podgorici, K.br.156/94
od 10.04.2005.godine, zbog krivičnog djela teško djelo protiv bezbjednosti
javnog saobraćaja iz čl.190 st.4 u vezi čl.185 st.3 u vezi st.1 Krivičnog
zakona Republike Crne Gore, na kaznu zatvora od 4 mjeseca, uslovno na dvije
godine,
KRIV JE
Zato što je:
Dana 09.03.2012.godine, oko 13,00 časova, u naselju P...- Z...- P..., ispred
kuće oštećenog M. S., s umišljajem lišio života oštećenog, na način što je
prišao oštećenom, koji se nalazio u dvorištu svoje kuće, i prislonio mu u usta
cijevi pištolja, marke "Valter" model P-38, kalibra 9 mm, fab. br...., a potom
ispalio projektil koji je oštećenog pogodio u predjelu glave, iako je bio
svjestan da će ga tako lišiti života, pa je to i htio, nanijevši tom prilikom
oštećenom ustrelnu ranu u predjelu prednje trećine desnog tjemenog predjela
koja se duž kanala strijelne rane nastavlja u lobanjsku duplju, pa je usljed
razorenja po život važnih moždanih centara kod oštećenog, istog dana u 13,40
časova, nasupila smrt,
- čime je izvršio krivično djelo ubistvo iz čl.143 Krivičnog zakonika,
Pa ga sud, primjenom, citirane zakonske odredbe, te odredbe čl.3, 4, 5, 6, 7,
8, 13, 14, 15, 32, 36, 42 i 51 Krivičnog zakonika, te odredbi čl.226, 229 i
374 Zakonika o krivičnom postupku
O S U Đ U J E
Na kaznu zatvora u trajanju od 13 (trinaest) godina, u koju mu se uračunava
vrijeme provedeno u pritvoru, počev od 09.03.2012. godine, pa nadalje.
Dužan je optuženi da na ime troškova krivičnog postupka plati iznos od
3.172,50 €, a na ime paušala iznos od 100,00 €, sve u roku od 15 dana po
pravosnažnosti presude, pod prijetnjom prinudne naplate, dok će o ostalim
troškovima krivičnog postupka, sud odlučiti naknadno, posebnim rješenjem, po
pribavljanju podataka o njihovoj visini.
II
Na osnovu čl.75 Krivičnog zakonika, optuženom Ljiljanić Ljubiši se i z r i č e
MJERA BEZBJEDNOSTI
ODUZIMANJE PREDMETA
I to pištolja marke "Valter, model P-38, cal.9 mm, fabrički broj 1544f, kao
predmeta upotrijebljenog za izvršenje krivičnog djela.
O b r a z l o ž e nj e
Optužnicom Višeg državnog tužilaštva u Podgorici, Kt.br.12/12, od
27.04.2012.godine, optuženom L. Lj. stavljeno je na teret izvršenje krivičnog
djela ubistvo iz čl.143 Krivičnog zakonika. Zastupnik optužbe je na glavnom
pretresu u završnoj riječi precizirao činjenične navode optužnice i pri takok
preciziranoj optužnici u cjelosti ostao do završetka glavnog pretresa,
predlažući sudu da optuženog oglasi krivim i osudi po zakonu.
Punomoćnik oštećene porodice O. M., advokat iz P., se u završnoj riječi u ime
oštećene porodice pridružio krivičnom gonjenju protiv optuženog, dok se u
odnosu na imovinskopravni zahtjev izjasnio da će porodica isti ostvariti u
posebnom postupku.
Optuženi Lj. Lj. u prethodnom postupku nije iznosio svoju odbranu, branio se
ćutanjem.
Na glavnom pretresu, optuženi je negirao krivicu za krivično djelo stavljeno
mu na teret optužnicom i u svojoj odbrani naveo, da se 1993. godine, desila
saobrćajna nezgoda u kojoj su učestvovali on i pokojni M., kao oštećeni, a
čije posljedice nijesu bile teške, ali se ispostavilo da su kasnije bile
tragične za obojicu. Nakon udesa, sa M. je potpisao vansudsko poravnanje, kako
bi M. u "ZOIL Lovćen" mogao da naplati štetu koja je nastala na njegovom
vozilu. Računao je da će M., na osnovu tog poravnanja naplatiti materijalnu
štetu, ali je isti, vjerovatno poučen od strane stručnih lica, podnio tužbu
protiv njega i za naplatu materijalne i nematerijalne štete. Po tužbi je
vođena parnica pred sudom, ali nije mogao ni da vjeruje, ni da predpostavi da
će visina te materijalne i nematerijalne štete biti tolikog iznosa, bez obzira
što je imao svog punomoćnik, advokata R. N.. Ozbiljnost situacije shvatio je
kada je M., kroz izvršni postupak, krenuo sa naplatom materijalne i
nematerijalne štete koje je sud dosudio. Naplata štete trebala je da se
ostvari kroz prodaju njegovog stana, koji je teško i sa mukom kupio. Godinu i
po dana prije predmetnog dogadjaja, zapao je u psihičku krizu, a zbog tog
izvršnog postupka i pokušaja naplate oštećenog, i od tada je počeo da uzimam
terapiju. Javljao se ljekaru u bolnici u Podgorici i čak 16 dana ležao na
nervnom odjeljenju. Pio je tablete za smirenje i 3-4 vrste drugih tableta.
Stupio je u kontakt sa M., koji je prilikom tog prvog kontakta izrazio
razumijevanje za njegov problem, pa je čak i rekao da će da povuče tužbu,
odnosno da odustane od štete. Rekao mu je i da ode do njegovog advokata, O.
M., što je i učinio, saopštivši advokatu da se sa S. dogovorio da povuče
tužbu, ali mu advokat nije vjerovao, pa je na licu mjesta pozvao S. i rekao mu
kako može da oprosti dobijenu štetu. Nakon tog razgovora, S. je svu dalju
komunikaciju prepustio svom advokatu i na njega ga upućivao. Obzirom da mu je,
prije predmetnog događaja, bila određena sudska prodaja stana, tog dana je,
radeći kao taksista, u gradu popio tri-četiri piva od pola litra i sve vrijeme
razmišljao šta da radi, a onda je jedna mušterija ušla u taksi i tražila da je
vozi do Z., gdje je inače živio S.. Mušteriju je ostavio negdje 100 metara od
S. kuće otprilike i odlučio da podje kod S., da sa njim porazgovara i da ga
zamoli da ga sačeka dok ne pripremi novac koji mu je dugovao za štetu, odnosno
da ga zamoli da mu sud ne prodaje stan. Naime, imao je namjeru da ga sam
proda, pa je dao oglase preko više agencija za prodaju nekretnina, kao i u
dnevnim novinama “Dan” i “Vijesti”. Parkirao se u blizini njegove kuće, na
nekih 50 metara dalje, i iz vozila, koje ima vidljive taksi oznake, vidio S.
da nešto crijevom naliva u dvorištu, u blizini ograde. Bio je sam, a on mu je,
pošto je odmah izašao iz vozila, prišao. Tada je S. već bio na trotoaru ispred
kuće prvog komšije. Rekao mu je: “Đe si S., što me o jadu zabavi ti i tvoj
advokat", a ovaj mu je odgovorio "sve što imaš, javi se mom advokatu". Dok su
razmjenjivali ove riječi, S. ga je desnom rukom dohvatio za lice, gurajući ga
od sebe, i tom prilikom ga ogrebao po licu, a on je nakon toga, sa zadnje
strane pasa, izvadio pištolj marke "Valter" i repetirao ga, a sve u namjeri da
zaplaši S.. Pištolj je držao u desnoj ruci, koju je podigao u vis, tako da je
otvor cijevi bio okrenut uvis, sve vrijeme. Tada ga je S. uhvatio rukom za
mišicu ruke u kojoj je držao pištolj i povukao je ka dolje. On se branio, nije
dozvoljavao da mu ruku u kojoj drži pištolj spusti, već je i dalje držao
podignutu uvis, sa cijevi pištolja okrenutom ka gore. U tom otimanju došlo je
do opaljenja jednog metka u vazduh. Nakon opaljenja, S. sa obje ruke hvata
njegovu u kojoj drži pištolj i vuče je na dolje. Nije mogao da drži više ruku
podignutu uvis, jer se S. sa obje ruke uhvatio, odnosno objesio za nadlakticu
njegove desne ruke u kojoj je držao pištolj, i to tako što je jednom rukom
držao za nadlakticu, a drugom u predjelu nadlanice njegove desne ruke u kojoj
sam ja držao pištolj. Spustio mu je ruku tako da je ona bila pod pravim uglom,
odnosno bila je savijena u lakatu pod pravim uglom, tako da mu se šaka u kojoj
je držao pištolj nalazila u predjelu njegove lijeve dojke, dok se S. glava
nalazila negdje u predjelu njegovog lijevog pazuha. Kako je S. cimao njegovu
ruku, došlo je do ponovnog opaljenja, jer je on držao prst na obaraču, a metak
je pogodio S. u glavu. Koliko se sjeća, lijeva strana S. glave je bila
okrenuta cijevi pištolja, a S. je bio u nekom sagnutom položaju. Nakon toga,
S. je odmah pao na zemlju, ali on u tom trenutku nije znao gdje je pogođen.
Zbog opisanog S. trzanja, lako se moglo dogoditi da i on bude pogodjen metkom
ispaljenim iz pištolja. Nikoga nije primijetio u blizini mjesta gdje se sve
dešavalo, osim S. supruge, koju je vidio nakon što je opalio metak koji je
pogodio S., a kada je malo ustuknuo, i koja mu se obratila riječima "Ubi li
ga, ubi", a on joj je rekao samo da se "goni", a potom otišao i sio u auto.
Namjerno je napustio naselje, jer ga niko ne poznaje, a kako bi drugi pomogli
S., a on nije pokušavao da mu pomogne, jer je bio psihički potrešen. Žao mu je
što je do ovoga došlo, jer nije imao namjeru da ubije S., a posljedice
predmetnog događaja je tragedija za S. i njegovu porodicu, ali i za njega i
njegovu porodicu. Ogrebotinu koju mu je S. zadao vidio je tužilac, prilikom
saslušanja, i nakon što joj je skrenuo pažnju, a vidjeli su je i u policiji,
nakon što je priveden. Pištolj je stalno držao u automobilu, iz
predostrožnosti, kad radi noću, a ponio ga je sa sobom, jer je htio da zaplaši
S., a repetirao ga je, jer je mislio da će S. ustuknuti od njega i saslušati
što ima da kaže. U istom su bila tri metka.Parkirao se 50 metara od S. kuće,
jer do iste postoji travnati put, a nije znao da li je to nečija livada, pa
nije htio da prilazi kući kolima. U vrijeme predmetnog događaja je bio težak
oko 85 kg, a visok 182 cm. Posljednje pivo je popio nekih pola sata prije
predmetnih dešavanja, a terapiju koju je svakodnevno uzimao ujutro. Do
predmetnog događaja je jednog dana dolazio do S. kuće, i to onda kad mu je
obećao da će mu oprostiti dug, i ponovo tog istog dana, nakon onog susreta sa
njegovim advokatom, kada mu je S. rekao sve što imam završi sa njegovim
advokatom.
Nakon što je optuženi čuo izjašnjenja vještaka balističara i vještaka sudske
medicine na glavnom pretresu, objasnio je da je, izjašnjavajući se o položaju
tijela i glave oštećenog u momentu ispaljenja projektila koji je istog lišio
života, "zamijenio desnu sa lijevom stranom".
U završnoj riječi je lično, i preko svog branioca, predložio sudu da ga
oslobodi od optužbe, jer nije dokazano da je izvršio krivično djelo za koje se
tereti, a ukoliko pak bude drugačijeg mišljenja, ukazao je na olakšavajuće
okolnosti na njegovoj strani.
Sud je u dokaznom postupku na glavnom pretresu saslušao ovlašćenog
predstavnika oštećene porodice pokojnog S. M., svjedoke Lj. M., M. i B. B., R.
P. i N. B.; pročitao zapisnik o uviđaju Višrg državnog tužilaštva u Podgorici,
Kt.br.197/12, od 09.03.2012.godine, službenu zabilješku Uprave policije PJ
Podgorica, br.59/12 od 09.03.2012.godine i službenu zabilješku Uprave policije
PJ Podgorica Ekspozitura za suzbijanje krvnih i seksualnih delikata Ku.br.
192/2012 od 09.03.2012.godine, kao i službenu zabilješku Uprave policije PJ
Podgorica, Ku.br.192/12 od 09.03.2012. godine, sačinjena povodom izvršenog
uvidjaja na licu mjesta, te vrši uvid u skicu lica mjesta, potvrdu Uprave
policije PJ Podgorica Ku.br.192/12 od 09.03.2012.godine, o privremeno oduzetim
predmetima, obdukcioni zapisnik Odjeljenja za sudsku mjedicinu Crne Gore
S.br.20/12 od 13.03.2012.godine i saslušao sudskog vještaka obducenta prof. dr
Š. M., izvještaj o balističkom vještačenju br.1343/12 i saslušao sudskog
vještaka balističara M. M., pročitao dva izvještaja o vješačenju parafinskih
rukavica br.1341/12 i 418/13 i saslušao vještaka hemijske struke Lj. I.,
izvještaj o parafinskom pregledu garderobe br.1340/12 i saslušao vještaka
trasologa M. J., izvršio uvid u medicinsku dokumentaciju na ime Lj. Lj.,
pročitao nalaz i mišljenje komisije vještaka o psihijatrijskom vještačenju od
09.01.2013. godine i saslušao predstavnika komisije, prof. dr S. M., izvršio
uvid u fotodokumenacije Uprave policije PJ Podgorica br.20-28-244-521/817 i
br.20-28-244-521/819, obije od 09.03.2012.godine, i br.20-28-244-521/868, od
18.03.2012.godine i u presude Osnovnog suda u Podgorici, K.br.156/94 od
08.11.1994.godine i P.br.3252/09 od 01.03.2011.godine, i pročitao izvod iz
kaznene evidencije Uprave policije PJ Bijelo Polje 35-03 br.245/12-2400 od
14.03.2012.godine.
Svjedok Lj. M. je u svom svjedočkom iskazu navela, da je kritičnog dana, oko
13 časova, muž, oštećeni S., dovezao sa posla, nakon čega je ona odmah ušla u
kuću, a on otišao da nalije baštu. Poslije par sekundi, začula je auto ispred
kuće i kroz prozor dnevne sobe vidjela da, iz bijelog mercedesa sa oznakama
taksi firme na krovu, izlazi Lj. Lj., što je saopštila svekrvi, koja se
prepala, jer je Lj. dolazio i ranije i imao prepirke sa njenim suprugom. Nakon
toga, a prošlo je svega nekoliko sekundi, začula je pucanj, za koji je
pomislila da se radi o petardama, a nakon toga, nije prošlo sekunda ili dvije,
i drugi, kada je istrčala napolje i vidjela Lj. da se vraća prema svom autu.
Kada je primijetio, okrenuo se prema mjestu gdje je ležao mrtav njen muž, i
dok je desnom rukom nešto stavljao u unutrašnjost džepa jakne ili sakoa, rekao
joj "eno ti ga sad, godpođo" i "kukaj sad, trebala si ranije da razmišljaš",
nakon čega je ušao u auto i otušao prema gradu. Na njenu kuknjavu, izašle su
komšije i pokušala da ukažu pomoć njenom mužu, a potom su ga ubacile u jedno
auto i odveli do Hitne pomoći. Povod za ovaj događaj je sukob između njenog
muža i Lj., koji su imali spor pred sudom, a zbog naknade štete nastale u
saobraćajnoj nezgodi od prije 19 godina, koji je završen tako što je sud
dosudio da Lj. njenom suprugu isplati nekoliko hiljada eura. Nakon što je
parnična presuda postala pravosnažna, Lj. je dolazio više puta kod njenog
muža, što su joj rekli i pokojni muž i zaova, a jednom je i u njenom prisustvu
Lj. dolazio i tražio od njenog supruga da povuče tužbu, a kad je ovaj to
odbio, rekao mu je "ti radi kako hoćeš, a ja znam šta ću". Poslije ovoga, bilo
je strah od Lj., ali njen suprug se nije plašio, iako mu je ona govorila da će
Lj. nekog da ubije, misleći na njihovo dijete, pa joj je čak i rekao "šta ti
misliš, da se tako lako ubija".
Svjedok M. B. je u svom svjedočkom iskazu navela, da se sjeća da je kritičnog
dana, oko13 časova, krenula sa majkom R. i sestrom B. do manastira "R...".
Nakon što su ona i sestra ušli u auto, primijetili su komšiju S. M., čije
imanje se graniči sa njihovim, pa su, onako iz auta, sa njim malo popričale,
nakon čega se S. uputio ka unutrašnjosti dvorišta i uzeo crijevo da zaliva
vrt. Kada je njena sestra, koja je vozila, krenula autom u rikverc,
primijetila je da je vozilo marke mercedes, bijele boje, sa taksi tablama,
došlo do S. dvorišta, iz kog vozila je izašlo jedno lice, visine oko 1,90 cm,
sijede kose, u farmericama i jakni i uputilo se prema mjestu kod česme gdje se
nalazio S.. Nije vidjela fizički kontakt između njih dvojice, ali je nakon
minut-dva, dok su se okrenuli autom, začula pucnje, i to dva, sa razmakom od
četiri-pet sekundi, koji su je podsjetili na petarde i tada su sve tri izašle
iz auta i krenule prema mjestu odakle su dopirali. Tada je vidjela komšinicu
Lj. M., S. ženu, da kuka "ubiše mi S.", a vidjela je i ono lice da dolazi iz
pravca mjesta na kojem je kasnije vidjela da leži S., kada je i čula to lice
kako se obraća riječima: "evo vam ga sad tamo, trebali ste ranije da
razmišljate", i to dok je ulazio u auto, nakon čega se udaljio u pravcu
groblja u Z.... Uskoro su se okupile i druge komšije i S. povezli autom do
hitne.
Svjedok B. B. je u svom svjedočkom iskazu navela, da je kritičnog dana, sa
sestrom i majkom, krenula u manastir "R...". Po ulasku u automobil,
primijetila je svog komšiju S. M., sa kojim je popričala preko ograde. Po
završetku uobičajenog razgovora koji je trajao nekih tri-četiri minuta, S. je
uzeo crijevo sa vodom, kako bi polio baštu, i bio joj tada okrenut leđima, dok
je ona pokušavala da se isparkira, kada je primijetila da se, na kapiji
dvorišta komšije M., parkiralo auto bijele boje, marke mercedes, sa taksi
oznakama i tablicama ..., nije bila sigurna. Taj auto joj je blokirao put,
zbog čega je sa vozilom krenula naprijed, kada je začula dva pucnja, sa
razmacima od pet sekundi. Zastavila se, nakon čega je zajedno sa sestrom i
majkom izašla iz auta i čula komšinicu Lj. kako plače i kuka, govoreći "ubili
su mi S.", nakon čega je primijetila lice koje je prethodno došlo mercedesom i
lagano se uputilo ka mjestu na kojem se nalazio S., da se vraća ka svom autu,
obraćajući se Lj. riječima koje nije dobro čula, ni razumjela. Bio je visok
između 1,85-1,90, sijede kose i plavih očiju. Kada se to lice udaljilo,
vratila se u dvorište i preko ograde vidjela da izmedju bašte i garaže leži
komšija S., a zatim od okupljenih ljudi začula da je S. mrtav, jer je pogodjen
u glavu. Ovaj svjedok nije vidjela sam momenat ubistva.
Svjedok N. B. je u svom iskazu naveo, da se kritičnom prilikom nalazio u svom
dvorištu i preko ograde razgovarao sa komšijom Ž. R., kada je začuo dva
pucnja, sa razmakom šest-sedam sekundi, koja su dolazila iza njegovih leđa,
gdje se nalazi kuća S. M.. Tada se okrenuo i sa udaljenosti od nekih 40-50
metara, vidio jedno lice da izlazi iz dvorišta M. i dolazi do jednog auta sive
boje, marke mercedes, a potom čuo kuknjavu Lj. M., koja je govorila "ubiše mi
S.". Potom je čuo i komšiju S. B. da viće "hitna, hitna", pa je ušao u svoje
auto i odvezao se do kuće M., gdje je zatekao S., koji je ležao na zemlji
između pomoćnog objekta i bašte, u lokvi krvi, nakon čega su S. ubacili u
njegovo vozilo i odvezli do Hitne.
Svjedok R. P. je u svom iskazu navela, da je kritičnog dana sa ćerkama krenula
u Reževiće, u posjetu manastiru. Kćerke su već bile izašle i sjele u auto, dok
je ona ostala da se spremi, nakon čega je izašla u dvorište i vidjela da joj
ćerke, iz auta, pričaju sa komšijom S. M., preko ograde koja razdvaja njihova
dvorišta. Takođe je primijetila, ispred njihovih dvorišta, parkirano auto
bijelo-žute boje sa oznakama taksi firme, iz kojeg je izašlo jedno lice,
lagano pritvorilo vrata i uputilo se prema S., koji je bio krenuo u pravcu
česme. Tada je ušla u auto, koje je njena ćerka pokrenula, ali nije uspjela da
se isparkira, jer je bilo zagrađeno taksi vozilom. Zatim je začula neki zvuk
koji je podjsetio na udar željeza u željezo, nakon čega je sa ćerkama izašla
iz auta i vdijela Lj. na kraju terase kako kuka, govoreći "ubi ga Lj.", a
potom je vidjela ono lice kako prilazi autu i govori Lj. "evo vam ga sad, bilo
razmišljat na vrijeme", a zatim se udaljilo niz ulicu. Ovaj svjedok je vidjela
pokojnog S., kako leži pored česme, okrenut glavom prema unutrašnjosti
dvorišta, a nogama prema kapiji, nakon čega su ga ubacili u auto komšije N..
Svjedok je dalje navela, da joj se komšinica Lj. prije dogadjaja, a kada joj
je došla u posletu nakon operacije požalila, da je strah za N., jer se boji da
ga Lj. ne ubije, zbog nekih para, koje je S. (oštećeni) trebao da dobije zbog
udesa, ali joj nije pominjala da im je Lj. zbog toga i prijetio.
Iz zapisnika o uviđaju Kt.br.197/12 i službene zabilješke Uprave policije PJ
Podgorica, Ku.br.192/12, od 09.03.2012. godine, proizilazi da je lice mjesta
otvoreni prostor dvorišne strane kuće vlasništvo S. M., u naselju P...- Z....
Kuća M. je prizemna, pod pločom. Gledajući od pravca ulice, ispred kuće, na
betonskoj podlozi je zatečeno parkirano putničko motorno vozilo marke "...",
sive boje, reg. oznaka .... Sa dvorišne strane kuće, nalazi se bašta ogradjena
žičanom ogradom, prikolica za vozilo, plastično bure, česma i pomoćni objekat.
Sa južne strane pomoćnog objekta, a istočne strane kuće, gledano od strane
ulice, zatečena je, na travnato-zemljišnoj podlozi lokva tečnosti nalik na
krv, označena markerom broj 1. Ispred tog traga prema spoljašnjim stepenicama
kuće, a pored česme, na travnatoj podlozi, pronadjena je jedna čaura, označena
markerom broj 2. Na dijelu betonske staze sa zadnje strane kuće i na betonskom
dijelu septičke jame, pronadjene su kapljice nalik na krv, označene markerom
broj 3. Pored betonskog zida kuće, sa sjeverne strane, na makadamskoj podlozi
pronadjene su radne rukavice braon boje, označene markerom broj 4. U
plastičnom poslužavaoniku crvene boje, koji se nalazi pored žičane ograde i
plastičnog bureta, a neposredno blizu traga označenog brojem 1, pronadjena je
jedna čaura označena markerom broj 5. Svi navedeni tragovi su grafički
prikazani na skici lica mjesta, a slikovito na fotografijama u
fotodokumenaciji Uprave policije PJ Podgorica br.20-28-244-521/817, koji su
sastavni dio zapisnika o uviđaju.
U službenoj zabilješci Uprave policije PJ Podgorica, br.59/12 od
09.03.2012.godine, konstatovano je da je Lj. Lj. lišen slobode od strane
policije, dana 09.03.2012.godine, u 14,10 časova, u selu M... - gradska
opština Z..., P....
Iz službene zabilješke Uprave policije PJ Podgorica Ekspozitura za suzbijanje
krvnih i seksualnih delikata, Ku.br.192/2012, od 09.03.2012.godine, proizilazi
da je prijem S. M. u Urgentni blok Kliničkog centra Crne Gore, evidentiran u
knjizi djelovodnog protokola hirurške ambulante, pod brojem 3594, te da je,
nakon pokušaja reanimacije, smrt konstatovana u 13,40 časova.
Iz potvrde Uprave policije PJ Podgorica Ku.br.192/12 od 09.03.2012. godine
proizilazi da je od Lj. Lj. privremeno oduzet pištolj marke "Valter" P38, fab.
broj ....
Iz obdukcionog zapisnika S.br.20/12 od 13.03.2012.godine proizilazi da je smrt
oštećenog S. M. nasilna i da je nastupila usljed razorenja po život važnih
moždanih centara duž kanala strijelene rane - ustreline, nanesene projektilom
ispaljenim iz ručnog vatrenog oružja, iz sudskomedicinski apsoutne blizine. U
predjelu prednje trećine desnog tjemenog predjela, oko jedan centimetar udesno
od središnje linije glave, konstatovana je zvjezdolika rana, promjera 3x4 cm,
neravnih i krvlju podlivenih ivica i strana. Neposredno oko oboda rane, u
širini do dva milimetra, crnkast sadržaj. Prostor i dno rane čine prelomljeni
okrajci kostiju lobanje i razoreno i krvlju prožeto tkivo mozga, zbrisane
građe. Opisana rana je ulazni otvor ustreline, koja se kanalom nastavlja kroz
desnu tjemenu kost, ulazi u lobanjsku duplju, razara tkivo velikog mozga,
izlazi iz lobanjske duplje u predjelu lijeve polovine potiljačne jame, i
završava se u potkožnom mekom tkivu lijevog lopatičnog predjela, gdje je, na
kraju kanala, ustanovljen metalni žućkasti projektil. Smjer kanala rane je
odozgo nadolje s desna ulijevo i od naprijed prema nazad. U vrijeme umiranja
nije postojalo stanje alkoholisanosti.
Ljekar obducent i vještak, prof. dr Š. M., na glavnom pretresu se nije mogao
izjasniti o međusobnom položaju optuženog i oštećenog, a, izjašnjavajući se o
položaju usta cijevi, odnosno glave tijela, objasnio je da su se usta cijevi
predmentog ručnog vatrenog oružja, kojim je nanijeta navedena ustrelina,
nalazila sa gornje strane glave, odnosno iznad glave, usmerena naniže unazad i
sa desne strane od uzdužne ose tijela, a udaljena od kože tijela do nekoliko
milimetara. Nakon što je upoznat sa odbranom optuženog, vještak je isključio
svaku mogućnost da je opisana rana nastala na način kako to predstavlja
optuženi, ali je dodao da je moguće da je glava bila na nivou u visini grudi
osobe koji puca, dakle, ispod usta cijevi, ali polazeći od smjera strijelnog
kanala rane, nije moguće da je oštećeni lijevom stranom lica bio okrenut
ustima pištolja, odnosno projektilu. Dozvolio je mogućnost da je došlo do
nekog međusobnog rvanja, da je glava oštećenog došla na nivo grudi osobe koja
puca, ali svakako glava pokojnika mogla biti okrenuta svojom desnom stranom
prema tijelu osobe koje puca. Ovo mišljenje je isključivo postavljeno na
osnovu lokalizacije, veličine izgleda same ulazne rane i strijelnog kanala,
odnosno na osnovu sudsko-medicinskih parametara.
Iz izvještaja o balističkom vještačenju br.1343/12 proizilazi da je, vizuelnim
pregledom i praktičnom provjerom, utvrđeno da je pištolj marke "Valter", model
P-38, kal.9 mm, fab. broj. ..., funkcionalan, dok hemijskom analizom brisa
cijevi je utvrđeno da je iz istog pucano, nakon čega cijev nije čišćena.
Vizuelnim pregledom, kao i na osnovu geometrijskih karakteristika, utvrđeno je
i da dvije dostavljene čaure, sa utisnutim ozankama "S&B 9x1911" i projektil
pripadaju pištoljskoj municiji kalibra 9 mm. Upoređivanjem na komparativnom
mikroskopu, utvrđeno je da su pomenute čaure ispaljene iz istog - dostavljenog
pištolja, a da je i dostavljeni projektil najvjerovatnije isplajne iz
predmetnog pištolja.
Vještak balističar M. M. je, na glavnom pretresu, pojasnio da se, prema smjeru
strijelnog kanala, koji se kreće od desne strane glave tjemenog dijela prema
lijevoj strani grudnog koša, i to u lopatičnom dijelu, može zaključiti da je
položaj tijela oštećenog u odnosu na pravac cijevi pištolja takav da ukoliko
optuženi stoji u momentu kada je ispalio projektil, oštećeni se morao nalaziti
u pognutom položaju glavom i grudnim košom prema cijevi pištolja i to desnom
prednjom stranom prema cijevi pištolja. Ugao savijenosti tijela oštećenog nije
velik, a zavisi od položaja ruke optuženog u momentu ispaljenja tog
projektila, a povećava se ukoliko je ruka u momentu ispaljenja bila na nižem
nivou. Nakon što je izvršio uvid u skicu lica mjesta i fotodokumentaciju,
vještak balističar je dalje objasnio da je opšta karakteristika pištolja model
P 38 je da izbaca čaure u lijevu stranu u odnosu na pravac pucanja, a da čaure
iskaču najčešće na rastojanju jednog do dva metra od pozicije sa koje se puca.
U konkretnom slučaju se radi o izuzetno starom pištolju, tako da za apsolutnu
preciznost pozicija sa koje se puca, mora se uraditi testiranje, tj. probno
pucanje iz konkretnog pištolja. Polazeći od ove činjence, a imajući u vidu
tragove fiksirane na licu mjesta, vještak je mišljenja da se predmetni događaj
odvijao upravo izmedju pozicioniranih čaura tj. na zemljanom predjelu, pored
same ivice kuće oštećenog. Rastojanje izmedju fiksiranih čaura je oko 2,8
metara, pa se najvjerovatnije osoba koja je pucala kretala oko jednog do dva
metra, prilikom ispaljenja jednog i drugog metka.Vještak je dozvolio mogućnost
i da je do opaljenja metka moglo doći i na način kako je opisao optuženi, s
tim što desna bočna strana glave oštećenog bi morala biti pri tijelu
optuženog, dok bi tijelo bilo u pognutom položaju, a što zavisi do kojeg nivoa
bi se spustila ruka u odnosu na prednju stranu tijela optuženog. Vještak je
apsolutno isključio mogućnost da je oštećeni lijevom stranom lica bio okrenut
prema tijelu optuženog.
Iz izvještaja o vješačenju parafinskih rukavica br.1341/12 proizilazi da,
nakon izvršenih difenilamisnkih testiranja, kojima se utvrđuje prisustvo
nitrata koji nastaju sagorijevanjem baruta kod opaljenja metka iz vatrenog
oružja, na samolepljivim folijama skinutim sa šaka Lj. Lj. dokazano je
prisustvo barutnih čestica, u rasporedu i kocetraciji kako je to prikazano na
skici u prilogu izvještaja, pa se ne može isključiti mogućnost da je isti bio
povezan sa procesom opaljenja metka iz vatrenog oružja. Na samoljepljivim
folijama skinutim iz unutrašnjosti motornog vozila "M...", reg. oznaka ...,
nije dokazano prisustvo barutnih čestica, kao ni na onim skinutim sa šaka S.
M., pa se ne može pretpostaviti mogućnost da je isti bio povezan sa procesom
opaljenja metka iz vatrenog oružja. Osim u sastav baruta, i to u količini od
70-80%, nitrati ulaze u sastav mnogih jedinjenja (azotna đubriva, boje i
lakovi, neki kozmetički preparati i dr.), pa dokazivanje nitrata ne znači a
priori dokazivanje baruta, već se difenilaminskim testom barut posredno
dokazuje.
Na glavnom pretresu, vještak hemijske struke Lj. I. je objasnila da, prilikom
opaljenja metka iz vatrenog oružja, barutne čestice ostaju na šakama lica koja
su bila u kontaktu sa oružjem iz kog je pucano, ili su se nalazila u
neposrednoj blizini osobe koja je pucala. Takođe, mogu se naći i na garderobi
lica koje je pucalo iz vatrenog oružja, kao i na garderobi lica koje se
nalazilo u neposrednoj blizini lica na koje je pucano. U konkretnom slučaju
postojao je bliski odnos osobe koja je pucala iz vatrenog oružja i osobe na
koju je pucano, tako da nije isključila mogućnost da se barutne čestice nalaze
ili na šakama ili na garderobi oštećenog.
Iz izvještaja o vještačenju br.418/13 proizilazi da su predmet vještačenja za
utvrđivanje prisustva barutnih čestica bili odjevni predmeti Lj. Lj., i to:
jakna sivozelene boje, marke "Big boys", veličine "XXL", majica kratkih
rukava, crne boje, marke "Metrostar", veličine "XL" i farmerice plave boje, sa
crnim kožnim kaišem, marke "Dolce&Gabbana", veličine "33" i garderoba S. M.:
gornji dio trenerke teget boje, veličine "XL", džemper zeleno-sive boje na
pruge, marke "domaća radinost", veličine "52", majica dugih rukava plave boje,
marke "Fruit of loom", veličine "L" i donji dio trenerke sive boje, marke
"ACG", veličine "XXL". Površine opisanih odjevnih predmeta oblijepljene su
samoljepljivim folijama - "parafinskim rukavicama", koje su potom ispitivane
difenilamainskim testom, pa je, na jakni i majci Lj. Lj., dokazano prisustvo
barutnih čestica u koncetraciji i rasporedu kao u fotodokumentaciji koja je
prilog izvještaja, dok na ostalim odjevnim predmetima, kao ni na garederobi S.
M., nije dokazano prisustvo barutnih čestica.
Vještak Lj. I. se na glavnom pretresu nije mogla izjasniti, prema rasporedu
barutnih čestica na garderobi optuženog, gdje se nalazilo vatreno oružje u
trenutku opaljenja, odnosno na kojoj razdaljini od garderobe, osim da su
tragovi barutnih čestica nastali prilikom opaljenja. Objasnila je da se,
prilikom opaljenja, barutne čestice zadržavaju na šakama, a kako je optuženi
dešnjak, naći će se najviše na desnoj šaci, ali i na garderobi - na desnom
rukavu, odnosno manžetni. Nije se mogla izjasniti ni o položaju lijeve ruke u
odnosu na vatreno oružje, i pored izjašnjenja vještaka balističara da čaura
prilikom ispaljenja iz pretmetnog pištolja izlazi na lijevu stranu. Barutne
čestice na dokazane na garderobi optuženog, mogle su dospjeti na ta mjesta i
dodirom šaka lica koje je pucalo iz vatrenog oružja, a veća je vjerovatnoća da
će barutne čestice ostati i na garderobi osobe koja se nalazi u neposrednoj
blizini lica koje puca i na njegovim šakama, nego da neće ostati. U konkretnom
slučaju, nije mogla da objasni zašto se na garderobi oštećenog nijesu našle
barutne čestice, iako se one rasipaju nepravilno, u dometu od 90 sm. Ukoliko
se pak radi o prislonu, odnosno kada su usta cijeva vatrenog oružja apsolutno
prislonjena uz kožu, zbog velike toplote i pritiska prilikom izlaska
projektila iz vatrenog oružja, barutne čestice ulaze u kožu i najveći broj se
tu zadržava, tako da se ne rasipaju, a kada je u pitanju garderoba oštećenog,
moguće je da barutne čestice otpadnu prilikom transporta do bolnice, ali se
ipak nešto moglo i zadržati.
Iz izvještaja o trasološkom pregledu garderobe br.1340/12 i izjašnjenja
vještaka trasologa M. J. proizilazi da na garderobi S. M., odnosno na prednjoj
i zadnjoj strani gornjeg dijela trenerke, veličine "XL", dosta iznošenog,
džempera nepoznate veličine i marke, i majice dugih rukava, marke "Fruit of
loom", veličine "L", nijesu uočena mehanička oštećenja, osim tragova tečnosti
tamnobraon boje nalik na krv i razretanosti koja je nastala najvjerovatnije u
medicinskoj ustanovi, a da na prednjoj i zadnjoj strani trenerke, marke "ACG",
veličine "XXL", dosta iznošenom i zaprljanom, nijesu uočena mehanička
oštećenja.
Iz nalaza i mišljenja komisije vještaka o psihijatrijskom vještačenju
proizilazi da je Lj. Lj. osoba prosječnih intelektualnih kapaciteta. Ne boluje
od trajnog duševnog oboljenja, a u osnovi pokazuje simptome shizoidnog
poremećaja ličnosti, koji se klasifikuje kao teži duševni poremećaj. Polazeći
od odbrane optuženog, te medicinske dokumentacije koju čini više izvještaja
psihijatra i izvještaj psihologa, otpusna lista sa epikrizom psihijatrijske
klinike, te kopija medicinskog kartona ZIKS-a i nalaz alkoholemije, vještaci
su mišljenja da afektivno stanje u vrijeme izvršenja krivičnog djela nije
dostiglo stepen patološkog afekta, jer nije bilo provokativnog ponašanja
oštećenog na nivou neposredne agresije, u smislu nanošenja udaraca prema
optuženom, i od dominantnog uticaja na izvršenje krivičnog djela, već se
radilo o afektu razdraženosti i bijesa od blagog do srednjeg inteziteta, pa
njegova sposobnost shvatanja značaja djela i mogućnost upravljanja svojim
postupcima je bila smanjena, ali ne bitno, te nema osnova za primjenu mjera
bezbjednosti.
Predstavnik komisije, prof. dr S. M., je na glavnom pretresu objasnio da su,
pri izradi nalaza i mišljenja, imali u vidu konfliktne odnose između optuženog
i oštećenog, a koje su cijenili kao stanje kumuliranog afekta. To stanje je
uzrokovalo kod optuženog stanje napetosti, razdraživosti, koje je rezultiralo
i psihijatrijskim pregledima, odnosno imalo udjela i u hospitalizaciji
optuženog. Medjutim, kada se cijenili delikt u afektu, odnosno afektivno
stanje optuženog u vrijeme izvršenja krivičnog djela, analiziraju se okolnosti
krivičnog djela i eventualno provokatinvo ponašanje oštećenog, što su sve
imali u vidu, pri izradi nalaza. Isto tako, analizirali su i iskaz optuženog u
sudskom spisu i komparirali njegove iskaze sa psihijatrijskim intervjuom kod
procjene njegovog psihičkog stanja. Zaključili su (na strani 12), da za stanje
patološkog afekta nedostaje neposredno provokativno ponašanje oštećenog,
subjektivni osjećaj životne ugroženosti kao i bilo koji vid poremećaja
svijesti, bilo u kvantativnom ili kvalitativnom obliku. Iz tog razloga su
ocijenili da je afektivno stanje moglo dostići samo srednji intezitet, a ne
stanje patološkog afekta, odnosno jak intezitet. Afektivno stanje eventualno
jakog stepena spada u privremenu duševnu poremećenost, a teži duševni
poremećaji su karekterističnog svojstva ličnosti na nivou ličnosti optuženog -
na nivou poremećenosti sa sizoidnim krakteristikama koje su opisali na strani
10 nalaza, pa prema tome može se zaključiti da i pored postojanja poremećaja
ličnosti, one uvijek ne ulaze u stanje afekta bilo kog vida straha, prepasti,
razdraživosti ili bijesa, već to zavisi od okolnosti krivičnog djela i
parametara koje je prethodno naveo, odnosno da li je bilo neposredno
provokativnog ponašanja oštećenog. U svakom slučaju, afektivno stanje u
predeliktnom periodu kod optuženog, koje su detaljno opisali u nalazu kao
stanje intepretiranja predrasuda, dovodilo ga je u stanje napetosti i
anksioznosti, a uticalo je na njegovu sposobnost shvatanja djela i mogućnost
upravljanja svojim postupcima, koju su ocijenili kao smanjenu, ali ne bitno.
Iz pravosnažne presude Osnovnog suda u Podgorici, K.br.156/94 od
08.11.1994.godine proizilazi da je Lj. Lj. osuđen zbog krivičnog djela teško
djelo protiv bezbjednosti javnog saobraćaja iz čl.190 st.4 u vezi čl.185 st.3
u vezi st.1 Krivičnog zakona Republike Crne Gore, te da mu je izrečena uslovna
osuda, kojom mu je utvrđena kazna zatvora od četiri mjeseca, a vrijeme
provjeravanja određeno u trajanju od dvije godine, te da je u predmetu
svojstvo oštećenog imao S. M..
Iz pravosnažne i izvršne presude Osnovnog suda u Podgorici P.br.... od
01.03.2011.godine, proizilazi da je Lj. Lj., kao tuženi, obavezan da S. M.,
kao tužiocu, na ime naknade materijalne štete isplati iznos od 6.333,90 €, a
na ime naknade nematerijalne štete iznos od 7.291,66 €, sve sa pripadajućom
zakonskom kamatom.
Iz izvoda iz kaznene evidencije Uprave policije PJ Bijelo Polje 35-03
br.245/12-2400, od 14.03.2012. godine, proizilazi da je Lj. Lj. osuđivan
presudom Osnovnog suda u Podgorici, K.br.156/94 od 10.04.1995.godine, zbog
krivičnog djela teško djelo protiv bezbjednosti javnog saobraćaja iz čl.190
st.4 u vezi čl.185 st.3 u vezi st.1 Krivičnog zakona Republike Crne Gore, na
kaznu zatvora od 4 mjeseca, uslovno na dvije godine,
Cijeneći rezultate cjelokupnog dokaznog postupka, navode optužbe, odbrane
optuženog, te sve provedene dokaze, kako pojedinačno, tako i u njihovoj
medjusobnoj povezanosti, ovaj sud nalazi, da je optuženi Lj. Lj. izvršio
krivično djelo ubistvo iz čl. 143. Krivičnog zakonika, na način, mjesto i u
vrijeme, kako je to bliže predstavljeno u izreci presude.
Naime, provedenim dokazima na glavnom pretresu sud je nesumnjivo utvrdio, da
se optuženi Lj. Lj., dana 09.03.2012. godine, oko 13,00 časova, taksi vozilom
marke "Mercedes" tip 124, reg.oznaka PG CF 377, dovezao ispred kuće oštećenog
sada pokojnog M. S., koja se nalazi u naselju P... Z..., Opština P... i vozilo
parkirao u blizini kapije kuće oštećenog, nakon čega je izašao iz automobila i
prišao oštećenom M. S., koji se u tom trenutku nalazio u dvorištu svoje kuće,
u blizini česme, koja se nalazila izmedju pomoćnog objekta i kuće, a potom
izvadio pištolj marke "Valter", model P-38, cal. 9 mm, fabrički broj ..., i
usta cijevi predmetnog pištolja prislonio na glavu oštećenog M., a zatim iz
navedenog pištolja ispalio jedan projektil, koji je oštećenog pogodio u glavu,
nanijevši mu tom prilikom ustrijelnu ranu u predjelu prednje trećine desnog
tjemenog predjela, koja se duž kanala strijelne rane nastavlja u lobanjsku
duplju, usljed čega je zbog razorenja po život važnih moždanih centara kod
oštećenog istog dana u 13,40 časova, nastupila smrt.
Ovakvo utvrdjeno činjenično stanje, sud je utvrdio provedenim dokazima na
glavnom pretresu i to sadržinom uvidjajne dokumentacije, iskazima saslušanih
svjedoka P. R., B. M. i B., te svjedoka N. B., tako i provedenim vještačenjima
u postupku i to medicinskim, balističkim i hemijskim vještačenjem.
Da se predmetni dogadjaj desio dana 09.03.2012. godine, oko 13,00 časova, u
dvorištu kuće oštećenog M. S., u naselju P...Z... u P..., sud je nesumnjivo
utvrdio, iz sadržine zapisnika o uvidjaju Višeg državnog tužilaštva u
Podgorici, Kt.br. 197/12, te sadržine službene zabilješke Uprave policije PJ
Podgorica, Ku.br. 192/12 od 09.03.2012. godine, iz kojih je sud utvrdio, da je
lice mjesta otvoreni prostor dvorišne strane kuće, vlasništvo oštećenog M. S.
u naselju P... Z..., i to travnati dio dvorišta, koji se nalazi sa južne
strane pomoćnog objekta, odnosno istočnoj strani kuće, gledano iz pravca
ulice, gdje je konstatovano prisustvo tečnosti nalik na krv, dok je pored
česme koja se tu nalazila pronadjena jedna čaura, dok je u plastičnom
poslužaoniku crvene boje, koji se nalazio pored žičane ograde u neposrednoj
blizini traga nalik na krv pronadjena druga čaura, a što je sve prikazano na
skici lica mjesta i fotodokumentaciji Uprave policije PJ Podgorica br.
20-28-244-521/817, u koju je sud izvršio uvid na glavnom pretresu.
Nadalje, činjenično stanje iz izreke presude, nesumnjivo proizilazi i iz
iskaza saslušanih svjedoka B. M., B. B., P. R. i B. N.. Naime, svjedoci B. M.
i B. R. su u svojim saglasnim kazivanjima naveli, da su kritičnog dana zajedno
sa svojom majkom svjedokom P. R., krenule u posjetu u manastir Reževići, da su
po izlasku iz kuće primijetili oštećenog M. S., sa kojim su preko ograde koja
razdvaja njihova imanja popričali, nakon čega je oštećeni S. krenuo ka
unutrašnjosti dvorišta i uzeo jedno crijevo u namjeri da zalije vrt. U tom
trenutku primijetili su jedno vozilo marke "Mercedes" bijele boje sa taksi
oznakama, koje se zaustavilo ispred S. dvorišta, iz kojeg je izašlo jedno
lice, visine oko 190 cm, sijede kose, obučen u farmarice i jaknu i zaputilo se
u pravcu česme, odnosno mjesta na kojem se u tom trenutku nalazio oštećeni M.
S.. Minut-dva nakon toga začlule su pucnje i to dva, sa razmakom od 4-5
sekundi, zbog čega su izašle iz auta i vidjele komšinicu Lj. M. suprugu
oštećenog S. kako kuka govoreći "ubiše mi S.", a zatim vidjeli ono isto lice
koje je izašlo iz taksi vozila, kako odlazi sa mjesta gdje su poslednji put
vidjeli S. i u prolazu njegovoj supruzi Lj. govori "evo vam ga sad tamo,
trebali ste ranije razmišljati", a zatim ušao u taksi vozilo i udaljio se u
pravcu groblja Z.... Iskazi ovih svjedoka saglasni su i sa iskazom svjedoka P.
R. i dijelom sa iskazom svjedoka B. N.. I svjedok P. R. je posvjedočila, da je
kritičnog dana sa svojim kćerkama M. i B. krenula u posjetu u manastir R...,
da je prilikom izlaska iz kuće vidjela svoje kćerke kako iz automobila pričaju
sa komšijom M. S., preko ograde koja razdvaja njihova dvorišta, kada se ispred
njihovog dvorišta parkiralo auto žuto-bijele boje sa taksi oznakama, iz kojeg
je izašlo jedno lice, lagano pritvorilo vrata i uputilo se prema mjestu gdje
se nalazio S., kod česme, da bi nakon toga ušla u vozilo, a ubrzo zatim začula
neki zvuk koji je podsjećao na udar željeza u željezo, zbog čega su sve tri
izašle iz vozila i vidjele Lj., suprugu oštećenog S. kako stoji na kraju
terase i kukajući govori "ubi ga Lj.", a zatim je vidjela ono isto lice koje
je izašlo iz taksi vozila, kako prilazi tom vozilu i u prolazu govori Lj." evo
vam ga sad, bili razmišljat na vrijeme", nakon čega je ugledala oštećenog S.
kako leži pored česme. I svjedok B. N. je u svom iskazu posvjedočio, da je
kritičnom prilikom, dok se nalazio u svom dvorištu udaljeno 40-50 metara od
dvorišta oštećenog M. S., začuo dva pucnja, koja su dolazila iza njegovih
ledja, iz pravca kuće oštećenog M., zbog čega se okrenuo i vidio jedno lice
kako izlazi iz dvorišta oštećenog i dolazi do jednog vozila marke "Mercedes",
nakon čega je čuo kuknjavu M. Lj. koja je govorila "ubiše mi S.", nakon čega
je sa vozilom otišao do kuće oštećenog, gdje je istog zatekao kako leži na
zemlji izmedju pomoćnog objekta i bašte u lokvi krvi.
Činjenicu da je optuženi Lj. Lj. kritičnom prilikom ispalio smrtonosni
projektil u oštećenog, iz kojeg pištolja je optuženi taj projektil ispalio, te
činjenicu o broju ispaljenih projektila sud je nesumnjivo utvrdio, kako iz
zapisnika o uvidjaju VTD Podgorica i službene zabilješke Uprave policije PJ
Podgorica, iz kojih nesumnjivo proizilazi, da su na licu mjesta pronadjene
dvije čaure cal. 9 mm, tako i rezultatima balističkog i hemijskog vještačenja.
Naime, iz stručnog i objektivnog izvještaja o vještačenju parafinskih rukavica
br. 1341/12, te izvještaja o vještačenju br. 418/13, sud je nesumnjivo
utvrdio, da je na samolepljivim folijama skinutih sa šaka optuženog Lj. Lj.,
dokazano prisustvo barutnih čestica, kao i na garderobi optuženog i to jakni
sivo-zelene boje i majici kratkih rukava, a koju garderobu je optuženi imao na
sebi u vrijeme kritičnog dogadjaja, koje čestice nastaju prilikom opaljenja iz
vatrenog oružja, što ukazuje da je optuženi bio povezan sa opaljenjem iz
vatrenog oružja, kako je to objasnio vještak hemijske struke I. Lj. na glavnom
pretresu, a koju činjenicu nije sporio ni optuženi u navodima svoje odbrane.
Nadalje, iz stručnog i objektivnog izvještaja o balističkom vještačenju br.
1343/12, sačinjenog po vještaku balističaru M. M., a koji izvještaj je sud u
cjelosti prihvatio, utvrdjeno je, da je pištolj marke "Valter" model P38, cal
9 mm, fabrički broj 1544f, koji je pronadjen kod optuženog i od njega
privremeno oduzet uz potvrdu Uprave policije PJ Podgorica, Ku.br. 192/12 od
09.03.2012. godine, funkcionalan i u skladu sa tehničkim karakteristikama za
tu vrstu oružja, dok je hemijskom analizom brisa cijevi utvrdjeno, da je iz
istog pucano, nakon čega cijev nije čišćena, da je vizuelnim pregledom i na
osnovu geometrijskih karakteristika utvrdjeno, da su dvije dostavljene čaure
na vještačenje sa oznakama "S&D" 9x1911, kao i projektil koji je izvadjen iz
tijela oštećenog prilikom obdukcije, pripadaju pištoljskoj municiji cal 9 mm,
te da je uporedjivanjem spornih čaura i projekitla sa nespornim čaurama
ispaljenih iz predmetnog pištolja utvrdjeno preklapanje, što znači da su
sporne čaure i projektil ispaljeni iz predmetnog pištolja.
Da je smrt oštećenog M. S. nasilna, odnosno koliko je projektila oštećenog
pogodila, gdje se nalazi ulazna rana, sud je nesumnjivo utvrdio iz sadržine
obdukcionog zapisnika sačinjen od strane stalnog sudskog vještaka obducenta
prof. dr. Š. M., te njegovog usmenog izjašnjenja na glavnom pretresu, iz kojeg
nesumnjivo proizilazi, da je smrt oštećenog M. S. nasilna i da je nastupila
usled razorenja po život važnih moždanih centara duž kanala strijelne rane-
ustreline nanesene projektilom ispaljenih iz ručnog vatrenog oružja iz sudsko-
medicinske apsolutne blizine u predjelu prednje trećine desnog tjemenog
predjela, oko 1 cm udesno, od središnje linije glave, gdje je konstatovana
rana zvjezdolikog oblika 3x4 cm, neravnih i krvlju podlivenih ivica i strana,
dok se neposredno oko oboda rane u širi do 2 mm nalazio crnkasti sadržaj, a
koja rana se kanalom nastavlja kroz desnu tjemenu kost, ulazi u lobanjsku
duplju, razara tkivo velikog mozga, izlazi iz lobanjske duplje u predjelu
lijeve polovine potiljačne jame i završava se u potkožnom mekom tkivu lijevog
lopatičnog predjela, gdje je na kraju kanala ustanovljen metalni žućkasti
projektil. Iz obdukcionog zapisnika je nesumnjivo utvrdjeno, da je smjer
kanala rane ustreline odozgo nadolje, s desna ulijevo i od naprijed prema
nazad. Zaključak vještaka obducenta, da je smrtonosni projektil ispaljen iz
apsolutne blizine u oštećenog M. S., kada su usta cijevi predmetnog pištolja
bila prislonjena na desni tjemeni dio glave oštećenog u potpunosti je saglasan
sa izvještajem o vještačenju o prisustvu barutnih čestica na garderobi
optuženog Lj. Lj. i oštećenog M. S. br. 418/13, te usmenim izjašnjenjem
vještaka hemijske struke I. Lj. na glavnom pretresu, iz kojih je nesumnjivo
utvrdjeno, da je na garderobi optuženog, i to jakni i majici kratkih rukava
dokazano prisustvo barutnih čestica, koje nastaju prilikom opaljenja
projektila iz vatrenog oružja, dok na garderobi oštećenog M. S., koja je bila
predmet vještačenja, i koju je oštećeni imao na sebi u kritičnom dogadjaju,
nije dokazano prisustvo ovih čestica, što je pomenuti vještak hemijske struke
na glavnom pretresu objasnila time, da su usta cijevi vatrenog oružja bila
apsolutno prislonjena uz kožu oštećenog, te da zbog velike toplote i pritiska
prilikom izlaska projektila iz vatrenog oružja, barutne čestice ulaze u kožu i
tu se zadržavaju, odnosno, ne rasipaju se u okolinu, a što je u skladu i sa
obdukcionim nalazom, u kojem je vještak obducent konstatovao, da oko oboda
rane kod oštećenog u širini do 2 mm, postoji crnkast sadržaj.
Dakle, na osnovu sadržine obdukcionog zapisnika, izjašnjenje vještaka
medicinske struke-obducenta prof. dr. Š. M. na glavnom pretresu, izvještaja o
prisustvu barutnih čestica na garderobi optuženog i oštećenog, te izjašnjenja
vještaka hemijske struke I. Lj., sud je nesumnjivo utvrdio, i medjusobnim
položajem optuženog Lj. Lj. i oštećenog M. S. u momentu ispaljenja smrtonosnog
projektila, odnosno da su usta cijevi predmetnog pištolja koje je optuženi
kritičnom prilikom imao kod sebe, nalazila sa gornje strane glave oštećenog
usmjerena naniže i unazad i to sa desne strane u odnosu na uzdužnu osu tijela,
a da je smrtonosni projektil ispaljen iz sudsko-medicinske apsolutne blizine,
kada su usta cijevi pištolja bila prislonjena na desni tjemeni dio glave
oštećenog na 1 cm od središnje linije glave oštećenog, sa čim je bio saglasan
i vještak balističar M. M., koji je na glavnom pretresu, polazeći od smjera
strijelnog kanala ustvrdio, da je položaj tijela oštećenog u odnosu na cijev
pištolja bio takav, da je desna tjemena strana glave oštećenog bila okrenuta
ka ustima cijevi.
Kod ovako utvrdjenog činjeničnog stanja sud je odbranu optuženog Lj. Lj., koji
je negirao izvršenje krivičnog djela stavljenog mu na teret optužnicom,
cijenio kao neosnovanu i sračunatu na umanjenje svoje krivice.
Naime, analizom odbrane optuženog proizilazi, da je isti kritičnog dana radio
kao taksista, da je u gradu popio tri-četiri piva od pola litra, a onda je
dobio vožnju iz grada do Z..., gdje je znao da živi oštećeni, pa je tada i
odlučio da ode do njegove kuće, sa njim porazgovara i zamoli ga da sačeka, da
on sam proda stan kroz oglašavanje u dnevnim novinama i preko odgovarajućih
agencija za nekretnine, nakon čega bi isplatio dugovani iznos novca oštećenom,
a po osnovu naknade materijalne i nematerijalne štete nastale povodom
saobraćajne nezgode, koja se desila 1993. godine, koju nezgodu je skrivio
optuženi, a koju štetu je trebalo da isplati po pravosnažnim i izvršnim
presudama Osnovnog suda u Podgorici. Sa sobom je ponio i predmetni pištolj, u
kome su bila tri metka i koji je uobičavao da drži u autu, iz predostrožnosti,
kad radi noću, a njime je htio da zaplaši oštećenog. Dolaskom ispred kuće
oštećenog M., sa istim je najprije razmijenio par riječi, nakon čega ga je
oštećeni desnom rukom dohvatio za lice, gurajući ga od sebe i tom prilikom ga
ogrebao po licu, nakon čega je on iza pojasa izvadio pištolj i repetirao ga, u
namjeri da zaplaši oštećenog, držeći desnu ruku sa pištoljem podignutu uvis,
sve do trenutka dok ga oštećeni nije uhvatio rukom za mišicu ruke u kojoj je
on držao pištolj i povukao je ka dolje, u kom otimanju je došlo do opaljenja
jednog metka u vazduh, nakon čega je oštećeni, sa obje ruke uhvatio njegovu
desnu ruku u kojoj je držao pištolj i to tako što je jednom rukom držao za
nadlakticu, a drugom u predjelu nadlanice i vukao je prema dolje, spustivši je
tako da se šaka u kojoj je držao pištolj nalazila u predjelu lijeve dojke
optuženog, a glava oštećenog u predjelu njegovog lijevog pazuha, lijevom
stranom okrenuta cijevi pištolja, da se oštećeni nalazio u nekom sagnutom
položaju, kada je ponovo došlo do opaljenja metka koji je oštećenog pogodio u
glavu.
Naime, za sud su nesumnjivo utvrdjene činjenice iz odbrane optuženog, da je
upravo optuženi 1993. godine, skrivio saobraćajnu nezgodu, koja je bila osnov
da sud u parničnom postupku dosudi oštećenom M. S. naknadu materijalne i
nematerijalne štete pretrpljene tom prilikom, a što nesumnjivo proizilazi iz
sadržine pravosnažnih i izvršnih presuda Osnovnog suda u Podgorici, K.br. ...
od 08.11.1994. godine i P.br. ... od 01.03.2011. godine, u koje je sud izvršio
uvid na glavnom pretresu, a što je u bitnom potvrdila i supruga oštećenog u
svom svjedočkom iskazu.
Medjutim, citirani navodi odbrane optuženog u pogledu načina, odnosno
mehanizma povredjivanja oštećenog M. S., opovrgnuti su obdukcionim
izvještajem, te usmenim izjašnjenjem stalnog sudskog vještaka medicinske
struke prof. dr. Š. M., koji je nasuprot navodima odbrane optuženog ustvrdio,
da je smrtonosna povreda kod oštećenog posledica dejstva projektila iz
vatrenog oružja, nanijeta iz sudsko-medicinske apsolutne blizine, kada su se
usta cijevi predmetnog pištolja nalazila sa gornje strane glave, odnosno iznad
glave oštećenog, usmjerena naniže, unazad i sa desne strane od uzdužne ose
tijela, ostavljajući mogućnost da je izmedju optuženog i oštećenog došlo do
nekog medjusobnog rvanja i da je glava oštećenog bila na nivou u visini grudi
optuženog, a ispod usta cijevi, ali je vještak polazeći od lokalizacije,
veličine i izgleda same ulazne rane, a prvenstveno smjera strijelnog kanala
rane kod oštećenog, isključio svaku mogućnost, da je oštećeni lijevom stranom
lica-glave bio okrenut ustima cijevi pištolja. Saglasno izjašnjenju vještaka
medicinske struke je izjašnjenje vještaka balističara, koji je polazeći od
smjera strijelnog kanala utvrdio, da je položaj tijela oštećenog u odnosu na
cijev pištolja bio takav, da ukoliko je optuženi stajao u momentu kada je
ispalio smrtonosni projektil, a kako to proizilazi iz njegove odbrane,
oštećeni se morao nalaziti u pognutom položaju, glavom i grudnim košem i to
desnom prednjom stranom, okrenut prema cijevi pištolja, dok ugao savijenosti
tijela oštećenog nije bio veliki i isti je bio uslovljen položajem ruke u
momentu ispaljenja projektila, ostavljajući mogućnost, da je do opaljenja
metka moglo doći na način kako je to u odbrani opisao optuženi, s tim što je
desna bočna strana glave oštećenog morala biti pri tijelu optuženog u nekom
pognutom položaju, a ne lijeva bočna strana glave, kako je to optuženi
objasnio u svojoj odbrani.
Stoga ovakva izjašnjenja sudskih vještaka medicinske i balističke struke,
obesmišljavaju istinitost navoda odbrane optuženog, da je prilikom otimanja sa
oštećenim oko pištolja, oštećeni došao u takav položaj, da mu je glava bila
negdje u predjelu njegovog lijevog pazuha, lijevom stranom okrenuta cijevi
pištolja, a oštećeni u nekom sagnutom položaju, te da je do opaljenja metka
koji je oštećenog lišio života došlo slučajno, jer je "S. cimao njegovu ruku",
dok je on držao prst na obaraču. Takva odbrana optuženog obesmišljena je
sadržanom obdukcionog izvještaja, iz kojeg nesumnjivo proizilazi, da
neposredno oko oboda rane u širini do 2 mm postoji crnkast sadržaj, što je tog
vještaka obducenta prof. dr. Š. M. dovelo do zaključka, da je projektil
ispaljen iz sudsko-medicinski apsolutne blizine, pa je sud na osnovu tih
činjenica nesumnjivo zaključio, da se sam trenutak lišenja života oštećenog
odigrao tako, što je optuženi prislonio usta cijevi predmetnog pištolja na
glavu oštećenog, a potom ispalio projektil, koji je kod istog izazvao smrt, a
što je sve u skladu i sa izjašnjenjem vještaka hemijske struke I. Lj., koja je
objasnila, da se u slučaju tzv. "prislona" kada su usta cijevi vatrenog oružja
apsolutno prislonjena uz kožu, zbog velike toplote i pritiska prilikom izlaska
projektila iz vatrenog oružja, barutne čestice ulaze u kožu, gdje se i
zadržavaju, tako da se ne rasipaju, a što sve odgovara opisu ustrelne rane
koju je vještak medicinske struke dao u obdukcionom zapisniku. Osim toga na
neosnovanost odbrane optuženog, upućuje i činjenica, da je isti prvi put svoju
odbranu iznio na glavnom pretresu, što znači da je isti imao dovoljno vremena
i mogućnosti, da pripremi način na koji će se braniti u postupku, odnosno,
predstavi ono što je samo njemu poznato o predmetnom dogadjaju izmedju njega i
oštećenog, obzirom, da sam trenutak lišenja života oštećenog nije niko vidio
od saslušanih svjedoka. Stoga je optuženi odgovarajući na pitanja suda
detaljno opisao položaj glave i tijela oštećenog, kao i sopstveni položaj i
položaj ruke u kojoj je držao pištolj u trenutku ispaljenja smrtonosnog
projektila, objašnjavajući, da je oštećeni M. S. ustima cijevi bio okrenut
lijevom stranom tijela,odnosno glave, neposredno prije nego što je pogodjen
projektilom iz predmetnog pištolja, a koju mogućnost su vještaci medicinske i
balističke struke apsolutno isključili kako je to naprijed već objašnjeno.
Medjutim i pored toga, optuženi je, očigledno svjestan činjenice da se ruši
njegov koncept odbrane, a nakon izjašnjenja vještaka medicinske i balističke
struke naveo, da je u svojoj odbrani zamijenio desnu sa lijevom stranom. Po
mišljenju suda, u konkretnom slučaju radi se o nevještom pokušaju optuženog da
ispravi propust koji je napravio prilikom iznošenja svoje odbrane, eksplicitno
i detaljno se izjašnjavajući tom prilikom o položaju tijela oštećenog, jer da
je optuženi predstavio činjenice koje su mu jedino bile poznate, na istinit
način, ne bi došao u situaciju da pogriješi, tim prije što se radi o dogadjaju
koji je nesumnjivo u velikoj mjeri obilježio njegov život.
Nadalje, optuženi je neistinito opisivao i pojedine druge okolnosti koje su
prethodile ili uslijedile nakon izvršenja krivičnog djela. Tako je naveo, da
se po dolasku do kuće oštećenog sa vozilom parkirao na nekih 50 metara od
iste, da je oštećenog M. S. zatekao na trotoaru ispred kuće prvog komšije,
gdje je došlo do medjusobnog rvanja i opaljenja smrtonosnog projektila, a koja
odbrana je opovrgnuta sadržinom zapisnika o uvidjaju VDT u Podgorici i
uvidjajne dokumentacije (skice lica mjesta i fotoelaborata), iz kojih je
nesumnjivo utvrdjeno, da su tragovi krivičnog djela, zatečeni u dvorištu kuće
oštećenog na mjestu, gdje se nalazila bašta ogradjena žičanom ogradom sa južne
strane pomoćnog objekta i istočne strane kuće oštećenog, gledano iz pravca
ulice, gdje se nalazila lokva krvi i gdje su pronadjene čaure, za koje je
balističkim vještačenjem nesumnjivo utvrdjeno, da su ispaljene iz pištolja
koji je optuženi kritičnom prilikom imao kod sebe. Osim toga, takvi navodi
odbrane optuženog u suprotnosti su sa saglasnim kazivanjima svjedoka B. M. i
B., koje su prve komšinice oštećenog M. S., koje su se nalazile u vozilu i
pričale sa oštećenim neposredno prije kritičnog dogadjaja, a koje su saglasno
navele, da je oštećeni nakon razgovora sa njima krenuo prema unutrašnjosti
dvorišta i uzeo crijevo da naliva vrt, kada se ispred S. dvorišta parkiralo
vozilo i to na kapiji dvorišta oštećenog, iz kojeg je izašao optuženi i
zaputio se prema mjestu gdje se u tom trenutku nalazio oštećeni M.. Sve
navedeno, potvrdila je i svjedok R. P. navodeći, da se ispred njenog dvorišta
parkiralo auto optuženog, iz kojeg je isti izašao i uputio se u pravcu
oštećenog M. S., koji se nalazio u svom dvorištu kod česme u tom trenutku.
Takodje, optuženi je izjašnjavajući se o okolnostima koje su uslijedile nakon
izvršenja kritivičnog djela ustvrdio, da je ustuknuo kada je vidio da je
oštećeni pogodjen, a iz razloga što je vidio njegovu suprugu svjedoka M. Lj.,
koja mu se obratila riječima "ubli li ga ubi", na što joj je on odgovorio
"goni se", a zatim sjeo u auto i napustio naselje. Takva odbrana upravo je
opovrgnuta iskazom svjedoka M. Lj., koja je u svom iskazu navela, da je
istrčala iz kuće kada je čula pucnje u dvorištu i tom prilikom vidjela
optuženog kako ide ka svom automobilu, koji je tom prilikom primijetio i
uputio joj riječi "eno ti ga sad gospodjo, kukaj sad, trebala si ranije da
razmišljaš", a zatim ušao u auto i udaljio se, a čiji iskaz je saglasan i u
pogledu iznijete sadržine rečenica koje je optuženi tom prilikom izgovorio,
sadržanih u iskazima svjedoka B. M. i B..
Ovako neistinito prikazivanje okolnosti koje su prethodile predmetnom
dogadjaju i nakon njega, i ako nijesu od značaja za utvrdjivanje činjenica, na
koji način je došlo do lišenja života oštećenog od strane optuženog, su
svakako od uticaja na sagledavanje i ocjenu cjelokupne njegove odbrane od
strane suda, te dovedeno u vezu sa naprijed iznijetim zaključkom, zasnovanim
prvenstveno na egzaktno utvrdjenim činjenicama iz sadržine nalaza i mišljenja
vještaka medicinske, balističke i hemijske struke, potvrdjuju stav suda, da je
optuženi predmetni dogadjaj lažno predstavio, odnosno da je njegova odbrana
iskonstruisana kako bi isti izbjegao krivicu za krivično djelo za koje je
optužen.
Osim toga nelogični su navodi odbrane optuženog, da je kritičnom prilikom
došao kod oštećenog, kako bi ga zamolio da odustane od sudske prodaje stana i
da ga sačeka da on sam proda stan putem oglašavanja i preko agencija za
prodaju nekretnina, a da tom prilikom sa sobom ponese prištolj, koji je
navodno držao u automobilu, a potom isti izvadi i repetira, jer takvo njegovo
ponašanje samo potvrdjuje namjeru optuženog, da oštećenog liši života, a na
šta upućuje i njegovo ponašanje nakon izvršenog krivičnog djela, kada je
napustio lice mjesta, ne pokušavajući da pomogne oštećenom, ili da u toj
namjeri eventualno pozove pomoć, što bi po ocjeni suda bilo potpuno logično i
očekivano, u situaciji koju je optućeni opisao u svojoj odbrani, po kojoj je
do ispaljenja smrtonosnog projektila došlo bez njegove volje da oštećenog liši
života, odnosno slučajno, prilikom otimanja sa oštećenim oko predmetnog
pištolja.
Optuženi je takvo svoje ponašanje pokušao da opravda time što je navodno
oštećeni nasrnuo na njega, što je bio razlog da izvadi i repetira pištolj,
odnosno da se sa lica mjesta udaljio kako bi drugi oštećenom nesmetano pružili
pomoć, te činjenice da je bio psihički potrešen, ali takva odbrana je u
kontekstu svih činjenica utvrdjenih u postupku za sud neubjedljiva, tim prije
što na zapisniku prilikom njegovog prvog saslušanja kod VDT-a Podgorica, kod
optuženog nijesu konstatovane bilo kakve povrede na licu, iako je navodno, po
sopstvenom kazivanju, na to skrenuo pažnju tužiocu .
Kod ovako utvrdjenog činjeničnog stanja, sud nije mogao prihvatiti stav
odbrane iznijet u završnoj riječi, da je optuženi počinio krivično djelo teško
djelo protiv opšte sigurnosti, odnosno da je isti, opšteopasnom radnjom i
opšteopasnim sredstvom prouzrokovao smrt oštećenog M. S..
Cijeneći rezultate cjelokupnog dokaznog postupka, ovaj sud je nesumnjivo
utvrdio, da su se u radnjama optuženog Lj. Lj. stekli svi bitni elementi bića
krivičnog djela ubistvo iz čl. 143. Krivičnog zakonika, obzirom, da je
optuženi postupajući na način kako je to prethodno opisano, iz pištolja koji
je imao kod sebe, pucao u glavu oštećenog M. S. iz apsolutne blizine,
prislonivši usta cijevi pištolja na njegovu glavu, nanijevši tom prilikom
oštećenom ustrijelnu ranu u predjelu prednje trećine desnog tjemenog predjela,
koja se duž kanala strijelne rane nastavljala u lobanjsku duplju, pa je usljed
razorenja po život važnih moždanih centara kod oštećenog istog dana nastupila
smrt. Iz okolnosti konkretnog slučaja, sud je nesumnjivo utvrdio, da je
optuženi prilikom izvršenja predmetnog krivičnog djela postupao sa direktnim
umišljajem. Optuženi je bio svjestan da pucajući iz vatrenog oružja-pištolja u
glavu oštećenom iz apsolutne blizine, odnosno prislanjajući usta cijevi na
glavu oštećenog, istog može lišiti života, pa je to i htio, što znači da je
optuženi bio svjestan svog djela i htio njegovo izvršenje.
Pri ocjeni stanja svijesti optuženog u vrijeme izvršenja krivičnog djela, sud
je imao u vidu nalaz i mišljenje komisije vještaka, koji su izvršili sudsko-
psihijatrijsko vještačenje optuženog, a iz kojeg se nesumnjivo utvrdjuje, da
je optuženi osoba koja ne boluje od trajnog duševnog oboljenja, da je u
vrijeme izvršenja krivičnog djela bio uračunljiv, ali da je sposobnost
shvatanja značaja djela i mogućnost upravljanja postupcima kod optuženog u
vrijeme izvršenja krivičnog djela bila smanjena, ali ne i bitno, usljed afekta
razdraženosti i bijesa slabog do srednjeg inteziteta.
Sud je činjenične navode optužnog akta tužioca upodobio činjeničnom stanju
utvrdjenom provedenim dokazima na glavnom pretresu, na način kako je to
predstavljeno u izreci presude, obzirom, da je provedenim dokazima nesumnjivo
utvrdjeno, da je oštećeni S. M. lišen života ispaljenjem jednog projektila, na
način kako je to prethodno u presudi opisano, a koji projektil mu je i nanio
jedinu i smrtonosnu povredu i pored nesumnjive činjenice, da je optuženi
kritičnom prilikom ispalio još jedan projekti, a kako to nesumnjivo proizilazi
iz iskaza saslušanih svjedoka i materijalnih tragova zatečenih na licu mjesta-
dvije čaure, nalazeći da na taj način nije povrijedjen objektivni identitet
optužbe.
Sud je odbio predlog punomoćnika oštećene porodice, da se u nastaku dokaznog
postupka pročita izvještaj KC CG-Odjeljenja za sudsku medicinu o koncentraciji
apsolutnog alkohola u krvi kod optuženog Lj. Lj., obzirom da ta činjenica nije
od uticaja za drugačije presudjenje u ovoj krivično-pravnoj stvari, pa bi
provodjenjem ovog dokaza vodilo samo odugovlačenju postupka.
Odlučujući o kazni za optuženog, Sud je najprije, u smislu čl. 42. Krivičnog
zakonika, cijenio sve okolnosti od kojih zavisi da kazna bude manja ili veća
(olakšavajuće ili otežavajuće okolnosti), pa je od olakšavajućih okolnosti na
strani optuženog cijenio njegove lične prilike, da je oženjen, otac dvoje
djece od kojih je jedno maloljetno, dok otežavajućih okolnosti van elemenata
bića predmetnog krivičnog djela nije bilo, pa je sud cijeneći naprijed
navedene olakšavajuće okolnosti, optuženog osudio na kaznu zatvora u trajanju
od 13 (trinajest) godina, nalazeći da je tako odmjerena kazna srazmjerna
stepenu krivice optuženog za izvršeno krivično djelo, i težini počinjenog
krivičnog djela, i da predstavlja onu mjeru koja je neophodno potrebna, kako
bi se postigla svrha kažnjavanja iz čl. 32.Krivičnog zakonika, da optuženi
ubuduće ne vrši krivična djela, u okviru opšte svrhe propisivanja i izricanja
krivičnih sankcija iz čl. 4. st. 2. Krivičnog zakonika.
Shodno čl.51 Krivičnog zakonika, sud je optuženom u izrečenu kaznu zatvora
uračunao vrijeme provedeno u pritvoru, počev od 09.03.2012. godine, pa nadalje
dok pritvor bude trajao.
Na osnovu čl.75 Krivičnog zakonika, sud je optuženom izrekao mjeru
bezbjednosti oduzimanja pištolja marke "Valter, model P-38, cal.9 mm, fabrički
broj ..., jer se radi o predmetu koji je upotrijebljen za izvršenje krivičnog
djela za koji je optužen oglašen krivim, a sve kako bi se otklonili stanja i
uslovi koji mogu biti od uticaja, da optuženi ubuduće vrši krivična djela, u
okviru svrhe izricanja mjera bezbjednosti iz čl. 66. Krivičnog zakonika.
Kako je sud optuženog oglasio krivim, to ga je na osnovu čl.229 u vezi čl.226
Zakonika o krivičnom postupku, obavezao na plaćanje troškova krivičnog
postupka u iznosu od 3.172,50 €, koji se odnose na nagradu branioca po
službenoj dužnosti optuženog u izviđaju, A. I., advokata iz Podgorice (u
iznosu od 1.700,00 €), te nagradu za rad sudskih vještaka M. Š. (262,50 €), Ž.
G. (330,00 €), B. S. - I. (275,00 €), S. M. (357,50 €), J. J. (27,50 €9, M. J.
(55,00 €), Lj. I. (110,00 €) i M. M. (55,00 €), kao i sudskog paušala u iznosu
od 100,00 €, sve u roku od 15 dana po pravosnažnosti presude, pod prijetnjom
prinudne naplate, dok će o ostalim troškovima krivičnog postupka odlučiti
naknadno, posebnim rješenjem, po pribavljanju podataka o njihovoj visini.
Sud je cijenio i ostale izvedene dokaze, pa je našao da nijesu od uticaja na
donošenje drugačije odluke.
Sa iznijetog odlučeno je kao u izreci presude.
VIŠI SUD U PODGORICI
Dana, 10.05.2013. godine
ZAPISNIČAR PREDSJEDNIK VIJEĆA - SUDIJA
Slobodanka Novčić Predrag Tabaš
DN-a, po primjerak:
1. VDT Podgorica,
2. Optuženom,
3. Braniocu optuženog,
4. Punomoćniku oštećene porodice,
po pravosnažnosti presude,
5. A/A.
Postupljeno, dana _____ godine