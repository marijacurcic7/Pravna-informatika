K.br.169/12
U IME CRNE GORE
VIŠI SUD U PODGORICI, kao prvostepeni krivični, po sudiji Vesni Moštrokol, kao
pojedincu, uz učešće Anke Raković, kao zapisničara, u predmetu optuženog P. F.
iz R. A., koga brani G. S., advokat iz U., zbog krivičnog djela neovlašćena
proizvodnja, držanje i stavljanje u promet opojnih droga u pokušaju iz čl.300
st.1 u vezi čl.20 Krivičnog zakonika, po optužnici Višeg državnog tužilaštva u
Podgorici, Kt.br.104/12, od 27.11.2012.godine, koju je na glavnom pretresu
zastupao Željko Tomković, zamjenik Višeg državnog tužioca u Podgorici, nakon
održanog javnog glavnog pretresa, započetog 14.02.2013.godine, završenog
14.03.2013.godine, u prisustvu zastupnika optužbe, optuženog i njegovog
branioca, te R. R., sudskog tumača za albanski jezik, dono je
15.03.2013.godine, i istog dana javno objavio
P R E S U D U
Optuženi:
P. F., od oca N. i majke P., rođene C., rođen ...godine u selu S.-M.-R. A., sa
prebivalištem u selu T.-O. L.-R. A. i boravištem u R. I.-G., državljanin R.
A., ne razumije crnogorski jezik, maternji jezik mu je albanski, po zanimanju
kuvar, zaposlen kao obezbjeđenje u hotelu “K. h.” u mjestu boravišta, oženjen,
bez djece, završio gimnaziju, srednjeg imovnog stanja, neosuđivan, u pritvoru
od 28.09.2012. godine od 10,00 časova
Na osnovu čl.373 tač.2 Zakonika o krivičnom postupku
OSLOBAĐA SE OD OPTUŽBE
Kojom je predstavljeno da je:
Dana 28.09.2012.godine, u blizini graničnog prelaza B.-T., O. P., sa
umišljajem neovlašećno radi prodaje kupio i neovlašćeno radi prodaje pokušao
da prenese marihuanu, supstancu proglašenu za opojnu drogu Rješenjem o
utvrđivanju opojnih droga (Službeni list SRJ br. 44/02), pri čemu je bio
svjestan da se radi o opojnoj drogi čiji je promet zabranjen i da postupa
neovlašćeno i protivpravno, pa je to i htio, na način što je prethodno, u
02,17 časova, putničkim motornim vozilom marke “B.”, reg. oznaka R. I. - …,
kojim je upravljao, ušao iz R. A. u C. G. preko graničnog prelaza B., potom
navedeno vozilo parkirao u blizini graničnog prelaza B. radi preuzimanja
predmetne opojne droge od NN lica, do koje primopredaje nije došlo jer je NN
lice, krećući se u pravcu vozila u kojem se nalazio optuženi P. F., prilikom
nailaska ovlašćenih službenika Uprave policije - Sektora granične policije -
Ispostava granične policije P. - Ekspozitura T. - Granični prelaz B., odbacilo
dvije torbe u kojima se nalazila opojna droga marihuana, u količini od 30035
grama i pobjeglo u pravcu R. A.,
-čime bi izvršio krivično djelo neovlašćena proizvodnja, držanje i stavljanje u promet opojnih droga u pokušaju iz čl.300 st.1 u vezi čl.20 Krivičnog zakonika
Troškovi krivičnog postupka padaju na teret budžetskih sredstava suda.
O b r a z l o ž e nj e
Optužnicom Višeg državnog tužilaštva u Podgorici, Kt.br.104/12, od
27.11.2012.godine, optuženom P. F. stavljeno je na teret izvršenje krivičnog
djela neovlašćena proizvodnja, držanje i stavljanje u promet opojnih droga u
pokušaju iz čl.300 st.1 u vezi čl.20 Krivičnog zakonika. Zastupnik optužbe je
u završnoj riječi istakao da je izvedenim dokazima nesumnjivo utvrdjeno da je
optuženi izvršio krivično djelo za koje se tereti i predložio sudu da istog
oglasi krivim i osudi po zakonu, kao i da mu se izrekne mjera bezbjednosti
oduzimanje predmeta-putničkog motoronog vozila marke “B.”, reg.oznaka …, kao
sredstva namijenjenog za izvršenje predmetnog krivičnog djela.
Optuženi P. F. je naveo da je dana 28.09.2012.godine, vozilom marke “B.”,
irskih reg.oznaka, krenuo iz sela T.-O. L.-R. A., sa namjerom da vozilom,
preko C. G., B., H., S., I. i F. dođe u R. I., gdje živi i radi već sedam
godina, u gradu G., u hotelu “K. h.”, na poslovima obezbjeđenja. Od ovog sela
u A. do graničnog prelaza B., preko kojeg je ušao u C. G., ima oko 60 km,
odnosno sat i po vožnje. Kada je ušao u C. G., na oko 10 metara od prelaza,
zaustavio je vozilo jer se nije dobro osjećao, ali je zbog laveža čopora pasa
i želje da ne uznemirava ljude koji su bili na tom mjestu u vozilima, a bilo
je i kamiona, nastavio kretanje prema T.. Od momenta kada je ušao na
teritoriju C. G., nije nikog pozivao mobilnim telefonom, ali je moguće da ga
je telefonom pozvao brat, koji radi kao taksista u Irskoj i vozi u noćnoj
smjeni, mada nije siguran. Tokom vožnje se i dalje loše osjećao, imao je
stomačne tegobe, pa se nakon što je prešao 3-4 km, vratio u pravcu graničnog
prelaza, sa namjerom da se vrati nazad za A., ali zbog velikih bolova nije bio
sposoban za dalju vožnju, pa je zaustavio vozilo na jednom proširenju u
blizini prelaza, na koje je dopiralo osvjetljenje sa graničnog prelaza, tako
da nije bio potpuni mrak. Po zaustavljanju, ugasio je vozilo i svijetla na
istom, oborio sjedište kako bi odmorio i zaključao vrata. Razmišljao je da se
javi policajcima na graničnom prelazu kako bi mu se, preko njih, ukazala
ljekarska pomoć, jer nije znao gdje se nalazi najbliža bolnica. Nakon nekih
petnaestak minuta, ne zna tačno, jer zbog bolova nije imao pojam o vremenu,
vozilu su prišli dva policajca koji su vikali, a jedan je uperio pištolj u
njegovom pravcu. Na njihovo traženje je izašao iz vozila, nakon čega su
policajci, od kojih je jedan bio u civilu, sa njim krenuli pješke, cestom,
nekih 50 m od vozila, a u pravcu graničnog prelaza. Potom su se svi
zaustavili, a policajci su produžili uzbrdo prema nekom uzvišenju, a njega
ostavili samog na cesti, na udaljenosti od oko 50 metara od graničnog prelaza.
Vidio je da policajci nešto traže baterijskim lampama, da bi se, nakon 2-3
minuta vratili, i izvršili pretres vozila. Tom prilikom su pronašli albanski
pasoš i međunarodnu vozačku dozvolu na ime V. N.. Dokumenta je po dolasku u
I., trebao da preda bratu ovog lica, kako bi isti regulisao boravište u I.. U
vozilu je imao i dvije putne torbe sa svojim stvarima, koje su mu takođe
oduzete. Potom su mu stavili “lisice” i doveli u jednu prostoriju. Policajci
su mu oduzeli vozilo, ključeve od istog, lična dokumenta-pasoš sa vizom za R.
I., dozvolu za boravak u I., i. vozačku dozvolu, saobraćajnu dozvolu i
kreditnu karticu, mobilni telefon “N.” sa i. SIM karticom i 305 €. Ovaj novac
mu je služio da plaća putarinu i ostale usluge, tokom puta, dok je preko
kreditne kartice viza mogao podići novac preko bilo koje banke u svijetu.
Tokom 2012.godine, a prije ovog događaja, prelazio je granicu A. sa C. G. i
preko teritorije C. G., istim ovim vozilom koje mu je oduzeto, išao do I., a
nakon toga za I.. Tom prilikom sa njim su putovali i njegov brat, N. V. i
rođak K. M., koji je i vratio njegovo vozilo u A.. Granicu su tada prešli na
istom graničnom prelazu, kao i prilikom predmetnih dešavanja. Kad god je htio
da progovori i požali se policajcima da se ne osjeća dobro, oni su mu govorili
"shut up", što na engleskom znači ućuti, zaveži.
U završnoj riječi, optuženi je lično i preko svog branioca, predložio sudu
donošenje oslobađajuće presude, jer izvedenim dokazima nije dokazano da je
izvršio krivično djelo koje je predmet optužbe.
U dokaznom postupku sud je izveo dokaze: saslušao svjedoke M. Ž. i N. N.; na
saglasan predlog stranaka pročitao iskaze svjedoka V. M., P. B. i K. D. date u
istrazi; pročitao službenu zabilješku Uprave policije - Sektor granične
policije - Ispostava granične policije P. - Ekspozitura T. - granični prelaz
B., Ku.br…, od 28.09.2012. godine; pročitao tri potvrde o privremeno oduzetim
predmetima Uprave policije - Sektor granične policije - Ispostava granične
policije P. - Ekspozitura T.- granični prelaz B., istih poslovnih oznaka,
Ku.br…, pri čemu su dvije od 28.09., a jedna od 29.09.2012.godine; pročitao
izvještaj o hemijskom vještačenju Forenzičkog centra D. br…, sa fotoelaboratom
i izvještaj o daktiloskopskom vještačenju Forenzičkog centra D. br…; izvršio
uvid u putnu ispravu - pasoš, serijski broj …, izdatu od nadležnog organa R.
A., putnu ispravu - pasoš, serijski broj …, izdatu od nadležnog organa R. A.,
jednu karticu “C. r.”, izdatu od strane R. I. (E. I.), ličnu kartu serijski
broj …, izdatu od strane nadležnog organa R. A. i vozačku dozvolu na ime N.
V.; pročitao izvod iz evidencije prelazaka državne granice za period od 01.01.
do 10.12.2012.godine i izvršio uvid u privremenu platnu karticu “T. p. c.”
izdatu na ime optuženog (plastificirana kartica plave boje).
Svjedok M. Ž. je u istrazi naveo da je, dana 27.09.2012.godine u 19.00 časova,
preuzeo smjenu na graničnom prelazu B., te je kao vođa smjene trebao da je
preda u 07.00 časova narednog dana. Sa njim u smjeni bili su i P. D., P. M. i
M. A.. Dana 28.09.2012.godine, u ranim jutarnjim časovima, pristupio je
albanski državljanin, P. F., i obratio se P. M. zahtjevom da pribavi polisu
graničnog osiguranja za putničko vozilo kojim je upravljao jer nije posjedovao
međunarodni zeleni karton. Potom je, po njihovom uputstvu, pribavio polisu
osiguranja kod službenika “L. o.”, a nakon toga su nad istim obavljene
granične provjere, kao i njegov detaljan pregled i pregled vozila kojim je
upravljao. Tom prilikom nisu pronađeni nikakvi predmeti koji bi morali biti
oduzeti. Nakon izvršenih provjera, ovaj A. je vozilom produžio u pravcu T., a
nakon nekih 50 metara parkirao vozilo na parking prostoru graničnog prelaza
B.. Tada je primjetio da isti razgovara mobilnim telefonom, da bi nakon nekih
pet minuta nastavio vožnju u pravcu T.. Posle tridesetak minuta, iz pravca T.
je naišlo jedno putničko vozilo i parkiralo se na jednom makadamskom
proširenju sa lijeve strane, gledano iz pravca graničnog prelaza, na oko 50
metara od parkinga graničnog prelaza. To mjesto je bilo neosvijetljeno, a
vozač onog vozila je, po zaustavljanju, ugasio farove. To mu se učinilo
sumnjivim, pa je zajedno sa N. N., carinskim službenikom, otišao do
zaustavljenog vozila, i dok su prilazili istom, čuli su da se iznad puta, iz
pravca šina koje su mu u neposrednoj blizini, na manjem uzvišenju van
kolovoza, po desnoj strani, kreće neko lice. Baterijskom lampom su osvijetlili
to mjesto i vidjeli da se jedno lice, sa dvije putne torbe spušta ka kolovozu.
Kad ih je primjetilo, one torbe je odbacilo od sebe i pobjeglo u pravcu A.,
iako mu je on vikao i naređivao da stane. Potom su prišli onom vozilu, koje je
bilo upaljeno, sa ugašenim farovima, a nakon legitimacije vozača, utvrdili su
da se radi o P. F.. Naredili su mu da ostane na tom mjestu dok se ne obavi
pretraga okolnog terena i izvrši pregled onih putnih torbi koje je nepoznato
lice odbacilo od sebe. Nakon što su utvrdili da se u torbama nalaze pakovanja
sa biljnom materijom, za koju su pretpostavili da je opojna droga marihuana,
sa P. F. su se uputili do zgrade graničnog prelaza, gdje su istog zadržali.
Nakon toga, nakon nekih sat vremena, došla su i dva službenika policije, koji
su takođe izvršili pregled onih torbi, iste fotografisali, i preuzeli torbe,
putničko vozilo marke B. i. reg. oznaka, čiji su pregled prethodno izvršili
upotrebom službenih pasa, i odveli optuženog P. F..
Svjedok je na glavnom pretresu ponovio sve navedeno i dodao da je, kad su
unutrašnjost vozila optuženog osvijetlili baterijskom lampom, uočio je da je
optuženi sjedio na mjestu vozača, ali se ne sjeća u kojem položaju je bilo
sjedište, a na njegov poziv upućen na engleskom jeziku, isti je otvorio vrata
i normalno izašao vani. On je potom sve vrijeme ostao sa optuženim, dok je N.
otišao uz brdo, prema torbama, koje su bile udaljene desetak metara od vozila
optuženog, kod kojeg su njih dvojica stajali, da bi izvršio pretragu terena.
Ni u jednom momentu optuženi mu se nije žalio na zdravstvene probleme. U
blizini graničnog prelaza ima jedna pješačka staza, koju je ranije koristila
vojska, a sad je koriste graničari, prilikom nadzora granice, a poznato mu je
da se ta staza često koristi za ilegalan prelazak c.-a. granice, uprkos
nadzoru i kontroli. U odnosu na navedene razlike, svjedok je objasnio da se u
tom smislu izjašnjavao i u istrazi.
Svjedok N. N. je naveo da je kritične večeri bio na poslu - graničnom prelazu
B. u T., kao carinski službenik, a da je u smjeni radio sa graničnim
policajcem M. Ž.. Negdje oko 03,00 časa izjutra, na granični prelaz B. došao
je a. državljanin koji se, koliko se sjeća, zvao F., a upravljalo je putničkim
motornim vozilom marke “B.”,na kojem su bile irske reg. oznake. On i M. su
izvršili rutinsku kontrolu i pretres vozila, a sve to je trajalo negdje oko
15-20 minuta. Tokom pretresa vozila nije pronađeno ništa interesantno, pa je
ovo lice prešlo granicu i vozilom se uputilo u pravcu T.. Nakon nekih desetak
minuta, M. je primjetio da iz pravca T., prema graničnom prelazu, dolazi jedno
vozilo i zaustavlja se na nekih 150 metara od prelaza, na jednom proširenju
pored puta i gasi svjetla na vozilu, što mu je i saopštio kad je od vani došao
kod njega u kancelariju. To im je bilo sumnjivo, jer ispred zgrade Uprave
carina ima veliki parking koji je i osvijetljen, sa više prostora za nekoga ko
hoće da stane i da se odmori, pa se sa M. uputio pješke u pravcu ovog vozila,
koje je bilo zaustavljeno na manjem proširenju po desnoj strani kolovoza,
gledano iz pravca T. u pravcu graničnog prelaza, na kojem nema nikakvog
osvjetljenja. Dok su prilazili vozilu, vidio je da su na istom izgašena
svijetla, ali je motor radio. Kada su došli negdje sasvim blizu, sa desne
strane kolovoza iznad nasipa koji se nalazi uz njegovu ivicu i visine je oko
metar-metar i po, gledano iz pravca graničnog prelaza prema T., sa gornje
strane puta, gdje se nalazi šuma, čuli su neko pucketanje grana, kao da se
neko kreće. Baterijskim lampama su osvijetlili taj prostor i primijetili jedno
lice u uspravnom položaju sa dvije torbe u rukama, koje je odmah iste bacilo i
pobjeglo u pravcu šume iznad graničnog prelaza, a kroz koju prolazi pruga koja
povezuje A. i C. G.. On je ostao na kolovozu i baterijskom lampom osvjetljavao
ovaj dio gdje su se nalazile torbe, ne bi li primijetio još nešto, a M. je
otišao u pravcu onog auta, koje je bilo udaljeno nekih desetak metara, i
prednjim dijelom okrenuto u pravcu graničnog prelaza, a na 100-150 metara
udaljenosti od njega. Nije mogao da vidi da li nekoga ima u vozilu, niti šta
se tamo dešavalo, ali se M. vratio poslije kratkog vremena, i to sa onim F.
koji je prethodno prešao granični prelaz B.. M. je istom, na engleskom jeziku
rekao da ostane na kolovozu,nakon čega je on sio pored kolovoza na beton, a
njih dvojica su se popeli do onog mjesta gdje su odbačene torbe. On ih je
otvorio i vidio da se u njima, u nekim crnim kesama, nalaze neka pakovanja, za
koja su posumnjali da se radi o drogi. On je gledao i prem optuženom i isti je
sve vrijeme sjedio mirno na mjestu gdje su ga ostavili, dok je M. telefonom
pozvao ostale kolege sa graničnog prelaza, pa kada su ovi došli i ostali kod
torbi, njih dvojica su sišli na kolovoz i bili pored optuženog, do dolaska
inspektora. To nije bio prvi put da na opisanom mjestu ljudi ilegalno prelaze
granicu, krećući se kroz šumu iz koje poslije silaze na kolovoz. Kada su došli
kriminalistički tehničari, vozilo optuženog je dovezeno do graničnog prelaza,
i na istom su otvorena sva vrata i gepek, nakon čega je izvršen pretres vozila
i pretraga istog sa psima i u vozilu nađen neki pasoš, ali se ne može sjetiti
u kakvom položaju su bila sjedišta u vozilu, odnosno jesu li bila spuštena,
podignuta ili poluspuštena, a prilikom pretresa se i pomjeraju sjedišta.
Svjedok V. M. je naveo da je, kao dežurni službenik u Upravi policije - grupe
za borbu protiv droge, dana 28.09.2012.godine, u ranim jutarnjim časovima,
obavješten da treba da ode do graničnog prelaza B. jer je tamo pronađena
biljna materija za koju se pretpostavlja da je opojna droga marihuana i
zadržan jedan a. državljanin. Zajedno sa krim. tehničarem, R. M., pošao je do
graničnog prelaza i tamo zatekao kolege iz granične policije i ovog a.
državljanina. Sa kolegama iz granične policije su, na mjestu iznad puta, na
oko 150 metara iznad graničnog prelaza, na jednom uzvišenju blizu puta,
gledano u pravcu T., pronašli dvije torbe u kojima se nalazilo 30 vakumiranih
PVC pakovanja sa biljnom materijom koja su fotografisana na licu mjesta. Potom
su mu kolege iz granične policije predale onog a. državljanina i oduzeto
vozilo marke B. sa ključevima, kako bi isti preduzeo dalje službene radnje.
Svjedok P. B. je naveo da je dana 28.09.2012.godine, oko 06.15 časova, sa
kolegama K. D. i K. M. upućen na granični prelaz B., radi preuzimanja nekog a.
državljanina. Tamo su zatekli kolegu iz Odjeljenja za borbu protiv droge V.
M., još jednog kolegu kojem ne zna ime, i dvojicu kolega kerovođa sa službenim
psom. On i kolega K. su preuzeli a. državljanina, a kad su stigli ispred
zgrade Područne jedinice u P. istog su, kao i oduzeto vozilo marke B. sa
ključevima, predali V. M..
Svjedok K. D. je potvrdio da je tog dana, u ranim jutarnjim časovima, zajedno
sa kolegom P. B., upućen na granični prelaz B. radi preuzimanja nekog a.
državljanina, kojeg su doveli do zgrade Područne jedinice u P. i istog predali
kolegi V. M., iz Ekspoziture za borbu protiv droge, zajedno sa vozilom B. i.
reg. oznaka i ključevima od istog. Objasnio je i da su po dolasku na granični
prelaz vidjeli da je ovo vozilo bilo parkirano na trotoaru pored zajedničke
zgrade Uprave carina i Uparve policije. Pretres istog izvršen je još prije
njohovog dolaska, a vođa smjene na graničnom prelazu B. je bio njegov kolega
M. Ž..
Iz službene zabilješke Ku.br…, od 28.09.2012.godine proizilazi da je ista
sastavljena povodom pronalaska dvije putne torbe sa biljnom materijom zelene
boje i privodjenja a. državljanina P. F.. U istoj je navedeno da su ovlašćeni
službenici, dana 28.09.2012. godine, u 02,40 časova, na graničnom prelazu B.
primijetili putničko vozilo koje je došlo iz pravca T. do graničnog prelaza i
ugasilo farove, dok je motor na vozilu ostao upaljen, zbog čega su se uputili
prema istom da bi legitimisali vozača, kada su, na desetak metara od vozila,
čuli kretanje nekog lica iznad puta u pravcu šina, koji je u neposrednoj
blizini, a nakon osvjetljavanja tog mjesta, primijetili jedno lice sa dvije
putne torbe koje se spušta ka kolovozu, a koje je, pošto ih je primijetilo,
iste odbacilo i pobjeglo u pravcu A., neobazirući se na njihova naredjenja da
stane. Radilo se o licu muškog pola, obučenom u teksas bermude i crnu majicu
kratkih rukava. Legitimacijom vozača onog vozila, utvrdjeno je da se radi o P.
F., nakon čega su ustanovili da je isti, neposredno prije opisanih dešavanja,
prešao preko graničnog prelaza (u 02,17 časova), te da se vratilo nakon
dvadesetak minuta. Nakon izvršenog pregleda terena iznad puta, pronađene su
dvije putne torbe, crne i plave boje, sa biljnom materijom zelene boje u 30
vakumiranih PVC pakovanja. Detaljnim pregledom putničkog vozila “B.”, i.
registarskih oznaka …, pronadjene su dvije putne torbe, a u jednoj od njih i
albanska putna isprava broj …, na ime N. V..
Iz dvije potvrde o privremeno oduzetim predmetima Uprave policije Ku.br…, od
28.09.2012.godine proizilazi da je od optuženog P. F. privremeno oduzeto
putničko motorno vozilo marke “B.” reg. oznaka …, broj šasije … i ključevi od
istog, saobraćajna dozvola broj … za navedno vozilo i putna isprava broj … R.
A., na ime optuženog, putna isprava broj …, R. A., na ime N. V., novac u
iznosu od 305 € u apoenima 6 x 50 € i 1 x 5 € i mobilni telefon marke “N.”,
crno-sive boje, IMEI broj …, sa SIM karticom “V.”, a da su od nepoznatog lica
privremeno oduzete dvije putne torbe, tamno plave i crne boje, sa 30 komada
pakovanja biljne materije nepoznatog porijekla.
Iz potvrde o privremeno oduzetim predmetima Ku.br…, od 29.09.2012.godine
proizilazi da su od optuženog P. F. privremeno oduzeti jedna plastificirana
kartica sa natpisom “C. of r.”, izdata od strane E. I., broj …, na ime
optuženog, lična karta izdata od strane R. A., ser.br. … i vozačka dozvola
izdata od strane R. A., na ime N. V..
Iz izvještaja o hemijskom vještačenju br… proizilazi da su Forenzičkom centru
na vještačenje dostavljene dvije torbe sa 30 ručno pravljenih pakovanja od
plastične kese, obmotanih providnom plastičnom folijom, sa sadržajem biljne
materije tamnozelene boje, karakterističnog opojnog mirisa, ukupne mase 30035
grama. Pritom se u plavoj putnoj torbi nalazilo devet PVC pakovanja i tri PVC
kese crne boje, a u crnoj putnoj torbi 21 PVC pakovanje i četiri PVC kese.
Mikroskopskim pregledom dostavljenog materijala konstatovano je prisustvo
smole, kao i bodlji u obliku “medvedjih kandži”, dok je hemijska analiza
radjena metodom tankoslojne hromatografije. Na osnovu karakteristične
morfološke gradje elemenata u dostavljenom biljnom materijalu, konstatovano je
da isti potiču od biljke čiji je botanički naziv Cannabis sativa L., iz
familija canabaceae (poznatija kao konoplja, marihuana), a da svi dostavljeni
uzorci sadrže tetrahidrokanabinol (THC), u koncentaciji iznad 0,3 %. Kanabis i
THC su supsnatace koje djeluje na centralni nervni sistem, izazivaju stanje
zavisnosti i nalaze se na listi opojnih droga - Službeni list SRJ br.44/02.
Bliži izgled opisanih putnih torbi, 30 pakovanja i više PVC kesa, prikazan je
u fotodokumentaciji koja je sastavni dio izvještaja.
Iz izvještaja o daktiloskopskom vještačenju br… utvrđeno je da su na 30 PVC
pakovanja i sedam PVC kesa sadržanih u torbama izazvana četiri traga
papilarnih linija, od kojih je samo jedan podesan za identifikaciju, ali da
komparativnim poređenjem tog traga sa otiscima papilarnih linija optuženog
nije izvršena njegova identifikacija, kao ni njegovim upoređivanjem sa bazom
DKT registrovanih lica na teritoriji C. G., upotrebom sistema za elektronsko
komparativno poređenje nespornih otisaka papilarnih linija sa tragovima
papilarnih linija (AFIS sistema).
Uvidom u putnu ispravu - pasoš, serijski broj …, izdatu od nadležnog organa R.
A., proizilazi da je isti izdat na ime optuženog P. F., sa rokom važenja do
21.06.2021.godine.
Uvidom u putnu ispravu - pasoš, serijski broj …, izdatu od nadležnog organa R.
A., proizilazi da je isti izdat na ime N. V. sa rokom važenja do
16.09.2019.godine.
Uvidom u karticu “C. of r.”, izdatu od strane R. I. (E. I.), proizilazi da je
ista izdata na ime a. državljanina - optuženog P. F., sa rokom važenja do
03.05.2013.godine.
Uvidom u ličnu kartu serijski broj … i vozačku dozvolu konstatovano je da su
iste izdate od strane nadležnih organa R. A., a na ime lica N. V..
Iz izvoda iz evidencije prelazaka državne granice, za period od 01.01. do
10.12.2012.godine, proizilazi da je, dana 03.08.2012.godine, u 11:50:32
časova, preko graničnog prelaza B., u C. G. ušao N. V., na osnovu pasoša R. A.
broj …, kao putnik u vozilu, kao i dana 24.08.2012.godine, preko graničnog
prelaza I. b., u 03:46:29 časova, u vozilu marke “B.”, registracija …, a da je
tog istog dana, u 03:46:57 časova, preko ovog graničnog prelaza u C. G. ušao i
optuženi P. F., na osnovu pasoša R. A. broj …, u putničkom vozilu marke “B.”,
registracija …, dok je optuženi, preko graničnog prelaza B., u C. G. ušao i
dana 28.09.2012.godine, u 02:17:14 časova, i to upravljajući već pomenutim
putničkim vozilom marke “B.”, a na osnovu istog pasoša.
Iz privremene platne kartice “T. p. c.” izdate na ime optuženog
(plastificirana kartica plave boje) proizilazi da je ista izdata optuženom P.
F., te da je rok važenja iste istekao 25.05.2008.godine.
Cijeneći navode optužbe, odbranu optuženog, provedene dokaze i utvrđeno
činjenično stanje, sud smatra da nema dokaza da je optuženi izvršio krivično
djelo koje mu se stavlja na teret.
Naime, optuženi je, još prilikom davanja ličnih podataka u cilju utvrđivanja
identiteta, naveo da mu je prebivalište u selu T., u A., a boravište u R. I.,
u gradu G., dok je tokom postupka objasnio da je u tom gradu zaposlen u hotelu
"K. h.", na poslovima obezbjeđenja, te da već sedam godina unazad živi i radi
u I.. S toga je za sud sasvim prihvatljiva i ničim dovedena u sumnju njegova
odbrana da je, iz mjesta prebivališta, vozilom "B.", sa irskim registarskim
oznakama …, krenuo na put, sa namjerom da iz A., preko teritorije C. G., B. i
H., H., S., i dalje preko I. i F., dođe do R. I.. Optuženi je objasnio i da je
u C. G. ušao preko graničnog prelaza B., što je potvrđeno izvedenim dokazima,
i to sadržinom izvoda iz evidencije prelazaka državne granice, u koje je
konstatovano da je optuženi, preko graničnog prelaza B., u C. G. ušao, dana
28.09.2012.godine, u 02:17:14 časova, upravljajući putničkim vozilom marke
“B.”, registracija …, na osnovu pasoša R. A. broj …, ali i iskazom svjedoka M.
Ž., graničnog policajca i vođe smjene na tom graničnom prelazu, koji je naveo
da je, dana 28.09.2012.godine, u ranim jutarnjim časovima, optuženi prešao
državnu granicu, nakon što je obavljen njegov pregled i pregled vozila kojim
je upravljao, a što je takođe potvrdio i svjedok N. N., carinski službenik,
navodeći da je negdje oko 03 časa, na granični prelaz došao a. državljanin, za
kojeg se sjeća da se zvao F., upravljajući vozilom marke "B.", na kojem su
bile i. registarske oznake, nad kojim su potom izvršene granične kontrole koje
prethode prelasku granice, dok je iz potvrde o privremeno oduzetim predmetima
Uprave policije Ku.br…, od 28.09.2012.godine, utvrđeno da je od optuženog,
između ostalog, privremeno oduzeto putničko motorno vozilo marke “B.”
registarskih oznaka …, broja šasije …, ključevi od istog, saobraćajna dozvola
za to vozilo, izdata na ime optuženog i putna isprava broj … R. A., takođe
izdata na ime optuženog, sa rokom važenja do 21.06.2021.godine , a u koju je
sud i izvršio uvid na glavnom pretresu.
Svjedoci M. i N. su saglasni da je optuženi, nakon prelaska granice i
obavljene granične kontrole, nastavio vožnju prema T.. Iz iskaza svjedoka M.
se utvrđuje da je optuženi prethodno, a pošto je prošao graničnu kontrolu,
nakon nekih 50 metara, zaustavio vozilo na parking prostoru graničnog prelaza
i u kolima razgovarao mobilnim telefonom, da bi, nakon nekih pet minuta,
nastavio vožnju, a da je svjedok, nakon tridesetak minuta od obavljene
granične kontrole optuženog i njegovog vozila, primijetio da je iz pravca T.
naišlo jedno putničko vozilo i zaustavilo se na makadamskom proširenju sa
lijeve strane, gledano iz pravca graničnog prelaza, i ugasilo farove, o čemu
je upoznao svjedoka N. N., a ni optuženi nije sporio činjenicu svog
zaustavljanja nakon prelaska granice, što je potvrdio i svjedok N., navodeći
da je M. došao do njega u kancelariju i rekao mu da je iz pravca T., prema
graničnom prelazu, došlo jedno vozilo i zaustavilo se na nekih 150 metara od
prelaza, na jednom proširenju pored puta, i izgasilo farove.
Svjedoci M. i N. su saglasni i da su potom zajedno krenuli ka ovom
zaustavljenom vozilu, i dok su prilazili istom, sa desne strane i iznad puta
(kolovoza), sa mjesta gdje se nalazi šuma, iz pravca šina, koje su u
neposrednoj blizini, čuli su neko pucketanje grana, kao da se neko kreće, a
kad su baterijskom lampom osvjetlili to mjesto, vidjeli su jedno lice u
uspravnom položaju, sa dvije putne torbe u rukama, koje je, nakon što ih je
primijetilo, torbe odbacilo i pobjeglo u pravcu šume prema A., iako mu je
svjedok M. vikao da stane.
Iz izvještaja o hemijskom vještačenju br… utvrđeno je da se u dvije pomenute
torbe nalazilo 30 ručno pravljenih pakovanja od plastične kese, obmotanih
providnom plastičnom folijom, sa sadržajem biljne materije tamnozelene boje,
karakterističnog opojnog mirisa, čiji je botanički naziv Cannabis sativa L.,
iz familija canabaceae, poznatija kao konoplja, marihuana, te da svako od 30
pakovanja sadrži tetrahidrokanabinol (THC) u koncentaciji iznad 0,3 %, a da
njihova ukupna masa iznosi 30035 grama.
Dakle, iz iskaza svjedoka M. i N. sud je utvrdio okolnosti pod kojima je
pronađena opojna droga marihuana, odnosno da je istu, koja se nalazila u dvije
putne torbe, prilikom njihovog nailaska, od sebe odbacilo nepoznato lice, koje
se potom dalo u bjekstvo, a njihovi iskazi, u pogledu pronalaska predmetne
droge, su u skladu sa sadržinom službene zabilješke Uprave policije, što
svojim iskazom potvrđuje i svjedok V. M., koji navodi da su na oko 150 metara
iznad graničnog prelaza, na jednom uzvišenju blizu puta, pronađene dvije torbe
u kojima se nalazilo 30 vakumiranih PVC pakovanja sa biljnom materijom.
Ponašanje optuženog nakon ulaska u C. G., kako to opisuju svjedoci M. Ž. i N.
N., koje se ogleda u tome da nakon prelaska graničnog prelaza B. nije odmah
produžio putovanje, već se vozilom zaustavio u blizini prelaza, kada je
razgovarao telefonom, a potom se uputio prema T., da bi se, nakon nekog
vremena vratio, i ponovo zaustavio na jednom proširenju u blizini graničnog
prelaza, na izvjesnoj udaljenosti od mjesta gdje je NN lice odbacilo predmetnu
opojnu drogu, po mišljenu optužbe upućuje na zaključak da je upravo na tom
mjestu trebao da istu i preuzme od nepoznatog lica.
Međutim, navodi ovih svjedoka u pogledu ponašanja optuženog ne mogu poslužiti
za nesumnjivo utvrđenje suda da je optuženi trebao da preuzme predmetnu opojnu
drogu od nepoznatog lica, te da istu prenese preko teritorije C. G., radi
dalje prodaje. Ovo posebno zbog toga što optuženi nije negirao da se, po
prelasku granice, zaustavio u blizini graničnog prelaza, objašnjavajući da je
to učinio jer se nije dobro osjećao, ali je zbog laveža čopora pasa i želje da
ne uznemirava ljude koji su bili na tom mjestu u putničkim vozilima i
kamionima, nastavio kretanje prema T.. Istovremeno je dozvolio mogućnost da ga
je, u trenutku kad se zaustavio, na telefon pozvao brat, koji, kako je dalje
objasnio, takođe radi u I., kao taksista i vozi u noćnoj smjeni, a negirao je
da je on sam nekog pozivao, što nijednim izvedenim dokazom nije dovedeno u
sumnju, a u tom dijelu je saglasno sa iskazom svjedoka M. Ž., koji je naveo da
je optuženi, po prelasku državne granice i pređenih 50-ak metara, zaustavio
vozilo na parking prostoru graničnog prelaza i u kolima razgovarao mobilnim
telefonom, da bi, nakon nekih pet minuta, nastavio vožnju.
Iz odbrane optuženog dalje takođe proizilazi da se, nakon pređenih 3-4 km puta
prema T., vratio i zaustavio vozilom na jednom proširenju u blizini graničnog
prelaza B.. U vezi toga, optuženi je objasnio da su se njegove stomačne tegobe
nastavile i tokom vožnje, zbog čega je odlučio da se vrati za A., jer nije
znao gdje se nalazi najbliža bolnica, ali kako zbog velikih bolova nije bio
sposoban za dalju vožnju, zaustavio je vozilo na jednom proširenju u blizini
graničnog prelaza, ugasio svijetla na istom, oborio sjedište kako bi odmorio i
zaključao vrata, što je u bitnom saglasno iskazu svjedoka M. Ž. - da je iz
pravca T. naišlo putničko vozilo i zaustavilo se na makadamskom proširenju sa
lijeve strane, gledano iz pravca graničnog prelaza, i ugasilo farove, a što je
potvrdio i svjedok N., koji je sa svjedokom M., na njegov poziv, krenuo prema
ovom vozilu, navodeći da je isto bilo zaustavljeno na manjem proširenju po
desnoj strani kolovoza, gledano iz pravca T., a da su na vozilu bila izgašena
svijetla.
Tačno je da je svjedok M. naveo da se pomenuto vozilo zaustavilo na mjestu
koje nije bilo osvijetljeno, a to potvrdio i svjedok N., navodeći da je vozilo
optuženog bilo zaustavljeno na mjestu na kojem nema nikakvog osvijetljenja,
ali ni optuženi nije tvrdio da je na tom mjestu postojalo osvljetljenje, već
samo da je svjetlo dopiralo sa graničnog prelaza, objašnjavajući da nije bio
“potpuni mrak”. Uostalom, riječ je o subjektivnom doživljaju ove činjenice i
od strane optuženog, i od strane saslušanih svjedoka, mada, sve i da se
prihvati da u njihovim kazivanjima postoje razlike u tom pogledu, kao i u
pogledu činjenice da li je na vozilu radio motor ili je isto bilo ugašeno, po
mišljenju suda, one nijesu od takvog značaja da se na osnovu njih cjelokupna
odbrana optuženog može dovesti u sumnju, naročito kod činjenice da ista počiva
na jednoj sasvim mogućoj životnoj situaciji, a da je i ponašanje optuženog u
takvoj situaciji za sud sasvim logično i prirodno, pa je i takva njegova
odbrana prihvatljiva, jer nije osporena nijednim dokazom optužbe. Naprotiv,
ista je u pojedinim djelovima (u pogledu ulaska optuženog u C. G., trenutnog
zaustavljanja i razgovora telefonom, a zatim ponovnog vraćanja do graničnog
prelaza i zaustavljanja u blizini istog, a u pogledu kojih činjenica je
optuženi dao prihvatljiva objašnjenja) u saglasnosti sa drugim dokazima
izvedenim na glavnom pretresu - personalnim i pisanim, a kako je to naprijed
već iznijeto i objašnjeno.
Svjedok M. je naveo da su, nakon opisanih dešavanja, on i svjedok N. prišli
zaustavljenom vozilu, kada je on naredio optuženom da izađe, pa pošto je isti
otvorio vrata i izašao, na engleskom mu je rekao da ostane na tom mjestu, dok
se ne izvrši pretraga terena, a on ostao sa njim, dok se svjedok N. popeo do
uzvišenja gdje je nađena predmetna droga. U odnosu na tu činjenicu, svjedok N.
se drugačije izjasnio, a naveo je da je ostao na kolovozu, ispod onog
uzvišenja, i baterijskom lampom osvjetljavao mjesto gdje je nepoznato lice
odbacilo torbe i šumu u kojoj je pobjeglo, ne bi li primijetio još nešto, a
svjedok M. sam otišao u pravcu vozila optuženog, udaljenom nekih desetak
metara, da bi se, poslije kraćeg vremena, vratio sa optuženim, kojem je, na
engleskom jeziku, rekao da ostane na kolovozu, a njih dvojica su se popeli do
mjesta na kojem su nađene torbe.
Dakle, iskazi ovih svjedoka su protivurječni u pogledu toga ko je od njih
prišao vozilu optuženog, odnosno da li je optuženi, nakon što je izašao iz
vozila, ostavljen da stoji kod istog, dok je uz njega bio svjedok M., a
svjedok N. sam obavljao pretragu lica mjesta, ili je od strane svjedoka M.
doveden do mjesta na kolovozu ispod uzvišenja na kojem su nađene torbe sa
drogom i tu ostavljen, dok su se do uzvišenja, a radi pregleda terena, popela
oba svjedoka.
Po mišljenju suda, nema sumnje da su oba svjedoka, dakle i svjedok M., i
svjedok N., obavljali pregled užeg i šireg lica mjesta ("pregled terena"), a
da je optuženi ostavljen sam, odnosno bez čuvara. To uostalom proizilazi i iz
njegove odbrane - da su se policajci popeli uz brdo prema jednom uzvišenju i
tražili nešto baterijskim lampama, a njega ostavili samog na cesti, ispod
uzvišenja, koja je u tom dijelu potvrđena iskazom svjedoka N., jer je isti, na
potpun, detaljan i za sud ubjedljiv način objasnio da se zajedno sa svjedokom
M. popeo do mjesta gdje su odbačene torbe, na kojem je iste lično otvorio i
vidio da se u njima, u crnim kesama, nalaze neka pakovanja, te da je on
povremeno i gledao prema optuženom, koji je sve vrijeme sjedio mirno na mjestu
gdje su ga ostavili, a da je svjedok M. telefonom pozvao ostale kolege sa
graničnog prelaza, pa tek kad su ovi došli i ostali kod torbi, njih dvojica su
sišli na kolovoz i bili pored optuženog, do dolaska inspektora. S toga, sud
nije prihvatio tvrdnju svjedoka M. sa glavnog pretresa, da je pregled lica
mjesta vršio samo svjedok N.. Uostalom, i iz iskaza svjedoka M. datog u
istrazi može se zaključiti da je ovaj svjedok takođe učestvovao u pregledu
lica mjesta i odbačenih torbi, zajedno sa svjedokom N., jer se u tom smislu i
izjašnjavao navodeći "optuženom smo naredili da ostane pored vozila, dok se ne
obavi pretraga okolnog terena, odnosno izvrši pregled putnih torbi" i "nakon
što smo utvrdili da se u ovim torbama nalaze pakovanja sa biljnom materijom".
Takođe, svjedok M. je na glavnom pretresu naveo i da je sa optuženim ostao kod
njegovog vozila, što je takođe u suprotnosti sa citiranim dijelom iskaza
svjedoka N., a ne proizilazi ni iz odbrane optuženog, zbog čega ni taj dio
njegovog iskaza sud nije prihvatio. Naime, iz iskaza svjedoka N., pa i odbrane
optuženog, utvrđuje se da se ovaj svjedok, sa svjedokom M., popeo do mjesta
gdje su odbačene torbe, dok je optuženi nesumnjivo ostavljen bez straže,
odnosno da isti nije ostavljen kod svog vozila zaustavljenog na proširenju
(koje je po svjedoku N. bilo udaljeno oko 100-150 m od graničnog prelaza), već
na cesti koja vodi do graničnog prelaza (po svjedoku N. na udaljenosti od oko
50 metara od prelaza), a ispod uzvišenja na kojem je nepoznato lice odbacilo
od sebe torbe sa drogom i na koje su se popeli ovi svjedoci.
Dakle, svjedok M. je, drugačijim izjašnjenjem u pogledu navedenih činjenica na
glavnom pretresu, da je on sve vrijeme bio uz optuženog, a pored njegovog
vozila zaustavljenog na proširenju pored puta, dok je pregled terena vršio
samo svjedok N., te neubjedljivim objašnjenjem da se u tom smislu izjašnjavao
u istrazi, kod tužioca, po mišljenju suda, očigledno pokušao da prikrije lični
propust prilikom vršenja službenih radnju u vezi sa predmetnim događajem,
odnosno da isti, kao službenik policije, nije obezbijedio čuvanje optuženog -
lica za koje je tada smatrao da ima veze sa nepoznatim licem koje je odbacilo
torbe i pobjeglo, već je istog odveo od vozila i ostavio samog na cesti, kako
bi učestvovao u pregledu lica mjesta zajedno sa svjedokom N..
Upravo činjenica koja se tiče ponašanja optuženog nakon što je u jednom
trenutku, propustom službenih lica, nesumnjivo ostao potpuno sam na cesti, na
vrlo maloj udaljenosti od graničnog prelaza i nedaleko od svog vozila, uz
naprijed iznijetu, ničim dovedenu u sumnju odbranu optuženog, da se zaustavio
vozilom zbog toga jer se osjećao loše, ne ukazuje da je isti imao bilo kakve
veze sa navodnom primopredajom droge. Naime, optuženi bi, obzirom da je
nesumnjivo ostavljen sam, pa makar i na trenutak, odnosno na 2-3 minuta, kako
je to naveo u odbrani, po mišljenju suda, svakako pokušao da se da u bjekstvo.
To bi uostalom bilo potpuno logično i očekivano, obzirom da su, kako navodi u
odbrani, prethodno policajci prišli njegovom vozilu i vikali, a jedan je i
uperio pištolj u njegovom pravcu, nakon čega su ga odveli sa sobom, da bi
potom baterijskim lampama "nešto tražili", zbog čega bi optuženi morao biti
potpuno svjestan situacije - da je otkriven, odnosno zatečen u izvršenju
krivičnog djela, navodnom primopredajom droge od strane nepoznatog lica, i da
mu svakako prijeti lišenje slobode i vođenje postupka protiv njega. Naprotiv,
optuženi je ostao na cesti i "sačekao" službena lica da izvrše pregled terena
i nakon toga se vrate, dok iz iskaza svjedoka N., koji je, sa uzvišenja na
kojem su vršili pregled, povremeno i motrio na optuženog na cesti, je utvrđeno
da je isti, nakon što mu je svjedok M. rekao da ostane na tom mjestu, sio
pored kolovoza i tako sjedio sve vrijeme, dok su ovi svjedoci obavljali
pregled terena.
Dakle, svakako se ne radi o ponašanju iz kojeg bi se moglo zaključiti da je
optuženi izvršilac predmetnog krivičnog djela. Naprotiv, sama činjenica da
isti, u opisanim okolnostima, nije na bilo koji način pokušao da se udalji sa
mjesta na kojem je ostavljen, već da je sio pored kolovoza i tako mirno ostao
do povratka službenih lica, jeste i svojevrsna potvrda njegove odbrane koja se
tiče njegovog psihofizičkog stanja u datoj situaciji - da se loše osjećao i
trpio stomačne bolove, zbog kojih nije bio u stanju da upravlja vozilom i
nastavi vožnju, već je isto zaustavio, sa namjerom da se odmori, a zbog kojih
očigledno nije mogao ni da ostane u stojećem položaju.
Uostalom, svjedoci N. i M. su takođe naveli i da u blizini graničnog prelaza
B. postoji jedna pješačka staza koja se često koristi za ilegalan prelazak
c.-a. granice, uprkos nadzoru i kontroli, odnosno da se ljudi koji žele
ilegalno da pređu granicu koriste tom stazom, koja vodi kroz šumu, a potom
silaze na kolovoz, pa se ne može isključiti ni mogućnost da je ono nepoznato
lice pokušalo, potpuno samo da preko granice unese torbe sa predmetnom drogom,
koristeći se tom stazom, kako bi izbjeglo graničnu kontrolu.
Pomenuti svjedoci si izjavili da su NN lice ugledali u šumi na 1-2 metra od
ivice kolovoza, uz koju se nalazi nasip čija je visina 1-1,5 m, licem okrenut
prema ulici, u uspravnom položaju, kako stoji sa torbama u ruci, što nije
dovoljno da bi sud nesumnjivo zaključio da je upravo tada namjeravao da siđe
na kolovoz i eventualno se uputi u pravcu vozila optuženog, koje je bilo na
suprotnoj strani, posebno što su pomenuti svjedoci, nakon što su čuli
pucketanje u šumi pored puta, baterijskim lampama osvjetlili taj dio terena, a
samim tim i osobu koja se tu nalazila, pa je zaočekivati da će ona zastati i
okrenuti se u pravcu svjetla od baterijskih lampi, koja su dolazila sa ulice
na kojoj su se nalazili pomenuti svjedoci. I da je ovo lice namjeravalo da sa
tog mjesta siđe na kolovoz, shodno izjavi svjedoka N. radi se o najnižem
dijelu nasipa gdje se iz šume može sići na put, jer je na ostalim dionicama
nasip mnogo viši, a visina se kreće od 2 do 3 metra i mnogo je teže sići, jer
je strmo i ima stijena, što bi bio i razlog da NN lice sa torbama u kojima je
bila marihuana, upravo na ovom mjestu, siđe na put, a to što se optuženi sa
svojim vozilom nalazio na proširenju preko puta, može biti samo
slučajnost.Osim toga optuženi je imao dovoljno vremena i prostora da se
blagovremeno udalji sa pomenutog mjesta i upozori lice koje je navodno trebalo
da mu preda torbe sa marihuanom, jer je njegovo vozilo, svojim prednjim
dijelom, bilo okrenuto graničnom prelazu u čijem sastavu je parkig koji je
osvjetljen, kako to navodi svjedok M., pa je mogao da vidi da se iz tog pravca
kreću službenici carine,što je prethodno morao pažljivo osmatrati ako je htio
da ostane neotkriven.Naprotiv optuženi je ostao u svom vozilu sve do dolaska
carinskih službenika, na njihov poziv izašao iz istog, sačekao ih dok su
pretraživali teren iznad puta, što svakako nije ponašanje nekog ko je trebao
da se sastane sa lice od kojeg je trebalo da preuzme droge, a bilo je izvjesno
da bi ga carinski službenici primjetili.
Za sud je nelogično, pa čak i neshvatljivo, da se primopredaja opojne droge
marihuane organizuje u neposrednoj blizini graničnog prelaza, pri čemu se
učesnici svjesno izlažu povećanom riziku da budu otkriveni. Osim toga
optuženom se stavlja na teret da je u blizini graničnog prelaza B.,
neovlašćeno radi prodaje kupio marihuanu, koja okolnosti nije potvrdjena ni
jednim provedenim dokazom. Naprotiv, iz izvještaja o daktiloskopskom
vještačenju se utvrdjuje da su na pakovanjima, u kojima se nalazila predmetna
opojna droga, izuzeta četiri traga papilarnih linija, od kojih je samo jedan
podesan za identifikaciju, ali isti ne pripada optuženom.
Dalje, iz potvrda o privremeno oduzetim predmetima Uprave policije utvrđeno je
da su od optuženog privremeno oduzeti još i novac u iznosu od 305 € i mobilni
telefon marke “N.”, crno-sive boje, IMEI broj …, sa SIM karticom “V.”, lična
dokumenta na ime N. V. (lična karta ser.br. …, vozačka dozvola izdata od
strane R. A., međunarodna vozačka dozvola i putna isprava broj …, R. A.) i
jedna plastificirana kartica sa natpisom “C. of r.”, izdata od strane E. I.,
broj …, na ime optuženog.
U odnosu na privremeno oduzete predmete, optuženi je objasnio da je lična
dokumenta izdata na ime N. V., po dolasku u I., trebao da preda bratu ovog
lica, kako bi isti regulisao boravište u I., dok mu je oduzeti novac služio da
plaća putarinu i ostale usluge tokom puta, a preko kreditne kartice viza,
izdate na njegovo ime, je mogao podići novac preko bilo koje banke u svijetu
za slučaj da mu zatreba, a što je za sud smisleno i prihvatljivo i ničim nije
dovedeno u sumnju.
Optuženi je još objasnio i da je, tokom 2012.godine, a prije predmetnog
događaja, već prelazio granicu A. i C. G., i preko teritorije C. G., vozilom
koje mu je oduzeto, išao do I., a nakon toga za I., te da su tom prilikom sa
njim putovali njegov brat, N. V. i rođak K. M., što je isto tako potvrđeno
sadržinom izvoda iz evidencije prelazaka državne granice, za period od 01.01.
do 10.12.2012.godine, iz kojeg je utvrđeno da je, dana 24.08.2012.godine, u
03:46:29 časova, u C. G. ušao N. V., na osnovu pasoša R. A. broj …, kao putnik
u vozilu marke “B.”, registracija …, a da je tog istog dana, u 03:46:57
časova, u C. G. ušao i optuženi P. F., na osnovu pasoša R. A. broj …, u istom
putničkom vozilu, pa je lako izvesti zaključak da su obojica putovali zajedno,
baš kako je to naveo optuženi, čime je i u navedenom dijelu potvrđena njegova
odbrana, posebno što je ove činjenice saopštio odgovarajući na pitanja
zastupnika optužbe, koji je tek nakon odgovora optuženog predložio da se kao
dokaz provede pomenuti izvod evidencije prelazaka državne granice.
Kako optuženi negira izvršenje krivičnog djela, a izvedenim dokazima nije
nesumnjivo utvrđena njegova krivica, već je ista ostala na nivou osnovane
sumnje, to je sud, u nedostatku drugih dokaza, odlučio u korist optuženog, pa
je istog, na osnovu čl.373 tač.2 Zakonika o krivičnom postupku (ZKP-a),
oslobodio od optužbe, smatrajući da nije dokazano da je izvršio krivično djelo
za koje se tereti optužnicom.
Sud je odbio predlog branioca optuženog da se u dokaznom postupku pribavi
listing poziva za broj telefona optuženog, u vrijeme predmetnog događaja, kako
bi se provjerilo da li je isti razgovarao telefonom po prelasku državne
granice, kako je to tvrdio svjedok M. Ž.. Naime, po kazivanju optuženog, a što
je utvrđeno i iz potvrde o privremeno oduzetim predmetima, radi se o broju -
sim kartici stranog mobilnog operatera ("V."), pa bi, po mišljenju suda,
eventualno pribavljanje listinga svakako vodilo odugovlačenju postupka.
Uostalom, optuženi je dozvolio mogućnost da je tom prilikom razgovarao
telefonom, odnosno da je moguće da ga je tada pozvao brat, pa se prihvatanje
ovog predloga branioca optuženog pokazalo nepotrebnim.
Shodno odedbi čl.230 Zakonika o krivičnom postupku, troškovi krivičnog
postupka u iznosu od 900,00 €, koji se odnose na nagradu branioca po službenoj
dužnosti optuženog u izviđaju i istrazi, advokata S. Ž., padaju na teret
sredstava suda.
Sud je cijenio i ostale izvedene dokaze, ali je našao da su isti bez uticaja
na donošenje drugačije odluke.
Sa izloženog, a shodno odredbi čl čl.373 tač.2 ZKP-a, odlučeno je kao u
izreci.
VIŠI SUD U PODGORICI Dana 15.03.2013.godine
S U D I J A Vesna Moštrokol, s.r.
PRAVNA POUKA:
Protiv ove presude dozvoljena je žalba
Apelacionom sudu Crne Gore u
roku od 15 dana od dana prijema pi-
smenog otpravka iste, a preko ovog suda.
Tačnost otpravka ovjerava namještenik suda
Anka Raković