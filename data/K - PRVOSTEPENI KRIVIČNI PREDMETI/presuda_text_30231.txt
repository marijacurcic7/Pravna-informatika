K.br. 145/12
U IME C.G.
OSNOVNI SUD U B., po sudiji pojedincu Aleksandru Ćulafiću, uz učešće
namještenika suda Mirosave Lekić, kao zapisničara, u krivičnom predmetu protiv
okrivljenog P. D.A, iz B., zbog krivičnog djela nedavanje izdržavanja iz čl.
221 st. 1 Krivičnog zakonika, po optužnom predlogu Osnovnog državnog
tužilaštva u B. Kt.br. 160/12 od 04.09.2012. godine, nakon održanog glavnog i
javnog pretresa, u prisustvu zamjenika ODT-a u B. Amre Sujković, zakonske
zastupnice mal. P. L. majke L. B. i branioca okrivljenog P. D.a, adv. I. J., a
u odsustvu okrivljenog, dana 12.04.2013. godine, donio je i javno objavio
P R E S U D U
Okrivljeni P. D.,JMBG., od oca B. i majke R., rođene M., rođen . godine, u P.,
sa prebivalištem u naselju V. bb, G. Mi., R.S., državljanin S., otac jednog
djeteta, pismen, sa završenom SSS, srednjeg imovnog stanja neosuđivan.
K r i v j e
- Što:
- U periodu od 04.09.2010. godine do 24.08.2012. godine, nije davao
izdržavanje za svoje maloljetno dijete, sina P. L., kojeg je po zakonu dužan
da izdržava, a koja dužnost mu je utvrđena pravosnažnom presudom Osnovnog suda
u B. P.br. 255/2007 od 11.04.2007. godine, u iznosu od 20,00 €, svakomjesečno,
na ruke zakonskoj zastupnici maloljetnog djetata, majci L. B.,
- čime je izvršio krivično djelo nedavanje izdržavanja iz čl. 221 st. 1
Krivičnog zakonika,
- pa ga sud, primjenom citiranih zakonskih propisa, te čl. 2, 4, 5, 13, 15,
32, 39 i 42 Krivičnog zakonika i čl. 226, 239 i 374 ZKP-a CG,
O S U Đ U J E
Na novčanu kaznu u iznosu od 600,00 € (šesto eura), koju je dužan platiti u
roku od tri mjeseca od dana pravnosnažnosti presude, na račun Državnog trezora
C.G. br. 907 – 83001 – 19.
Ako osuđeni ne plati novčanu kaznu u određenom roku, sud će novčanu kaznu
zamjeniti kaznom zatvora, tako što će za svakih započetih 25,00 € novčane
kazne odrediti jedan dan zatvora, a ako osuđeni plati samo dio novčane kazne,
sud će ostatak kazne srazmjerno zamjeniti kaznom zatvora, pa ako osuđeni
isplati ostatak novčane kazne, izvršenje kazne zatvora će se obustaviti.
Okrivljeni je dužan da plati sudu na ime paušala iznos od 50,00 € na žiro
račun br. 907 – 83001 – 19 Državnog trezora C.G. u roku od 15 dana po
pravosnažnosti presude.
Zakonska zastupnica oštećenog mal. P. L., majka L. B., iz B., upućuje se na
parnicu radi ostvarenja imovinsko pravnog zahtjeva.
O b r a z l o ž e nj e
Optužnim predlogom Osnovnog državnog tužioca u B. Kt.br. 160/2012 od
04.09.2012. godine optužen je P. D., zbog krivičnog djela nedavanje
izdržavanja iz čl. 221 st. 1 Krivičnog zakonika, s tim što je zastupnik javne
optužbe prije davanja završne riječi precizirao činjenični opis i okrivljenom
stavio na teret da u periodu od 11.04.2007. godine do 24.08.2012. godine nije
davao izdržavanje za svog maloljetnog sina.
Glavni pretres je održan i zaključen u prisustvu zamjenika ODT-a u B. Amre
Sujković, zakonskog zastupnika mal. P. L. majke L. B. i branioca okrivljenog
adv. I. J., koji postupa po zamjeničkom punomoćju adv. S. M., a u odsustvu
uredno obaviještenog okrivljenog P. D.a, shodno čl. 457 ZKP-a CG.
Zastupnik optužbe, u završnoj riječi ostala je pri preciziranoj optužbi i
tražila je da sud okrivljenog P. D.a oglasi krivim i osudi na novčanu kaznu u
iznosu od 600,00 €.
Zakonska zastupnica maloljetnog oštećenog P. L., u završnoj riječi pridružila
se krivičnom gonjenju protiv okrivljenog i postavila imovinsko-pravni zahtjev,
koji će ostvarivati u parničnom postupku.
Okrivljeni P. D., u svojoj odbrani tokom postupka u bitnom je istako da je
njegov brak sa B. L. razveden pravosnažnom presudom 11.04.2007. godine i da je
obavezan da na ime izdržavanja maloljetnog sina svakomsječno plaća iznos od po
20,00 €. Taj novac je svakomjesečno uvijek na ruke davao bivšoj supruzi i ona
mu nije davala nikakve priznanice, niti je on to tražio. Čak se dešavalo da je
njegov sin od razvoda braka boravi kod njega po nekoliko mjeseci i kada bi B.
došla po njega davao joj je novac na ime izdržavanja na ruke i za taj period.
Sin je po presudi kod njega boravio od 20 –tog do 31-og svakog mjeseca i B. je
trebalo da dođe po njega svakog prvog u mjesecu, kako bi kod nje boravio do
20-tog u mjesecu, ali ona to nije poštovala, već je sin kod njega ostajao do
10-og u mjesecu, a u više navrata je kod njega boravio i po tri mjeseca. Kada
bi ga uzimala osim što joj je davao po 20,00 €, kupio bi mu grickalice i
sklatkiše da ona za period dok bude boravio kod nje ne mora da mu kupuje te
stvari. U zadnje vrijeme nije imao kontakt da djetetom, ali mu je poslao
alimentacije i to dvije po S. T. krajem septembra i jednu po N. Đ. u novembru,
koji novac je B. odbila da primi. Kada je davao novac zakonskoj zastupnici
oštećenog, bio je prisustan i brat P. R..
Završne riječi okrivljenog nije bilo s obzirom da je glavni pretres održan i
zaključen u njegovom odsustvu, a njegov branilac je istako da predlaže da se
optužba odbije, zbog toga što je nastupila zastarjelost krivičnog gonjenja
shodno čl. 124 st. 1 tač. 7 Krivičnog zakonika. Naime, prema preciziranom
optužnom predlogu zastupnika javne optužbe, djelo je izvršeno 11.04.2007.
godine, a optužni predlog je podignut 04.09.2012. godine, što znači da je od
dana izvršenja krivičnog djela nastupila apsolutna zastarjelost. Pored toga
nije utvrđeno da je optuženi P. D. izvršio predmetno krivično djelo, pa se
ispunjaju uslovi iz čl. 373 st. 1 tač. 2 ZKP-a, da se P. D. oslobodi od
optužbe. Ovo zbog toga što iz odbrane optuženog proizilazi, da je on svoju
obavezu izdržavanja maloljetnog sina L. izvršavao redovno, a to su potvrdili
njegova majka, P. R., njegov brat P. R. i sestra J.S.. Iz njihovih iskaza
proizilazi da je mal. L. boravio kod svog oca, u ovom slučaju optuženog, po 7
– 8 mjeseci u toku godine, jer oštećena B. nije uredno dolazila da preuzme
dijete. Takođe, iz iskaza svjedoka je utvrđeno da su se optuženi kao roditelj
i njegova bliža porodica, o mal. L. nesebično starali i kupovali u vidu
garderobe, obuće i drugih potrebština, što je u toku postupka nesumnjivo
utvrđeno. U svakom slučaju u radnjama okrivljenog nema umišljaja, tj. on nije
zanemarivao svoju obavezu izdržavanja, niti je imao namjeru da to čini, već je
to radio roditeljski u pravom smislu te riječi. Inače, kod Osnovnog suda u B.
teče parnica po tužbi okrivljenog P.br. 703/12, za izmjenu odL. o povjeravanju
djeteta, jer okrivljeni traži da se sin povjeri njemu. Krivična prijava je
podnijeta samo zbog toga da bi oštećena osujetila uspjeh okrivljenog u
građanskoj parnici za promjenu odL. o povjeravanju djeteta. Zbog svega toga,
predložio je da sud odbije optužni predlog zbog zastarjelosti krivičnog
gonjenja ili oslobodi optuženog od optužbe, pošto nije dokazano da je izvršio
predmetno krivično djelo.
Provjeravajući navode optužnog akta i odbanu okrivljenog, sud je dokaznom
postupku izveo dokaze: saslušao u svojstvu svjedoka zakonsku zastupnicu
oštećenog L. B.; saslušao svjedoke: L. S., L. P., P. R., P. R., J. S.;
pročitao iskaze svjedoka M. T. datog na zapisniku K.br. 145/12 od 21.12.2012.
godine i N. Đ. dat na zapisniku K.br. 145/12 od 21.12.2012. godine; pročitao
presudu Osnovnog suda u B. P.br. 255/07 od 11.04.2007. godine; pročito potvrdu
Centra za socijalni rad G. M. od 18.12.2012. godine; pročitao potvrdu Centra
za socijalni rad opštine A. i B. od 11.12.2004. godine; te pribavio i izvršio
uvid u izvod iz KE na ime okrivljenog. Sud je odbio predlog branioca
okrivljenog za izvođenje dokaza saslušanjem svjedoka D. G. i D. J., iz G. M.,
na okolnost da su bili prisutni u trenutku kada je okrivljeni davao
alimentaciju zakonskoj zastupnici na kapiji kuće, s obzirom da bi izvođenje
ovog dokaza vodilo odugovlačenju postupka, a saslušani svjedoci su detaljno
opisali svoja zapažanja, pa samim tim nije neophodna dalja provjera iskaza
istih svjedoka. Sud je takođe odbio predlog branioca okrivljenog da se sa
graničnog prelaza D. pribavi izvještaj iz evidencije da li su na ovom
graničnom prelazu u zadnje dvije godine registrovani kao putnici L. S., L. P.
i L. B., jer okolnost prelaska istih svjedoka preko graničnog prelaza ne može
doprinijeti drugačijem razjašnjenju kritičnih dešavanja, te bi izvođenje istog
dokaza vodilo odugovlačenju postupka.
Cijeneći odbranu okrivljenog i izvedene dokaze pojedinačno i u međusobnoj vezi
na osnovu čl. 374 ZKP-a CG, sud je na nesumnjiv način utvrdio činjenično
stanje na osnovu kojeg je zaključio da je okrivljeni izvršio krivično djelo
stavljeno mu na teret i da je za isto kriv.
Naime, sud je cijenio ali nije prihvatio odbranu okrivljenog da je
svakomjesečno davao izdržavanje za svog mal. sina P. ., u iznosu od po 20,00 €
na ruke zakonskoj zastupnici L. B., jer je stanovišta da je takva odbrana
usmjerena isključivo na izbjegavanje sopstvene krivice, a obezvrijeđena
prevashodno iskazima svjedoka L. B., L. S. i L. P.. Tako, iz iskaza zakonske
zastupnice oštećenog L. B., sud je utvrdio da je razvela brak sa okrivljenim
11.04.2007. godine i da su u braku imali sina L.. Od razvoda braka okrivljeni
nije davao izdržavanje na koje je bio obavezan sudskom odlukom. Nakon što je
saznao da se protiv njega vodi krivični postupak, okrivljeni je pokušao da joj
preko S. T.tokom oktobra mjeseca i N. Đ. 10.11.2012. godine, da novac koji je
odbila da primi, s obzirom da je krivični postupak u toku, a to je bio prvi
put da joj okrivljeni šalje novac. Nije podnosila predlog za izvršenje po
presudi kojom je obavezan okrivljeni da daje alimentaciju. Od septembra
mjeseca mal. P. L. ide u prvi razred osnovne škole. Nije se sa okrivljenim
konsultovala oko upisa u školu, jer je okrivljeni dijete upisao u školu u G.
M., a ona u B.. Sud je u potpunosti prihvatio iskaz zakonske zastupnice
saslušane u svojstvu svjedoka, jer je isti dat u uvjerljivom i jasnom
izlaganju, a istovremeno je potvrđen kroz sadržinu iskaza svjedoka L. S. i L.
P.a.
Tako iz saglasnih iskaza svjedoka L. S. i L. ., sud je utvrdio da L. B. sa
svojim sinom živi sa njima u domaćinstvu od kad se razvela. Okrivljeni, iako
je bio obavezan presudom da daje na ime izdržavanja svakomjesečno po 20,00 €
to nije činio, a B. se žalila zbog toga. Sa B. su išli zajedno da preuzmu
dijete od okrivljenog. Sud je u potpunosti prihvatio iskaze ovih svjedoka jer
su u međusobnoj saglasnosti, a radi se o licima koja žive zajedno sa zakonskom
zastupnicom, kojima su činjenice oko nedavanja izdržavanja poznate, pa je sud
iskaze istih svjedoka cijenio kao objektivne i neusmjerene na otežavanje
krivičnog položaja okrivljenog.
Sud je cijenio ali nije prihvatio iskaze svjedoka: majke okrivljenog P. R.
koja je istakla da joj je poznao da je njen sin svakomjesečno davao
izdržavanje i to nekada u B., a nekada u G. M., te da je bila prisutna ispred
kladionice u B. kada je njen sin dao B. novac na ime alimentacije, koliko joj
se čini za dva mjeseca; brata okrivljenog P. R. koji je istakao da je bio
prisutan pet šest - puta kada je njegov brat davao izdržavanje i to je bio dva
puta na autobuskoj stanici u B., dva puta na kapiji kuće gdje stanuju u G. M.
i jednom ispred kuće gdje živi L. B. i sestre okrivljenog J. S. koja je
istakla da joj je poznato da je njen brat plaćao alimentaciju i da nije bila
nikada prisutna prilikom plaćanja alimentacije, ali je najmanje četiri do pet
puta kupovala evre da bi ih D. dao B., jer je sud stanovišta da su isti
svjedoci zainteresovani da potvrde odbranu okrivljenog da je davao
alimentaciju zakonskoj zastupnici i po stanovištu ovoga suda isti iskazi su
usmjereni na olakšanje krivičnog položaja okrivljenog, a obezvrijeđeni su
iskazom L. B., L. S. i L. P..
Iz iskaza svjedoka T. M., sud nije mogao utvrditi pravno relevantne činjenice
vezane za kritična dešavanja osim činjenice da je mu je okrivljeni krajem
septembra 2012. godine, u G. M., dao dvije novčanice od po 20,00 €, da da
njegovoj bivšoj supruzi na ime izdržavanja djeteta i to za septembar i oktobar
2012. godine, pa je oštećena 05.10.2012. godine odbila da primi taj novac, s
tim što je sud imao u vidu da se radi o događaju koji je nastao nakon
podnošenja optužnog predloga.
Iz iskaza svjedoka Đ. N., sud nije mogao utvrditi pravno relevantne činjenice
vezane za razvoj kritičnih dešavanja, ali je u svom iskazu svjedok naveo da mu
je u novembru i decembru 2012. godine, okrivljeni poslao po 20,00 € da da na
ime izdržavanje L. B., koja je odbila da primi novac, s tim što je sud imao u
vidu da se radi o događaju koji je nastao nakon podnošenja optužnog predloga.
Iz presude Osnovnog suda B. P.br. 255/07 od 11.04.2007. godine sud je utvrdio
da je ista postala pravosnažna 11.04.2007. godine i da je istom razveden brak
L. B. i P. D.a zbog poremećenih bračnih odnosa, da je maloljetni sin P. L.
rođen 17.05.2006. godine povjeren na čuvanje i vaspitanje majci i to svakog
mjeseca od 1- og do 19- og u mjesecu, dok od 20 -og do 31 –og istog mjeseca
povjerava se na čuvanje i vaspitanje P. D.u i isti je obavezan da na ime
doprinosa za izdržavanje mal. P. L. plaća svakomjesečno iznos od 20,00 €,
počev od dana presuđenja pa ubuduće dok za to budu postojali zakonski uslovi,
ili dok se ova obaveza ne ukine ili izmjeni i isplate vršiti na ruke L. B. kao
zakonskoj zastupnici mal. P. L..
Iz dopisa Centra za socijalni rad Opštine B. i A., sud je utvrdio da je u više
navrata majka L. B. samoinicijativno dolazila u Centar za socijalni rad
tražeći da se stupi u kontakt sa ocem djeteta, jer joj u predviđenom terimu
nije omogućavao da preuzme dijete tražeći da se obrati nadležnom centru u G.
M. radi posjete porodici i provjere da li se o djetetu vodi adekvatna briga,
te da nemaju evidentiranu činjenicu da se L. B. žalila na neplaćanje
alimentacije.
Iz dopisa Centra za socijalni rad G. M. od 18.12.2012. godine, sud je utvrdio
da se L. B. obraćala njihovoj službi za pomoć radi preuzimanja djeteta, te da
se izjasnila da D. ne plaća redovno alimentaciju i da postoje poteškoće oko
preuzimanja i vraćanja djeteta.
Dakle, iz izvedenih dokaza sud je utvrdio činjenično stanje da okrivljeni nije
davao izdržavanje za svog maloljetnog sina P. L., kojeg je po zakonu dužan da
izdržava, a koja dužnost mu je utvrđena pravosnažnom presudom u iznosu od
20,00 €, svakomjesečno na ruke zakonskoj zastupnici L. B., te da je okrivljeni
u svojim radnjama ostvario elemente bića krivičnog djela iz čl. 221 st. 1
Krivičnog zakonika. Krivično djelo je izvršio s umišljajem s obzirom da je bio
svjestan svoje obaveze ustanovljene pravosnažnom presudom Osnovnog suda u B.
P.br. 255/2007 od 11.04.2007. godine i htio je njegovo izvršenje, jer po istom
nije postupao, što je za posledicu imalo da njegovo maloljetno dijete kao
korisnik izdržavanja isto nije mogao da ostvari. Krivično djelo nedavanja
izdržavanja je svršeno kada učinilac ne daje izdržavanje potpuno ili
djelimično, a posledica je kada korisnik izdržavanja ne može zbog toga da ga
potpuno ili djelimično koristi. Znači da bi postojalo krivično djelo nedavanje
izdržavanja potrebno je da pored objektivnog elementa krivičnog djela učinilac
ne daje izdržavanje u iznosima i na način utvrđen sudskom odlukom, bude
ispunjen i subjektivni element, odnosno da je učinilac svjesan svoje obaveze i
da upravo hoće da ne daje izdržavanje u potpunosti ili djelimično i da na to
pristaje, kao u konkretnom slučaju.
Sud je cijenio i navode okrivljenog da je kod njega sin u više navrata boravio
po tri mjeseca, te da ga majka nije uzimala na vrijeme kako je to utvrđeno
sudskom odlukom, pa činjenica da je maloljetni P. L. boravio kod okrivljenog
ne oslobađa ga obaveze da alimetaciju i dalje plaća, s obzirom na činjenicu da
se kod njega nalazio kraći vremenski period i da je sudska odL. o plaćanju
alimentacije u tom periodu bila na snazi. Sud je cijenio i navode okrivljenog
da je on kao roditelj kupovao slatkiše, odjeću i obuću svom sinu, ali to ne
znači da je na taj način ispunio obavezu plaćanja izdržavanja utvrđenu
pravosnažnom presudom, jer je on kao roditelj u obavezi da pored novčanih
iznosa na koje je obavezan na ime plaćanja izdržavanja, takođe je u obavezi da
doprinosi i na drugi način izdržavanju djece (kupovinom odjeće, obuće,
školskog pribora i ostalih potreba za djecu toga uzrasta).
Sud je cijenio i navode iz optužbe da okrivljeni u periodu od 11.04.2007.
godine do 03.09.2010. godine nije davao izdržavanje svom maloljetnom sinu, pa
kako je optužni predlog podnijet dana 04.09.2012. godine, to je za isti period
gonjenje zastarelo u smislu čl. 124 st. 1 tač. 7 Krivičnog zakonika. Ovo sa
razloga što je krivično djelo za koje je okrivljeni oglašen krivim trajno
krivično djelo koje se vrši u kontinuitetu i obaveza okrivljenog traje sve do
momenta prestanka zakonske obaveze izdržavanja, pa nastupanje zastarelosti
krivičnog gonjenja za period od 11.04.2007. godine do 03.09.2010. godine ne
utiče na postojanje djela okrivljenom za radnje za koje je oglašen krivim, a
za koje nije nastupila zastarelost.
Za ovo krivično djelo predviđena je novčana kazna ili zatvor do jedne godine.
Prilikom odlučivanja o vrsti i visini kazne, sud je cijenio sve okolnosti iz
čl. 42 Krivičnog zakonika, koje se odnose na odmjeravanje kazne, pa je kod
okrivljenog, kao olakšavajuće okolnosti, cijenio da se radi o mladom čovjeku,
ocu jednog djeteta, da do sada nije kažnjavan što ukazuje da nije sklon
vršenju krivičnih djela, pa u nedostatku otežavajućih okolnosti ovaj sud je
mišljenja da će se utvrđenim minimumom zakonom predviđene novčane kazne
postići svrha kažnjavanja iz čl. 32 Krivičnog zakonika i dovoljno uticati na
okrivljenog da ubuduće ne vrši ova i slična krivična djela. Pri odlučivanju o
vrsti kazne sud je imao u vidu da se okrivljeni izjasnio da je srednjeg
imovnog stanja.
Shodno čl. 226 st. 2 Zakonika o krivičnom postupku CG, odlučeno je da
okrivljeni plati sudu na ime paušala, iznos od 50,00 €, imajući u vidu
složenost i trajanje krivičnog postupka, te imovinske prilike okrivljenog.
Sud je zakonsku zastupnicu mal. oštećenog L. B., radi ostvrivanja imovinsko
pravnog zahtjeva uputio na parnični postupak shodno čl. 239 ZKP-a.
Iz iznijetog je odlučeno kao u izreci presude, a shodno čl. 374 ZKP-a CG.
OSNOVNI SUD U B.
Dana, 12.04.2013. godine
Zapisničar S U D I J A
Mirosava Lekić Aleksandar Ćulafić
PRAVNA POUKA:
Protiv ove presude nezadovoljna stranka
ima pravo žalbe u roku od 8 (osam) dana
od dana prijema presude, preko ovog suda
za Viši sud u Bijelom Polju.