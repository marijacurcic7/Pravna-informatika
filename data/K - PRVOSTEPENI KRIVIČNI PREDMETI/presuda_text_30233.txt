K.br. 163/12
U IME C.G.
OSNOVNI SUD U B., po sudiji pojedincu Aleksandru Ćulafiću, uz učešće
namještenika suda Milice Milanović, kao zapisničara, u krivičnom predmetu
protiv okrivljenog B. G.A, iz B., zbog krivičnog djela ugrožavanje sigurnosti
iz čl. 168 st. 1 Krivičnog zakonika, po optužnom predlogu Osnovnog državnog
tužilaštva u B. Kt.br. . od .. godine, nakon održanog glavnog i javnog
pretresa, u prisustvu zamjenika ODT-a u B. Vladana Đalovića, okrivljenog B.
G.a i njegovog branioca adv. V. Z., dana 19.03.2013. godine, donio je i javno
objavio
P R E S U D U
Okrivljeni B. G., JMB ., od oca R. i majke B., rođene S., rođen .. godine, u
B., sa prebivalištem u naselju P., opština B., državljanin C.G., završio
srednju školu, nezaposlen, srednjeg imovnog stanja, osuđivan presudom Osnovnog
suda u B. K.br. od .. godne, zbog krivičnog djela iz čl. 168 st. 1 KZ CG.
K r i v j e
- što je:
- Dana .. godine, oko 19,30 h, u selu P., u B., ugrozio sigurnost oštećenog
K. D.a, iz Berana, prijetnjom da će napasti na njegov život i tijelo, na način
što je oštećenom uputio riječi ozbiljne prijetnje: "Zaklaću te D.e, iseliću te
iz te kuće, sve ću vas pobiti", nakon čega utrčao u svoju kuću i odmah izašao
držeći u desnoj ruci nož i oštećenom uputio riječi: "Završiće ti ovaj nož u
stomak, zaklaću te kao što sam J.",
- čime je izvršio krivično djelo ugrožavanje sigurnosti iz čl. 168 st. 1
Krivičnog zakonika,
- pa mu sud primjenom citiranih zakonskih propisa te čl. 39 i 42 Krivičnog
zakonika i čl. 226, 239, 374, 461 i 462 ZKP-a, i z r i č e
NOVČANU KAZNU
U iznosu od 600,00 € (šest stotina), koju je dužan da plati u roku od 3
mjeseca po pravosnažnosti presude, a u slučaju da istu ne plati u određenom
roku izrečena kazna će mu se zamijeniti kaznom zatvora, tako što će mu se za
svakih započetih 25,00 € novčane kazne odrediti jedan dan zatvora.
Okrivljeni je dužan da plati sudu na ime paušala iznos od 50,00 € na žiro
račun Državnog trezora C.G. br. ., u roku od 15 dana po pravosnažnosti presude
pod prijetnom posledica prinudnog izvršenja.
Oštećeni K. D., radi ostvarivanja imovinsko pravnog zahtjeva upućuje se na
parnični postupak.
O b r a z l o ž e nj e
Optužnim predlogom Osnovnog državnog tužioca u B. Kt.br. . od 24.09.2012.
godine, optužen je B. G., iz Berana, da je izvršio krivično djelo ugrožavanje
sigurnosti iz čl. 168 st. 1 Krivičnog zakonika.
Glavni pretres je održan i zaključen u prisustvu zamjenika ODT u B. Vladana
Đalovića i okrivljenog B. G.a i njegovog branioca adv. V. Z.a, iz Berana, a u
odsustvu uredno obaviještenog oštećenog K. D.a, koji se tokom postupka
pridružio krivičnom gonjenju protiv okrivljenog i postavio imovinsko pravni
zahtjev.
Zamjenik ODT –a u B., u završnoj riječi je ostao pri podnijetom optužnom
predlogu, jer je dokazima izvedenim tokom postupka utvrđeno da je okrivljeni
počinio krivično djelo koje mu je stavljeno na teret, a ovo prvenstveno
proizilazi iz izjave svjedoka ošećenog K. D.a, koji je jasno i detaljno opisao
kako se desio predmetni događaj, a što je potvrđeno i iskazom svjedoka K. D..
Riječi koje predstavljaju prijetnju od strane okrivljenog oštećenom,
izgovorene uz činjenicu da je okrivljeni kritičnom prilikom u ruci držao nož,
posebno riječi koje je kao prijetnju doživio oštećeni, proizilaze iz nesporne
činjenice da se protiv okrivljenog pred Višim sudom u B. Po. vodi postupak
zbog povreda koje je okrivljeni nanio upravo licu koje je pomenuo u svojoj
prijetnji prilikom upućivanja riječi oštećenom. Sam oštećeni je istakao da je
prijetnju shvatio ozbiljno i da se osjetio ugroženim tom prilikom. Imajući u
vidu sve to i imajući u vidu sve okolnosti koje utiču na odmjeravanje kazne,
te činjenicu da je okrivljeni ranije osuđivan, takođe za krivično djelo
ugrožavanje sigurnosti, pa imajući u vidu imovno stanje okrivljenog predložio
sudu da okrivljenog B. G.a oglasi krivim i izrekne mu novčanu kaznu u iznosu
od 600,00 €.
Okrivljeni B. G., u svojoj odbrani u bitnom je istakao da se konkretnom
prilikom svađao sa ženom ispred svoje kuće, pa je oštećeni misleći da njega
psuje i vrijeđa, kada je parkirao vozilo došao da se raspravlja sa njim, a
prethodno je istim vozilom prošao pored njega i zamalo ga nije zakačio. Tada
su njih dvojica počeli da se vrijeđaju, pa je oštećeni došao na njegovu ogradu
i ljuljao je istu, govorio je da će ga ubiti, ali to je oštećenom uzrečica. Od
ranije ga je oštećeni maltretirao i tukao više puta, što je i prijavljivao
policiji. Oštećeni D. K., koji je fizički jači od njega, sigurno bi ga napao,
da nije brat oštećenog D. došao i D.a vratio sa ograde kući. Tada je on ušao u
kuću kako bi pozvao policiju telefonom, pa su mu iz policije rekli da dođe i
da prijavi slučaj. Konkretnom prilikom oštećenom D.u Komatini nije prijetio,
niti je uzimao nož.
U završnoj riječi je izjavio da se ne osjeća krivim za krivično djelo
stavljeno mu na teret, tražio je da ga sud oslobodi od odgovornosti i u svemu
je prihvatio završnu riječ svog branioca koji je istakao da se optužba ne može
zasnivati samo na iskazima oštećenog, da je pretrpio strah i da je bio
ugrožen, jer je navodno čuo da mu G. prijeti nožem. Strah je jedna od četiri
emocije, kada se nađemo u opasnosti, strah nas upozorava da smo ugroženi tjera
nas na oprez, izoštrava nam čula, kod straha se refleksno reaguje, bježi se od
opasnosti, vrišti, ukoči se, dok oštećeni suprotno svemu tome kidiše na
okrivljenog i vidjevši da okrivljeni poziva policiju da bi ga preduhitrio,
sijeda u kola i sam prijavljuje. Ovakav iskaz oštećenog je negiran iskazom
njegovog brata D., koji, iako je pokušavao da pomogne svome bratu, ipak je
demantovao njegove navode iz kojih bi se moglo zaključiti da je životno bio
ugrožen. Prosto je neshvatljivo da čovjek od 2 metra i preko 100 kila težine,
uz to sportista, dizač tegova i karatista, može da pretrpi strah od lica koji
je makar pola metra niži i 60 kila lakši. Predložio je da sud okrivljenog
oslobodi od optužbe.
Provjeravajući navode optužnog akta i odbranu okrivljenog, sud je na glavnom
pretresu izveo dokaze: saslušao oštećenog u svojstvu svjedoka K. D.a, saslušao
svjedoke: K. D., B. R., B. B., L. G. i pribavio i izvršio uvid u izvod iz KE
na ime okrivljenog. Sud je odbio predlog za izvođenje dokaza da li je
konkretnom prilikom izvršeno prijavljivanje policiji od strane okrivljenog
preko telefona.. ., . i ., s obzirom da bi izvođenje istog dokaza vodilo
odugovlačenju spora.
Cijeneći izvedene dokaze, pojedinačno i u međusobnoj vezi, na osnovu čl. 370
ZKP-a CG, sud je na nesumnjiv način utvrdio činjenično stanje, po osnovu kojeg
je zaključio da je okrivleni izvršio krivično djelo stavljeno mu na teret, te
da je za isto kriv.
Činjenično stanje sud je utvrdio prvenstveno kroz iskaze oštećenog saslušanog
u svojstvu svjedoka, kao i djelimično kroz iskaz svjedoka K. D.. Tako, iz
iskaza oštećenog saslušanog u svojstvu svjedoka K. D.a, sud je utvrdio da je
kritičnog dana bio na treningu i kada se vraćao sa treninga, uobičajenom
brzinom je prošao pored kuće okrivljenog. Okrivljenog tada nije primijetio.
Kola je parkirao ispred svoje kuće i kada je izašao iz kola uzeo je svog sina
od 2 godine u naručje. Tada ga je okrivljeni zvao, pa je ostavio dijete kod
majke i otišao da vidi zbog čega mu prijeti okrivljeni i pominje njegovo ime.
Kada je došao kod ograde, okrivljeni mu je uputio riječi: „Š., zaklaću te,
iseliću te iz kuće, sve ću vas pobiti“, nakon čega je utrčao u kuću, uzeo nož
dugačak oko 50 cm i rekao: „Zaklaću te ovim nožem, ovo će ti doći u stomak,
sve ću vas poklati“, zbog čega se osjetio ugroženim pa je pozvao policiju. Ne
sjeća se kakav je bio rukohvat na nožu, zato što je okrivljeni kovitlao nožem,
te ne zna da li je nož imao oštrice sa obje strane ili ne. Tu je bila prisutna
i porodica okrivljenog, a i njegov brat D. je došao nakon što je vidio da je
okrivljeni izašao iz kuće sa nožem. Nije imao namjeru da preskoči ogradu
konkretnom prilikom, a okrivljeni se nožem zalijetao u njegovom pravcu prema
ogradi u čemu su ga njegovi roditelji sprečavali. Inače, okrivljeni maltretira
svoju porodicu majku, đeda, oca, babu, ženu, pa konkretnom prilikom kada je
čuo prijetnje i psovke, mislio da se ne odnose na njega, već da se okrivljeni
svađa sa svojim ukućanima, ali kada ga je pozvao imenom vidio je da se obraća
njemu, zbog čega je izašao na ulicu i došao do ograde da pita o čemu se radi.
Njihove kuće su blizu jedna druge oko 15 do 20 metara. Sud je u potpunosti
prihvatio iskaz oštećenog salsušanog u svojstvu svjedoka, jer je isti dat u
jasnom i ubjedljivom izlaganju, a koji iskaz je potvrđen djelimično iskazom
svjedoka K. D..
Iz iskaza svjedoka K. D., sud nije mogao utvrditi pravno relevantne činjenice
vezane za kritična dešavanja, jer isti svjedok nije bio prisutan prilikom
početka kritičnih dešavanja, ali je u svom iskazu potvrdio da se konkretnom
prilikom vraćao sa imanja na kojem pravi kuću, prema kući u kojoj živi zajedno
sa oštećenim D.om. Na udaljenosti od oko 30 m od mjesta na kojem se to
dešavalo vidio je da se njegov brat objašnjava sa R. i pita ga kuda će da
prođe do svoje kuće, da li vazduhom, magistralom. Dok se ovaj razgovor vodio
G. nije bio tu, bio je u kući. Dok je prilazio čuo je da kako G. D.u govori:
„Š., iseliću vas odavde“, ali ga nije vidio tog trenutka, s obzirom da se G.
nalazio u dvorištu, a D. na ulici, ali mu je poznao glas. Tada je G. izašao iz
kuće sa većim nožem u ruci i uputio prijetnju D.u: “Našporiću te ovim nožem
kao J.“, na šta mu je on rekao da mu ovo J. nije. Ove riječi je G. uputio sa
terase D.u, a tu su bili prisutni G.ov otac, majka, baba i žena. Kada je G.
iznio nož, on je D.a vratio kući da se ne bi svađali dalje, a nije obraćao
pažnju da li G.a sprečavaju njegovi roditelji ili ne, a koje navode je sud
cijenio kao potvrdu navoda oštećenog da mu je okrivljeni kritičnom prilikom
prijetio sa nožem u ruci.
Svjedoci B. R., B. B. i L.r G., u svojim međusobno saglasnim iskazima su
naveli da su kritičnog dana vidjeli D.a, koji je izašao iz auta, uputio se
prema ogradi, uhvatio se za istu i počeo da psuje i da viče na G.a. Tada je
došao D.ov brat D., koji je sprečavao D.a da preskoči ogradu i jedva ga je
odvukao do svoje kuće. Dok je svađa još trajala G. je ušao u kuću, uzeo
telefon i prijavio slučaj policiji, ali nije smio da ode u policiju od D.a.
Konkretnom prilikom G. nije prijetio D.u niti je imao nož u ruci. Sud je
cijenio ali nije prihvatio iskaze ovih svjedoka, s obzirom da se radi o ocu,
majci i supruzi okrivljenog, jer je stanovišta da dio navoda iz iskaza ovih
svjedoka u kojima isti tvrde da nije bilo prijetnji od strane okrivljenog
prema oštećenom, te da okrivljeni nije uzimao nož, su isključivo usmjereni na
olakšanje krivičnog položaja okrivljenog.
Sud je cijenio odbranu okrivljenog koji je negirao da je oštećenom uputio
riječi prijetnje i da je konkretnom prilikom imao nož u ruci, ali istu nije
prihvatio jer je stanovišta da je usmjerena isključivo na izbjegavanje
sopstvene krivice, a opovrgnuta je iskazima oštećenog i svjedoka K. D..
Dakle, prihvatajući u potpunosti iskaz oštećenog, kao i djelimično iskaz
svjedoka K. D. koje je okrivljeni negirao, a koje negiranje je sud cijenio kao
usmjereno na izjegavanje sopstvene krivice, sud je mišljenja da je okrivljeni
postupajući na opisani način – upućujući oštećenom riječi ozbiljne prijetnje
„Zaklaću te D.e, iseliću vas iz te kuće, sve ću vas pobiti i završiće ti ovaj
nož u stomak, zaklaću te kao što sam Jova“, a koje se odnose na ugrožavanje
fizičkog integriteta oštećenog i njegove porodice, koje riječi je oštećeni
ozbiljno shvatio i zbog istih se osjetio ugroženim, okrivljeni je u svojim
radnjama ostvario elemente bića krivičnog djela stavljenog mu na teret javnom
optužbom. Okrivljeni je djelo izvršio s direktnim umišljajem, jer je bio
svjestan da će ozbiljnom prijetnjom kod oštećenog izazvati strah i ugroženost,
pa je djelo htio i za isto je kriv.
Prilikom odlučivanja o vrsti i visini kazne, sud je cijenio sve okolnosti iz
čl. 42 Krivičnog zakonika, koje se odnose na odmjeravanje kazne, pa je kod
okrivljenog kao olakšavajuće okolnosti cijenio da se radi o mladom porodičnom
čovjeku, ocu jednog djeteta, koji se korektno ponašao tokom postupka, a u
sklopu otežavajćih okolnosti je cijenio njegovu raniju osuđivanost, te je sud
mišljenja da će se utvrđenim minimumom zakonom predviđene novčane kazne,
postići svrha kažnjavanja iz čl. 32 Krivičnog zakonika i dovoljno uticati na
okrivljenog da ubuduće ne vrši ova i slična krivična djela. Pri odlučivanju o
vrsti kazne sud je imao u vidu da je okrivljeni srednjeg imovnog stanja.
Shodno čl. 226 Zakonika o krivičnom postupku CG odlučeno je da okrivljeni
plati sudu na ime paušala iznos od 50,00 € imajući u vidu složenost i trajanje
krivičnog postupka i imovinske prilike okrivljenog.
Shodno čl. 226 ZKP-a, oštećeni K. D., radi ostvarivanja imovinsko pravnog
zahtjeva upućuje se na parnični postupak.
Sa iznijetih razloga odlučeno je kao u izreci presude, shodno čl. 374 ZKP-a
CG.
OSNOVNI SUD U B.
Dana, 19.03.2013. godine
Zapisničar S U D I J A
Milica Milanović Aleksandar Ćulafić
PRAVNA POUKA:
Protiv ove presude nezadovoljna stranka
ima pravo žalbe u roku od 8 (osam) dana
od dana prijema presude preko ovog suda
za Viši sud u Bijelom Polju.